

40. møde

Onsdag den 29. marts 2023 kl. 9.00

Dagsorden

1) 1. behandling af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023).

2) 1. behandling af lovforslag nr. L 66:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025. (Konsekvenser af forslag til finanslov for 2023 m.v.).

Af finansministeren (Nicolai Wammen).

(Fremsættelse 23.03.2023).

3) 1. behandling af lovforslag nr. L 67:

Forslag til lov om fastsættelse af udgiftslofter for stat, kommuner og regioner for finansåret 2026.

Af finansministeren (Nicolai Wammen).

(Fremsættelse 23.03.2023).

Kl. 09:00

Meddelelser fra formanden

Formanden (Søren Gade):

Mødet er åbnet.

Fra statsministeren har jeg modtaget brev om, at det efter statsministerens indstilling ved kongelig resolution af 23. marts 2023 blev bestemt, at ressortansvaret for alle opgaver, kontrakter og serviceaftaler vedrørende it-drift, der vedrører Transportministeriets departement, overføres fra transportministeren til finansministeren.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 23. marts 2023 bestemt, 

at ressortansvaret for alle opgaver, kontrakter og serviceaftaler vedrørende basal it-drift af interne datacentre, netværk, servere og storage, drift af operativsystemer, standard it-arbejdsplads, servicedesk og brugeradministration, informationssikkerhedsopgaver vedrørende foranstående samt kontrakter og leverandørstyringsopgaver vedrørende outsourcet it-drift, der vedrører Transportministeriets departement, i henhold til nærmere aftale mellem transportministeren og finansministeren overføres fra transportministeren til finansministeren pr. 1. april 2023.

Jeg beder formanden underrette Folketinget herom.

Mette Frederiksen

/ Henrik Skovgaard-Petersen«]

I dag er der følgende anmeldelser, og på baggrund af de mange fremsættelser skal jeg undlade at læse titlerne op:

Skatteministeren (Jeppe Bruus):

Lovforslag nr. L 73 (Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger)),

Lovforslag nr. L 74 (Forslag til lov om vejafgift),

Lovforslag nr. L 75 (Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.)) og 

Lovforslag nr. L 76 (Forslag til lov om ændring af pensionsbeskatningsloven, ligningsloven og personskatteloven. (Ændring af fradragsretten for private lønforsikringer, forhøjelse af det maksimale fradrag for fagforeningskontingenter og nedsættelse af bundskatten som følge af kommunale skattestigninger)).

Uddannelses- og forskningsministeren (Christina Egelund):

Lovforslag nr. L 77 (Forslag til lov om ændring af lov om aktiviteter i det ydre rum. (Midlertidig begrænsning af ikke-statslige større raketopsendelser og ikke-statslige opsendelser af rumgenstande)).

Kirkeministeren (Louise Schack Elholm):

Lovforslag nr. L 78 (Forslag til lov om ændring af lov om valg til menighedsråd. (Videreførelse af valgbarhedskriterier for kirkefunktionærer)) og 

Lovforslag nr. L 79 (Forslag til lov om ændring af lov om trossamfund uden for folkekirken. (Udskydelse af revisionsbestemmelse)).

Klima-, energi- og forsyningsministeren (Lars Aagaard):

Lovforslag nr. L 80 (Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.)) og 

Lovforslag nr. L 81 (Forslag til lov om ændring af lov om fremme af vedvarende energi. (Udbetaling af støtte og opkrævning af betaling for elektricitet produceret på udbudte havvindmølleparker og implementering af dele af VE II-direktivet)).

Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD):

Lovforslag nr. L 82 (Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer)).

Beskæftigelsesministeren (Ane Halsboe-Jørgensen):

Lovforslag nr. L 83 (Forslag til lov om inflationshjælp til økonomisk udsatte børnefamilier) og

Lovforslag nr. L 84 (Forslag til lov om ansættelsesbeviser og visse arbejdsvilkår).

Justitsministeren (Peter Hummelgaard):

Lovforslag nr. L 85 (Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste),

Lovforslag nr. L 86 (Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooligans)) og

Lovforslag nr. L 87 (Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.)).

Erhvervsministeren (Morten Bødskov):

Lovforslag nr. L 88 (Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed)),

Lovforslag nr. L 89 (Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf)) og 

Lovforslag nr. L 90 (Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere)).

Ældreministeren (Mette Kierkgaard):

Lovforslag nr. L 91 (Forslag til lov om ændring af lov om velfærdsaftaler på ældreområdet. (Justering af skriftlighedskravet og mulighed for forsøg med selvvisitation til tilbud, der træder i stedet for madservice)) og

Lovforslag nr. L 92 (Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn)).

Social- og boligministeren (Pernille Rosenkrantz-Theil):

Lovforslag nr. L 93 (Forslag til Barnets lov),

Lovforslag nr. L 94 (Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fast-track for godkendelse af plejefamilier m.v.)) og

Lovforslag nr. L 95 (Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.)).

Kulturministeren (Jakob Engel-Schmidt):

Lovforslag nr. L 96 (Forslag til lov om Kulturens Analyseinstitut) og 

Lovforslag nr. L 97 (Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger)).

Digitaliseringsministeren (Marie Bjerre):

Lovforslag nr. L 98 (Forslag til lov om fravigelse fra obligatorisk digital selvbetjening) og 

Lovforslag nr. L 99 (Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet)).

Titlerne på de anmeldte sager vil fremgå af www.folketingstidende.dk (jf. ovenfor).

Justitsministeren (Peter Hummelgaard) har meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om den årlige retssikkerhed.

(Redegørelse nr. R 9).

Ældreministeren (Mette Kierkgaard) har meddelt mig, at hun ønsker i henhold til forretningsordenens § 19, stk. 4, at give Folketinget en skriftlig

Redegørelse om ældreområdet 2023.

(Redegørelse nr. R 10).

Redegørelserne vil fremgå af www.folketingstidende.dk.

Redegørelse nr. R 10 vil komme til forhandling tirsdag den 18. april 2023.

Det første punkt på dagsordenen er:

1) 1. behandling af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023).

Kl. 09:02

Forhandling

Formanden (Søren Gade):

Jeg skal sige, at finansministeren har fået tilladelse til at tale fra sin plads, idet finansministeren har et dårligt ben.

Forhandlingen er åbnet, og første ordfører er hr. Benny Engelbrecht, Socialdemokratiet.

Kl. 09:02

(Ordfører)

Benny Engelbrecht (S):

Tak for ordet, formand. Vi behandler i dag den nye regerings første finanslovsforslag, og jeg har noteret mig, at vi hos regeringspartierne allerede er lykkedes med at skabe bred enighed i Folketinget. Jeg kan forstå, at man fra det yderste højre til det yderste venstre i en ellers splittet opposition er blevet enige om, at regeringens forslag til finanslov er kedeligt.

Jeg kan nemlig forstå, at f.eks. hr. Ole Birk Olesen har suppleret med at karakterisere regeringens forslag som værende – og jeg citerer – teknokratisk og apolitisk. Samtidig kunne jeg læse på det sociale medie Twitter, at det ikke bare var forslaget, den var gal med, næh, det var sådan set hele regeringens præsentation, den var gal med. Hele tre af regeringens ministre i Finansministeriets ellers så smukke lokaler var simpelt hen ikke nok til at imponere Konservatives fru Mona Juul, som vurderede og opsummerede deres samlede præsentation ved at kalde den for – og jeg citerer – tør som en skambagt grahamsbolle. Selv om jeg personligt intet har imod fiberrigt bagværk, har jeg alligevel anstrengt mig rigtig meget for i dag at levere en tale med lidt flere krummer i.

Personligt må jeg nemlig indrømme, at jeg intet apolitisk, teknokratisk eller kedeligt ser i, at man i usikre tider holder fast i en sikker drift af vores velfærdssamfund. Jeg finder det heller ikke spor apolitisk at styrke sygehusvæsenet med en akutpakke. Jeg ser intet kedeligt i at støtte ukrainernes frihedskamp mod Putin med en Ukrainefond. For regeringen er det ikke teknokratisk at bekæmpe inflationen – det er ansvarlig økonomisk politik i en tid, hvor enhver, der tager en liter mælk ud af supermarkedets køleboks, godt kan mærke prisernes himmelflugt gnave i tegnebogen. Hvis man ønsker at lukke mere op for de gyldne haner, går man imod anbefalingerne fra både Nationalbanken og Finansministeriet, og man risikerer at puste mere til inflationen. Det ville være en uansvarlig vej at gå.

Der eksisterer i øjeblikket to fortællinger om dansk økonomi. Den første fortælling er en succesfortælling. Danmark har klaret sig fremragende gennem coronakrisen. Den tidligere regering valgte dengang klogelig at holde hånden under danske virksomheder og lønmodtagere med bred opbakning fra Folketinget. For aktiviteten i økonomien var i frit fald, og derfor var det helt rigtigt på det tidspunkt at træde på den finanspolitiske speeder. Og i dag ser vi resultatet: De offentlige finanser er gode, ØMU-gælden er lavere nu, end den var før coronaepidemien, den danske beskæftigelse er høj – ja, faktisk har vi den højeste beskæftigelse nogen sinde, og det gælder både i antal, men også som andel af den samlede arbejdsstyrke. Dansk økonomi har det i den forstand godt.

Så er der den anden fortælling om dansk økonomi, og den er ikke bange for at pege på udfordringerne – de udfordringer, som dansk økonomi står over for både på kort sigt og på lang sigt. Det er en fortælling om en økonomi med høje renter og høj inflation. Jovist, inflationen er aftagende, og heldigvis for det, men inflationen udgør stadig den største udfordring for dansk økonomi nu og her i 2023. Den presser mange danskere, som har svært ved at få hverdagen til at hænge sammen.

Det er en fortælling, hvor usikkerhed spiller en større rolle, både den politisk-økonomiske usikkerhed på verdensplan, ikke mindst med krig i Europa, uro på de finansielle markeder og lav forbrugertillid, men også den mere nære og personlige usikkerhed – frygten for at miste sit job stiger. Den her anden fortælling lader sig ikke blænde af øjeblikket, og den er ikke bange for at se mod fremtiden og tage fat på de udfordringer, som Danmark står over for: klimakrisen, forsvar og sikkerhed, vores fælles velfærd.

Der er flere, der forsøger at gøre det til et enten-eller. Enten gælder den første fortælling, eller også gælder den anden. Argumentet her er, at de to fortællinger ikke begge kan være sande på samme tid, men det er jo forkert – begge fortællinger er sande på samme tid. Den første fortælling om dansk økonomi er en succesfortælling, men det er også et øjebliksbillede. Den anden fortælling formår at se ud over dette finanslovsår og tage ansvaret på sig for at langtidssikre dansk økonomi og det danske samfund.

Kl. 09:07

Jeg vil gætte på, at flere her i salen vil fremføre et argument om, at dansk økonomi er holdbar på lang sigt. Og det er ikke, fordi jeg vil underkende det faktum; jeg vil bare gerne fremføre to pointer i den sammenhæng.

For det første er det, at dansk økonomi er holdbar på lang sigt, ikke et argument for at føre en lempelig finanspolitik i 2023. Inflationen, som er den største udfordring for dansk økonomi lige nu, skal bekæmpes. Det kræver, at vi træder blidt på bremsen, og derfor har vi fremsat et stramt og ansvarligt finanslovsforslag for at tage lidt af tempoet ud af dansk økonomi til gavn for danskerne.

For det andet er penge alene desværre ikke nok til at løse de udfordringer, som vi står over for. Som mange ved, har det længe været et mantra i Finansministeriet at spørge uanset finansministerens partifarve: Hvor skal pengene komme fra? Det er et afgørende spørgsmål, og det skal naturligvis altid besvares. Det er bare ikke længere tilstrækkeligt. I dag bør man supplere med spørgsmålet: Hvor skal medarbejderne komme fra? Hvor skal de faglige hænder til hjemmeplejen og daginstitutionerne komme fra? Hvor skal de faglige hænder, som er så afgørende for udrulningen af den grønne omstilling, komme fra? Det er et spørgsmål, som både offentlige og private arbejdsgivere stiller sig selv i øjeblikket.

På den ene side er det jo glædeligt, for det betyder, at vi har høj beskæftigelse, og at folk er i arbejde. Men mangel på arbejdskraft er en tosidet mønt. For på den anden side udgør manglen på arbejdskraft en betydelig udfordring, både for virksomhederne her og nu, for vores velfærdssamfund både på den korte og den lange bane og ikke mindst for den grønne omstilling. Hvis vi ikke sikrer den nødvendige arbejdskraft til den grønne omstilling, er det faktisk lige meget, om vi så skriver klima hundrede gange ind i forordet til pjecen til finanslovsforslaget. Man skal i øvrigt kun bladre om på pjecens side 5 for at finde ord om klima og grøn omstilling, men det er en helt anden side af sagen.

Men det er altså hverken forordet eller side 5, der får os i mål med den nødvendige CO2-reduktion; det er arbejdskraften. Det er elektrikerne, det er smedene, det er vvs'erne og alle deres kolleger. Det er dem, der er afgørende for, at den grønne omstilling skal blive til noget. Det er gode faglærte hænder, som der i øjeblikket er mangel på. Næsten halvdelen af alle vvs-virksomheder mangler arbejdskraft. For elvirksomheder er det hver tredje. Der er ikke flere at tage af. For selv om vi slår rekord i beskæftigelse, mangler der stadig væk hænder. Det er en kæmpe udfordring, og det er derfor ikke nok at spørge, hvor pengene skal komme fra, men man må også have tanke for medarbejdere. Samtidig skal vi kigge på at gentænke opgaveløsningen – ellers risikerer vi at skubbe problemerne foran os.

For når alt kommer til alt og opgaverne skal løses, er hænder og hoveder lige så afgørende som kroner og øre. Derfor er det nødvendigt med reformer. Når vi siger, at vi ønsker et øget arbejdsudbud, handler det om at sikre hænder og hoveder. Derfor er jeg også glad for, at forslaget til finanslov indeholder flere andre vigtige initiativer, som hjælper med netop det. Vi skal styrke arbejdsmiljøindsatsen. Vi viderefører uddannelsesløft med 110 pct. dagpenge, så vi uddanner flere på de områder, hvor der mangler kolleger. Samtidig styrker vi den danske model ved at øge dagpengesatsen for nyledige de første 3 måneder ved at øge fradraget for faglige kontingenter. Det er socialdemokratiske kerneprioriteter at styrke det sociale sikkerhedsnet og sikre en høj organiseringsgrad til gavn for både lønmodtagere og arbejdsgivere.

Dansk økonomi står på mange måder i en usædvanlig situation med gode offentlige finanser og en voksende usikkerhed. Der er en inflation, som fortsætter med at være for høj, og som udgør den største udfordring for dansk økonomi nu og her. Regeringen har derfor leveret et forslag til en stram og ansvarlig finanslov, som tager noget af tempoet ud af økonomien. Med finanslovsforslaget har regeringen anvist en ansvarlig vej frem. Socialdemokratiet kan selvsagt stemme for forslaget.

Kl. 09:12

Formanden (Søren Gade):

Tak for det. Der er en lang række korte bemærkninger, og den første, der får ordet, er fru Lisbeth Bech-Nielsen fra Socialistisk Folkeparti.

Kl. 09:12

Lisbeth Bech-Nielsen (SF):

Tak for talen. Problemet med forslaget til finanslov er jo ikke, at den er kedelig, for det kan vi nok leve med. Men regeringen, ikke mindst Socialdemokratiet, er jo rejsende i en fortælling om nødvendighedens politik, altså om, at det her arbejdsfællesskab er opstået, fordi man vil træffe de svære, men nødvendige beslutninger. Fra vores stol er det bare lidt svært at se, hvor det så sker henne.

Træffer man de svære, men meget nødvendige beslutninger, når det kommer til klima? Nej, man skærer Klimarådet ned til sokkeholderne efter deres kritik. Træffer man de svære, men nødvendige beslutninger på sundhedsområdet? Nej, man nedsætter en kommission for tredje gang på sundhedsområdet. Træffer man de svære, men nødvendige beslutninger i forhold til vores trivsel, specielt de unges? Nej. Træffer man de svære, men nødvendige beslutninger i forhold til vores velfærdssamfund og de institutioner, som er så afhængige af rekruttering, fastholdelse osv.? Nej, det gør man ikke. Hvor er det, man træffer de svære, men nødvendige beslutninger?

Kl. 09:13

Formanden (Søren Gade):

Ordføreren.

Kl. 09:13

Benny Engelbrecht (S):

En af de svære, nødvendige beslutninger er jo at træde en lille smule på bremsen i en tid, hvor der er inflation i det danske samfund, og derfor er det her en driftsfinanslov. Det er også det, som blev lovet i regeringsgrundlaget; så det her er en driftsfinanslov, som skal tage hånd om lige præcis det.

Så skal man jo altså bare lige huske på, at der er ret mange klimaelementer i finanslovsforslaget. Hvis man borer sig ned i § 29 om Klima-, Energi og Forsyningsministeriets område, kan man jo finde mange nye initiativer, som er en implementering af de aftaler, som vi har lavet bredt i Folketinget. En af de aftaler, der ikke er taget stilling til endnu, og som der først bliver taget stilling til med finansloven for 2024, er, hvilke opgaver Klimarådet skal lave i fremtiden, og dermed også, hvilken finansiering de skal have. Der er ikke taget stilling til Klimarådets økonomi fremover, men der er jo ikke nogen, der går med en tanke om, at de skal skæres ned. Det, der fremgår om finanslovens overslagsår, er ikke et spørgsmål om regeringens beslutninger; der er tale om en rent teknisk fremskrivning.

Kl. 09:14

Formanden (Søren Gade):

Fru Lisbeth Bech-Nielsen.

Kl. 09:14

Lisbeth Bech-Nielsen (SF):

Nu gør ordføreren det igen: Man prøver at skabe en fortælling om nødvendighedens politik, altså om, at man kun kan føre ansvarlig finanspolitik ved i bedste fald at gøre ingenting, altså ved ikke at investere i kriser, vi har. Men det er jo ikke rigtigt. Det er helt rigtigt, at vi ikke må puste til inflationen, og derfor skal vi jo heller ikke poste en masse penge ud i samfundet, hvis ikke vi trækker noget aktivitet ud et andet sted. Men det modsatte af at føre en stram og ansvarlig finanspolitik er jo at annullere en Blackstoneskat på 1 mia. kr.

Kl. 09:14

Formanden (Søren Gade):

Ordføreren.

Kl. 09:14

Benny Engelbrecht (S):

Det er velkendt, hvad der står i regeringsgrundlaget, og hvilke kompromiser der er indgået fra alle tre partiers side. Det ændrer jo altså ikke ved, at der på en lang række områder kommer til at blive brugt mere på klimaområdet i 2023, end der blev gjort i 2022, hvilket også fremgår af den tekniske gennemgang, vi fik fra Klima-, Energi og Forsyningsministeriet af deres konti.

Kl. 09:15

Formanden (Søren Gade):

Hr. Dennis Flydtkjær, Danmarksdemokraterne.

Kl. 09:15

Dennis Flydtkjær (DD):

Først vil jeg sige tak for talen. Jeg er sådan set enig i, at vi skal passe på med ikke at puste til inflationen, og jeg er også enig i den del af talen om, at vi kommer til at mangle faglært arbejdskraft. Altså, er det ikke op mod 100.000, vi kommer til at mangle frem mod 2030?

Med det in mente, at vi selvfølgelig skal prioritere pengene for ikke at puste til inflationen, og at vi mangler faglært arbejdskraft, så undrer jeg mig bare over, hvorfor Socialdemokratiet og regeringen vælger at sætte 305 mio. kr. af til universiteterne. Hvor er erhvervsskolerne henne i det her forslag til finanslov? Jeg er jo enig med ordføreren i, at der mangler rigtig meget faglært arbejdskraft, også bare for at nå klimamålsætningen, så hvorfor er det, at man giver pengene til universiteterne i stedet for til erhvervsskolerne? Altså, jeg synes, det virker en smule ulogisk.

Kl. 09:15

Formanden (Søren Gade):

Ordføreren.

Kl. 09:16

Benny Engelbrecht (S):

Vi kommer til at skulle lave en stor reform om de videregående uddannelser, som skal forhandles senere på året, og som bl.a. skal være med til også at sikre et råderum til vores erhvervsuddannelser i fremtiden. Lige præcis på universitetsområdet har der jo været en velkendt finansieringsskrænt, som indtrådte i år. Ligesom der til næste år, som fru Lisbeth Bech-Nielsen nævnte, er en finansieringsskrænt for Klimarådet, der skal tages stilling til på det tidspunkt, så har vi skullet tage stilling til universitetsområdet nu – ligesom vi har taget stilling til spørgsmål om skatteområdet for indeværende år.

Kl. 09:16

Formanden (Søren Gade):

Hr. Dennis Flydtkjær.

Kl. 09:16

Dennis Flydtkjær (DD):

[Lydudfald] ... men det kan være, at der skal nedsættes en ny kommission eller et udvalg. Det ved man ikke; dem er der i hvert fald rigeligt af. Men når man nu ved, at der er akutte problemer med at skaffe faglært arbejdskraft, og at mange af de undervisningsmaterialer, de bruger derude, er nedslidte, at de bruger gamle drejebænke osv., så undrer det mig bare. Altså, jeg har ikke hørt nogen, der går og siger, at det er universiteterne, der har brug for penge for at komme igennem klimakrisen.

Så hvorfor er det, at Socialdemokraterne ikke har sat de 300 mio. kr. af til erhvervsskolerne i stedet for? Altså, i valgkampen turnerede man jo også rundt med, at der var brug for de her grønne erhvervsskoler, som jeg tror man kaldte dem, og nu kommer så det første forslag til finanslov, og så er det punkt væk. Det er det, jeg undrer mig over: Hvorfor har man prioriteret, som man har gjort?

Kl. 09:17

Formanden (Søren Gade):

Ordføreren.

Kl. 09:17

Benny Engelbrecht (S):

Der er meget få nye initiativer i det her forslag til finanslov. Jeg gætter også på, at ordføreren er bekendt med, at der foregår forhandlinger omkring universitetsområdet, hvor der ikke skal spares på universiteterne – pengene skal bruges klogere – men hvor der sikres et råderum, bl.a. på grund af øget arbejdsudbud, som skal kunne bruges på andre dele af uddannelsessektoren, altså f.eks. de faglærte uddannelser.

Kl. 09:17

Formanden (Søren Gade):

Hr. Ole Birk Olesen, Liberal Alliance.

Kl. 09:17

Ole Birk Olesen (LA):

Hvor skal medarbejderne komme fra? Det er et superrelevant spørgsmål, og jeg har tænkt mig, når jeg går på talerstolen, at levere adskillige svar på, hvor medarbejderne kan komme fra. Man har også den vane, at når man præsenterer et forslag til en finanslov, så giver man svar – ikke, at man stiller spørgsmål. Og regeringens finanslovsforslag giver ikke et svar på, hvor medarbejderne skal komme fra. Det er derfor, at jeg har kaldt det et teknokratisk finanslovsforslag, altså fordi vi jo tilsyneladende er enige om, hvilket spørgsmål i tiden der skal besvares, men ikke er enige om, at et forslag til finanslov skal give svar på det spørgsmål.

Forslaget til finanslov gør intet. Jeg tror, at hvis man regner på arbejdsudbudseffekten af finanslovsforslaget, må det være rundt regnet et nul eller i hvert fald et meget lille tal. Så hvorfor er der ikke svar i forslaget til finanslov?

Kl. 09:18

Formanden (Søren Gade):

Ordføreren.

Kl. 09:18

Benny Engelbrecht (S):

Det er velkendt, at finansloven, regeringen lægger op til, er en driftsfinanslov, men man kan næppe beskylde denne regering for ikke at være villig til også at tage kontroversielle forslag i brug og dermed skabe et øget arbejdsudbud – i øvrigt nok også mere end det arbejdsudbud, der blev skabt i den regering, hr. Ole Birk Olesen selv var en del af.

Så det, at der allerede er leveret på den konto, betyder så til gengæld ikke, at der ikke skal leveres mere. Det fremgår også af regeringsgrundlaget, at regeringen har meget store ambitioner for at øge arbejdsudbuddet. Det bliver ikke ved det her forslag til finanslov alene, at det skal sikres; det skal sikres med politiske aftaler og reformer, hvilket jeg også var inde på i min tale.

Kl. 09:19

Formanden (Søren Gade):

Hr. Ole Birk Olesen.

Kl. 09:19

Ole Birk Olesen (LA):

Jamen en finanslov og en finanslovsaftale er jo en politisk aftale, så hvorfor ikke benytte anledningen nu, hvor vi har gang i statens store husholdningsbudget, til at gennemføre de økonomiske reformer, som kan føre til, at vi besvarer det spørgsmål, som ifølge hr. Benny Engelbrecht er det centrale i tiden at få besvaret? Hvorfor skal vi lade os nøje med en regering, som fremsætter finanslovsforslag, som ikke svarer på tidens presserende spørgsmål?

Kl. 09:19

Formanden (Søren Gade):

Ordføreren.

Kl. 09:19

Benny Engelbrecht (S):

Jeg synes jo, det ville være en del mere hensigtsmæssigt, hvis man stillede det spørgsmål og samtidig også havde været med til at levere stemmer til at kunne øge det arbejdsudbud, som allerede er øget meget, meget betragteligt af den nuværende regering. Det er jo ikke sådan, at denne regering ikke også har lavet andet end at fremsætte et finanslovsforslag. Jeg tror også, at hr. Ole Birk Olesen er klar over, at vi faktisk har truffet ret drakoniske beslutninger, som netop sikrer et øget arbejdsudbud.

Kl. 09:20

Formanden (Søren Gade):

Fru Mona Juul, Det Konservative Folkeparti.

Kl. 09:20

Mona Juul (KF):

Tak. Jeg synes sådan set godt, at forslaget til finanslov kunne have været endnu mere tør – det kunne jeg godt komme med et par bud på. Men stilkarakteren ændrer jeg desværre ikke – jeg skal nok prøve at se, om jeg kan afholde mig fra at komme med flere stilkarakterer på det.

Men jeg kan se, at regeringen nu har valgt at droppe lagerbeskatningen på ejendomme – det er et forslag, I havde i den tidligere regering – og det er jo rigtig glædeligt, men det er også et udtryk for, at den her regering faktisk ser helt anderledes på lige præcis lagerbeskatning, som jo er en ret vild beskatning, når man er konservativ, fordi man jo tænker: Hey, skulle vi ikke prøve at få pengene ind, når tid er – når man rent faktisk har pengene – i stedet for at beskatte på forhånd, når man ikke ved, om man egentlig har en gevinst?

Kl. 09:21

Formanden (Søren Gade):

Ordføreren.

Kl. 09:21

Benny Engelbrecht (S):

Skal det tages som et udtryk for, at Konservative er så begejstrede for regeringens forslag til finanslov, at man bare stemmer for ubeset? For det lyder da utrolig positivt.

Kl. 09:21

Formanden (Søren Gade):

Fru Mona Juul.

Kl. 09:21

Mona Juul (KF):

Hvis det var ordførerens svar på mit spørgsmål, tror jeg lige, at ordføreren får en chance mere. Det er faktisk rigtig vigtigt for rigtig mange industrier, brancher, arbejdspladser og for hele vores investeringskultur, at regeringen forholder sig til lagerbeskatning – det kunne også være på børsnoteringer.

Kl. 09:21

Formanden (Søren Gade):

Ordføreren.

Kl. 09:21

Benny Engelbrecht (S):

Jamen hvis det er sådan, at Konservative har et ønske om at forhandle den slags ting, skal man jo bare komme ind i forhandlingslokalet – det er man meget velkommen til – og så kan vi tage stilling til det der. Det har jeg lidt en fornemmelse af at man måske ikke er helt så villig til fra konservativ side.

Kl. 09:21

Formanden (Søren Gade):

Hr. Pelle Dragsted, Enhedslisten.

Kl. 09:21

Pelle Dragsted (EL):

Tak for talen. Det blev antydet i talen, at der er nogen, der mener, at der bare skal åbnes for nogle gyldne haner. Det synes jeg er sådan lidt ufint. Jeg tror, alle er enige om, at der er behov for at føre en stram finanspolitik.

Sagen er jo bare, at regeringen ikke fører en stram finanspolitik for alle. Man vælger f.eks. at bruge 1 mia. kr. på at annullere den her skat på ejendomsspekulanter som Blackstone og andre – altså 1.000 mio. kr., som man sender ud, om man så må sige, i aktivitet til de her selskaber og deres ejerkredse, samtidig med at der ude i kommunerne, hvor man ikke har kompenseret for deres udgifter i forbindelse med inflationen, bliver skåret ned på mennesker med handicap, ældre og børn. Samtidig med at rigtig mange almindelige mennesker er hårdt presset, vælger man altså at bruge 1.000 mio. kr. på at sænke skatten for nogle af de allermest velhavende i det her samfund – der er der ingen smalle steder; der åbner man for de gyldne haner. Er det en fornuftig og ansvarlig prioritering?

Kl. 09:22

Formanden (Søren Gade):

Ordføreren.

Kl. 09:23

Benny Engelbrecht (S):

Det er jo vel at mærke en skat, som ikke har været der, og som dermed heller ikke afskaffes. Og som det fremgår af regeringsgrundlaget, er det en del af det kompromis, som er der for at indgå i en regering med tre partier, og det står vi også gerne på mål for.

Kl. 09:23

Formanden (Søren Gade):

Hr. Pelle Dragsted.

Kl. 09:23

Pelle Dragsted (EL):

Ja, det er jo en del af forslaget til finanslov. Det fremgår som et af initiativerne på forslaget til finanslov i finanslovshæftet.

Jeg vil gerne læse op fra det lovforslag, som ville afskaffe det her, og som den tidligere socialdemokratiske regering fremsatte. Formålet med det her var, at man havde dette problem, og jeg citerer:

»Danske og udenlandske selskaber kan dermed undgå beskatningen af ejendomsavancer ved at placere ejendommen i et datterselskab og sælge datterselskabet i stedet for ejendommen, idet gevinster på datterselskabsaktier er skattefrie.«

Det var et forsøg på at lukke et skattehul, som blev udnyttet af udenlandske kapitalfonde som Blackstone. Kan ordføreren bekræfte, at det skattehul stadig står gabende åbent?

Kl. 09:23

Formanden (Søren Gade):

Ordføreren.

Kl. 09:23

Benny Engelbrecht (S):

Jeg kan godt bekræfte, at vi har indgået et kompromis, som betyder, at den skat ikke bliver gennemført.

Kl. 09:24

Formanden (Søren Gade):

Fru Samira Nawa, Radikale Venstre.

Kl. 09:24

Samira Nawa (RV):

Tak, og tak for talen. Jeg vil også kvittere for et kedeligt forslag til finanslov. Det er det, der er behov for. Men jeg kunne godt tænke mig at spørge ind til det F&U-fradrag, som knytter sig til virksomhedernes udgifter til forskning og udvikling. Det udløb ved årsskiftet. Vi havde ellers med den tidligere regering en aftale om en permanent forhøjelse, og man har også skrevet det ind i det nuværende regeringsgrundlag, så jeg vil egentlig godt høre ordføreren sætte et par ord på, hvad man så har tænkt sig med det her F&U-fradrag, og om det er hensigtsmæssigt, at der er en usikkerhed for virksomhederne med hensyn til det.

Kl. 09:24

Formanden (Søren Gade):

Ordføreren.

Kl. 09:24

Benny Engelbrecht (S):

Jeg har personligt altid været meget begejstret for forsknings- og udviklingsfradraget og den måde, man har gået til det på, fordi det netop er med til at sikre, at der investeres fornuftigt i virksomheder. Men det er klart, at der jo er en række initiativer på skatteområdet i regeringsgrundlaget, som ikke gennemføres med dette forslag til finanslov, men som der først vil blive taget stilling til på et senere tidspunkt og i samlede forhandlinger. Vi forventer selvfølgelig også at invitere bredt i Folketinget til drøftelser om det, når vi når dertil. Men taget i betragtning, at vi altså har brug for at holde lidt igen, så er det her også et af de områder, hvor vi ikke tager initiativer i denne driftsfinanslov. Jeg tror heller ikke, nogen havde forventet efter at have læst regeringsgrundlaget, at vi ville gøre det med det finanslovsforslag, der ligger her.

Kl. 09:25

Formanden (Søren Gade):

Fru Samira Nawa.

Kl. 09:25

Samira Nawa (RV):

Tak for svaret. Vi vil så fra radikal side glæde os til forhåbentlig at indgå i dem. Noget andet, som ordføreren også var inde på, var jo manglen på arbejdskraft, hvilket er et højst relevant spørgsmål. Vi ser de her 45.000 unge mennesker, der står uden uddannelse og arbejde. Kunne man forestille sig, at det også var nogle af dem, der gik ind og udfyldte de her roller, vi har brug for at få udfyldt i forbindelse med den grønne omstilling? Og hvad tænker ordføreren om, at det ikke er en del af finanslovsforslaget, og hvornår ser vi så noget om dem?

Kl. 09:26

Formanden (Søren Gade):

Ordføreren.

Kl. 09:26

Benny Engelbrecht (S):

Jeg er fuldstændig enig i ambitionen, og det er regeringen også, i forhold til de relativt mange unge, som ikke kommer i gang med uddannelse eller beskæftigelse. Det må være nu, vi skal løse det problem, ikke med dette forslag til finanslov, men med kommende initiativer og forhandlinger, og her er det ikke mindst væsentligt at få sikret, at der er den nødvendige økonomi, der skal være til det. Derfor bliver vi også nødt til at reformere på uddannelsesområdet, hvilket der også er aktuelle forhandlinger i gang om.

Kl. 09:26

Formanden (Søren Gade):

Hr. Torsten Gejl, Alternativet.

Kl. 09:26

Torsten Gejl (ALT):

Tak. Nu er Alternativet, så vidt jeg kan se, det første parti, som har forladt de her finanslovsforhandlinger. Vi kommer ikke i nærheden af at stemme ja til det her forslag til finanslov, og det er jo, fordi der ikke rigtig er nogen grønne ambitioner. Så mit spørgsmål til Socialdemokraternes finansordfører er: Hvor er det, at ordføreren ser så positive tegn i klimasituationen i Danmark og rundtomkring i verden, altså så god en udvikling, at det er aktuelt at lave et forslag til finanslov stort set uden nye klimainvesteringer? Og jeg efterlyser ikke et svar om, at vi er ved at implementere nogle gamle idéer, og heller ikke et fokus på de bittebittesmå ting, der er. Jeg spørger: Hvor er de tegn, altså de positive, positive tegn, fra de internationale klimarapporter, der godtgør, er situationen med klimaet går så godt, at regeringen ser, at det slet ikke – stort set – er nødvendigt at bruge nogen nye penge og nye investeringer på det grønne?

Kl. 09:27

Formanden (Søren Gade):

Ordføreren.

Kl. 09:27

Benny Engelbrecht (S):

Der er ingen tegn internationalt på, at det går bedre, tværtimod, og derfor er det også afgørende, at Danmark ikke blot fastholder de ambitioner, vi har haft hidtil, men også går længere. Derfor har regeringen f.eks. også en ambition om at gøre Danmark klimaneutralt på et tidligere tidspunkt og om, at vi i 2050 skal opnå en CO2-negativ klimapåvirkning. Ud over det er det rigtigt, at der er aftaler fra tidligere, også aftaler, som Alternativet er med i, som implementeres med det her forslag til finanslov, altså eksempelvis en markant forøgelse af tilskuddet til udrulning af fjernvarme og tilskuddet til afkobling fra gasnettet og meget andet, og det er jo et udtryk for, at denne driftsfinanslov også indeholder en implementering af de opgaver, som vi er enige om på tværs her i Folketinget. Og når det er sagt, er der selvfølgelig også udmøntningen af de aftaler, som allerede er lavet på forhånd, inden forslaget til finanslov blev fremsat. Det er f.eks. spørgsmålet omkring forskningsreserven, hvor der ikke mindst på grund af Alternativets deltagelse også er et meget stort fokus på det grønne område.

Kl. 09:28

Formanden (Søren Gade):

Hr. Torsten Gejl, Alternativet.

Kl. 09:28

Torsten Gejl (ALT):

Jamen vi implementerer jo altid ting i finansloven; der er ikke noget nyt i det. Det var også det svar, jeg ikke efterlyste. Vi har lige haft earth overshoot day i går, hvor det viser sig, at Danmark er bag 180 lande i verden, når det handler om at forbruge og sætte klimaaftryk, altså at der er 180 lande i verden, der gør det bedre end os. Hvordan kan det være med alle de rapporter og alle de dystre, dystre forudsigelser omkring, hvor slemt det går med klimaet, at forslaget til finanslov stort set er blottet for klimaambitioner?

Kl. 09:29

Formanden (Søren Gade):

Ordføreren.

Kl. 09:29

Benny Engelbrecht (S):

Man kan i hvert fald ikke finde 180 lande i verden, som er mere ambitiøse på klimaområdet, altså på omstilling, end Danmark. Det tror jeg ville være en forkert udlægning af tingene. Derimod må man jo også sige, at når vi står med en finanslov, som kommer til at gælde for de sidste måneder af 2023, altså det indeværende år, så er der grænser for, hvor meget vi kan nå at sætte i gang af nye initiativer. Men havde Alternativet haft lyst til at være med ved forhandlingsbordet, havde det stået Alternativet frit for at være med til at fordele den forhandlingsreserve, der er, herunder til grønne initiativer. Det er ikke sådan, at regeringen og Socialdemokratiet har lukket døren for, at man kan være med til at fordele det, også på det grønne område.

Kl. 09:30

Formanden (Søren Gade):

Fru Pernille Vermund, Nye Borgerlige.

Kl. 09:30

Pernille Vermund (NB):

Tak. I efteråret 2014 var ordføreren skatteminister, eller ordføreren blev skatteminister, og noget af det, ordføreren sagde dengang i Berlingske – og nu skal jeg passe på, at jeg ikke får citeret forkert – var: »At rette op på Skats ejendomsvurderinger er min første prioritet. Det er min anden prioritet. Og det er min tredje prioritet.« 

Der blev indført et nyt system for ejendomsvurderinger. Det er så komplekst, at vi stadig ikke har fået det foldet ud. Vi kan sende mennesker til Månen, vi kan sende robotter til Mars, men vi kan ikke lave et it-system, som kan håndtere det ejendomsskattesystem, som er politisk vedtaget.

Var det ikke en idé at se på, 1) om det er rimeligt at bruge så mange penge på et system, som åbenlyst er så komplekst, at vi ikke engang kan lave it-systemer, der kan regne det ud, og 2) om der var bedre måder at bruge pengene på? For når jeg spørger, er det jo, fordi et af de områder, som man i oplægget til finansloven har prioriteret, jo er at styrke skattevæsenet, og vi ved jo alle sammen, hvor meget it-problemer fylder i skattevæsenet. Så var det ikke en idé at kigge på det her ejendomsskattesystem og sige, at hvis det er så komplekst, at man ikke kan lave it-systemer til det efter nu snart 10 år, så skulle man gøre det på en anden måde?

Kl. 09:31

Formanden (Søren Gade):

Ordføreren.

Kl. 09:31

Benny Engelbrecht (S):

Det er jo meget interessant at fremhæve netop det. For på det tidspunkt, hvor jeg var skatteminister, var der desværre ikke et flertal for at lave en politisk aftale omkring det. Så det blev først indført efter det valg, som var, og der valgte man så at gå videre med det og i øvrigt også at styrke skattevæsenet meget markant. For det, der var behov for, var ikke bare it-systemer, men i høj grad hænder, og jeg er glad for, at vi med denne finanslov også får sikret, at den finansieringsskrænt, der er, er udfyldt, sådan at skattemyndighederne ikke har skullet i gang med at fyre medarbejdere. Det ville have været den helt forkerte vej at gå.

Det er rigtigt, at et sådant it-system er kompliceret, men der var jo ikke noget alternativt it-system, der kunne køre i stedet for, for det it-system, der var, var endnu mere fejlbehæftet, og det er jo ikke sådan, at der slet ikke er udstedt ejendomsvurderinger på baggrund af det. Jeg ved, at der i hvert fald er en landsby i Sønderjylland, hvor jeg selv bor, som har fået helt retvisende ejendomsvurderinger. Så noget fungerer da i hvert fald.

Kl. 09:32

Formanden (Søren Gade):

Fru Pernille Vermund.

Kl. 09:32

Pernille Vermund (NB):

Det mærker man jo, når man bliver beskattet af sin ejendom hvert eneste år, og sådan er det. Mit spørgsmål går egentlig på kompleksiteten, og nu kan man jo tage ejendomsskattesystemet som ét område, men når man tilfører flere penge til skattevæsenet, og når der konstant er behov for det, er det jo, fordi vi har et meget komplekst skattesystem – og det er ikke kun vores ejendomsvurderinger og det system, der er kompliceret – og fordi man, hver gang vi skal finde på noget nyt herinde, som skal finansieres, laver nye fradrag, nye skatter og nye tilskudsordninger. Var det ikke på tide at få ryddet op?

Kl. 09:33

Formanden (Søren Gade):

Ordføreren.

Kl. 09:33

Benny Engelbrecht (S):

Fra tid til anden har jeg haft den store fornøjelse at holde oplæg for amerikanske studerende, og når jeg fortæller dem om, hvordan det danske skattesystem fungerer med selvangivelse og med forskudsregistrering osv., og at man går ind på skat.dk og får svar med det samme på, om man skylder penge eller skal have penge tilbage, som mange mennesker jo gør i marts måned, så er de nærmest ved at falde ned af stolene, fordi det er så enkelt i forhold til det amerikanske skattesystem. Det er altid meget underholdende, når man nu ser det i en dansk kontekst.

Når det er sagt, må man vel bare sige, at ja, et skattesystem som det, vi har, kræver også, at der er en kontrol. Det kræver også, at der er medarbejdere, og det er også derfor, at regeringen prioriterer det.

Kl. 09:33

Formanden (Søren Gade):

Fru Kirsten Normann Andersen, Socialistisk Folkeparti.

Kl. 09:33

Kirsten Normann Andersen (SF):

Tak for det. Og tak for talen. Dansk økonomi har det godt, siger ordføreren. Og det er jo altid godt at have lidt på kistebunden, hvis det er sådan, at et eller andet skulle gå i stykker. Men nu tænker jeg på sundhedsvæsenet lige nu, hvor ambulancer ovre i Gødstrup holder i kø, fordi der ikke er plads til patienterne inde på akutafdelingerne; jeg tænker på, at kræftbehandling ikke bliver varetaget i tide og patienterne ikke får den behandling, som de skulle have, med risiko for at de rent faktisk ikke overlever. Hvad er regeringens svar på den her helt akutte situation, hvor regionerne tilsyneladende har svært ved at rekruttere personale nok til at tage sig af de allerallermest syge patienter? Og ville det ikke give mening at bruge en situation, hvor økonomien har det godt, til netop at løse helt akutte problemer, når noget er gået så meget i stykker, som tilfældet er her?

Kl. 09:34

Formanden (Søren Gade):

Ordføreren.

Kl. 09:34

Benny Engelbrecht (S):

Når forhandlingsreserven på årets finanslov er på 200 mio. kr. – der er allerede gået et par måneder af året, og derfor er det ikke et fuldt år, vi forhandler om – så skyldes det jo bl.a., at der allerede er taget nogle initiativer, og nogle af de ting, der er prioriteret, er akutpakken til sundhed som det ene. Et af de andre elementer er den indsats, der blev lavet omkring psykiatrien, og som blev aftalt i september måned, og hvor der allerede dengang blev sagt, at når et bredt flertal i Folketinget prioriterer det her område, herunder også med penge i 2023, betyder det også, at forhandlingsreserven er mindre for det år.

Så der er allerede taget meget betragtelige initiativer i forbindelse med det her forslag til finanslov, og jeg er glad for, at så bred en del af Folketinget også står bag det. Men det er også klart, at skulle der være nogle partier, som ønskede at prioritere i den forhandlingsreserve, der så er, så er regeringen og Socialdemokratiet selvfølgelig åbne for den slags.

Kl. 09:35

Formanden (Søren Gade):

Fru Kirsten Normann Andersen.

Kl. 09:35

Kirsten Normann Andersen (SF):

Respekt for, at der er lavet aftaler om at nedbringe ventelister – det synes jeg også man skal. Men vi har en akut situation, som akutpakkerne ikke løser – og det er paradoksalt, at det netop hedder en akutpakke. Men det hjælper altså ikke noget at vente med at købe kompresforbindingen til i næste måned, når det er nu, der er en styrtblødning; så bliver man nødt til at handle her og nu. Og akutpakken har ikke genereret mere personale til akutafdelingerne eller til de allermest syge patienter, faktisk tværtimod. Og når nu situationen er så akut, burde det så ikke også adresseres i et forslag til finanslov?

Kl. 09:36

Formanden (Søren Gade):

Ordføreren.

Kl. 09:36

Benny Engelbrecht (S):

Altså, jeg mener, at man med rette kan sige, at både psykiatrien og det somatiske område er blevet prioriteret. Som en af de få ting, som ligger som nye initiativer, er der selvfølgelig også Ukrainepakken, men det er trods alt noget, som ligger uden for det, som kan påvirke dansk inflationspres, at vi tager de initiativer. Men akutpakken på sundhedsområdet og den aftale, der blev lavet omkring psykiatrien tilbage i september, er altså to meget væsentlige initiativer i det samlede finanslovskompleks, som ligger her. Og jeg er glad for, at SF også har været med til at kunne stå på mål for de to initiativer.

Kl. 09:37

Formanden (Søren Gade):

Fru Susie Jessen, Danmarksdemokraterne.

Kl. 09:37

Susie Jessen (DD):

Tak. En af de ting, jeg bemærkede, da jeg sad og læste regeringens udspil til finanslov, var, at udlændinge nærmest ingenting fylder. Faktisk er det her et udspil til finanslov, der er fuldstændig støvsuget for udlændingestramninger. Vi har masser af gode bud på, hvor man kunne finde nogle penge – det kunne man bl.a. ved at sænke ydelserne til arbejdsløse indvandrere og også ved hjælp af en generel opstramning i forhold til de her mærkelige integrationsprojekter, der foregår rundtomkring.

Det her kommer så i en tid, hvor vi har set, at udenrigsministeren nok har ret meget indflydelse på, hvad der foregår på udlændingeområdet – han vil gerne have IS-kvinderne hjem, modtagecenteret i Rwanda er skudt til hjørne med forslaget om en europæisk løsning, og kommissionen for den glemte kvindekamp er blevet lagt i skuffen og ikke genoptaget efter valget.

Så mit spørgsmål er egentlig: Har I i Socialdemokratiet glemt, at I gerne ville have en stram udlændingepolitik? For jeg synes ikke rigtig, man kan se nogen tegn på, at det er det, I gerne vil føre.

Kl. 09:38

Formanden (Søren Gade):

Ordføreren.

Kl. 09:38

Benny Engelbrecht (S):

En stram udlændingepolitik er det, man fører i Udlændingeministeriet – finanspolitik er det, man fører i Finansministeriet. Det er en meget god måde at fordele de ting på.

Kl. 09:38

Formanden (Søren Gade):

Fru Susie Jessen.

Kl. 09:38

Susie Jessen (DD):

Det ved jeg ikke om jeg er helt enig i. Jeg kan godt huske finanslovene fra dengang, da min formand var udlændingeminister, og der var masser af gode forslag i de finanslove, og de blev også implementeret. Der var alle mulige tiltag – man ville sænke ydelser, og man ville lave udrejsecentre. Udrejsecentrene er endnu et eksempel på, at der ingenting sker. Man vil give nogle penge til dem, der bor omkring Kærshovedgård, men man vil ikke gøre andre ting. Altså, finansloven kan også godt være en rigtig god mulighed for at få gennemført nogle udlændingestramninger og få nogle flere penge i statskassen.

Kl. 09:39

Formanden (Søren Gade):

Ordføreren.

Kl. 09:39

Benny Engelbrecht (S):

Jeg synes, det er en rigtig udmærket ting at sikre, at der er midler til naboerne til Kærshovedgård. Når det er sagt, er den finanslov, vi har lagt op til, jo en driftsfinanslov, hvor vi ikke arbejder med symbolpolitik.

Kl. 09:39

Formanden (Søren Gade):

Hr. Peder Hvelplund, Enhedslisten.

Kl. 09:39

Peder Hvelplund (EL):

Tak for det, og tak for talen. En af de ting, der fyldte rigtig meget i valgkampen, var jo netop kapacitetsudfordringer i sundhedsvæsenet. Vi ved, at vi har et sundhedsvæsen, der er presset på kapacitet, og det er i høj grad på grund af dårlige løn- og arbejdsvilkår for det sundhedsfaglige personale. Vi har en nødlidende psykiatri, der venter på implementeringen af de næste midler. Vi har kapacitetsudfordringer i det nære sundhedsvæsen. Vi har tarmkræftpatienter, der ligger og venter på behandling på grund af mangel på personale.

Derfor var det utrolig skuffende at læse finanslovsforslaget, hvor der ikke var afsat midler ud over dem, der allerede er aftalt i psykiatriaftalen, og en akutpakke, som i meget begrænset omfang øger kapaciteten, men tværtimod flytter rundt på kapacitet fra det offentlige over til det private. Men så kom regeringens udspil til en strukturkommission, og deri står der, at noget af det, man skal kigge på, er koordination af kvalitetsudvikling på sundhedsområdet med henblik på at indfri potentialer i en øget nyttiggørelse af data om kvalitet samt øget udbredelse af god praksis, herunder en afvejning af fordele og ulemper ved en styrket statslig rolle heri.

Nu sagde ordføreren, at finanslovsforslaget ikke var tørt og teknokratisk. Så skal jeg bare høre ordføreren: Er det svaret på sundhedsvæsenets udfordringer, at det skal være tørt og teknokratisk?

Kl. 09:40

Formanden (Søren Gade):

Ordføreren.

Kl. 09:40

Benny Engelbrecht (S):

Finanslovsforslaget indeholder faktisk – nu nævner ordføreren ting, som allerede er initiativer – en akutpakke, som jo er en del af finansloven, og den har været drøftet sammen med andre initiativer op til finanslovsforslagets præsentation. Man kan sige, at det er sådan lidt tv-køkkenagtigt, at der er nogle ting, vi har gjort på forhånd, herunder Ukrainefonden og andet som inflationshjælpen; men det skyldes jo det simple faktum, at vi står i en særlig situation. Der har været valg i slutningen af 2022, der blev lavet en midlertidig bevillingslov, og så er vi i gang med at lave en driftsfinanslov nu, hvor ret væsentlige ting af det, som bliver hovedelementerne i den finanslov, allerede er aftalt – inflationspakken, Ukrainefonden, akutpakken på sundhedsområdet og så ikke mindst også den psykiatriindsats, som blev besluttet af et bredt flertal i Folketinget i september sidste år, og som altså har taget penge ud af det, der kunne have været en forhandlingsreserve på den her finanslov.

Kl. 09:41

Formanden (Søren Gade):

Hr. Peder Hvelplund.

Kl. 09:41

Peder Hvelplund (EL):

Der er også nogle initiativer, som vi har besluttet, men som regeringen nu udskyder med baggrund i en sundhedsstrukturkommission, altså bl.a. udbygningen af det nære sundhedsvæsen. Hvis det er sådan, vi skal løse den her sundhedskrise, handler det jo om investeringer både i personale og i kapacitet. Nu kan jeg så konstatere, at der i oplægget til kommissionen står, at kommissionens forslag til ændret organisering forudsætter et bidrag til en bedre brug af kapacitet og ressourcer og skal muliggøre kvalitetsforbedringer og samlet set være udgiftsneutralt og ikke medføre øget træk på personalekapacitet – altså at der ikke må trækkes på personale og  heller ikke må komme til at koste mere. Kan ordføreren ikke se, at det her efterlader et gigantisk svigt af hele sundhedsområdet, hvis man ikke sender nogle klare signaler om, at man er villig til at investere i både løn- og arbejdsvilkår og i kapacitet?

Kl. 09:42

Formanden (Søren Gade):

Ordføreren.

Kl. 09:42

Benny Engelbrecht (S):

På lønområdet er der jo en kommission i gang i øjeblikket, og med hensyn til det med nye midler er der jo faktisk nye midler i det her finanslovsforslag. Og hvis man gerne vil tage en drøftelse omkring sundhedsvæsenets fremtidige udfordringer, kan man altid tage en drøftelse med sundhedsministeren om det.

Kl. 09:42

Formanden (Søren Gade):

Hr. Rasmus Jarlov, Det Konservative Folkeparti.

Kl. 09:42

Rasmus Jarlov (KF):

Tak. Jeg synes, at det var en udmærket tale med nogle gode betragtninger om dansk økonomi, som jeg faktisk deler. Jeg er ikke helt enig i udlægningen af, at regeringen præsenterer et stramt forslag til finanslov. Grunden til, at udgifterne ikke stiger ret meget i forslaget til finanslov, er jo, at der er en hel masse coronabevillinger, som udløber. Hvis man kigger på de aktiviteter i forslaget til finanslov, som ikke er coronarelaterede, så stiger udgifterne med 1,5 pct., hvilket er en ret stor stigning i en finanslov. Og det undrer mig, at Socialdemokratiet ikke ønsker at gøre mere ved den meget store stigning, der har været i antallet af offentligt ansatte, specifikt i forhold til bureaukratiet. Der bliver talt rigtig meget om, at der er for meget bureaukrati i den offentlige sektor, men hvorfor gør Socialdemokratiet ikke noget ved det? Kunne man ikke gå ind og sætte sig fast på, hvor meget bureaukrati man vil afskaffe, og så se at komme i gang, i stedet for at det altid bliver noget, man bare siger til et valg, og så sker der aldrig noget?

Kl. 09:43

Formanden (Søren Gade):

Ordføreren.

Kl. 09:43

Benny Engelbrecht (S):

Blandt de ting, som dette finanslovsforslag implementerer, er jo bl.a. den stramning, som et bredt flertal i Folketinget blev enige om tilbage i sommeren 2022, som betyder, at omprioriteringsbidraget bliver øget med 1 pct. i centraladministrationen på Slotsholmen, og det er jeg selvfølgelig glad for at vi implementerer, og jeg er også glad for, at Konservative var med i det. Alene dér kan man sige at der er et godt eksempel på, at der faktisk også sker nogle ting. Og det er jo også sådan, at uanset hvad er den offentlige forbrugsvækst også negativ, både i forhold til den 1-årige effekt og den flerårige effekt. Så er det jo rigtigt, at hvis man kigger tilbage på coronatiden, var der jo rigtig mange omkostninger, og det har jeg også redegjort for i min ordførertale.

Kl. 09:44

Formanden (Søren Gade):

Hr. Rasmus Jarlov.

Kl. 09:44

Rasmus Jarlov (KF):

Det er rigtigt, at vi blev enige om en meget lille reduktion af medarbejderstaben eller af udgifterne til personale i centraladministrationen her for et års tid eller halvandet år siden, eller hvornår det nu var, vi lavede den aftale. Og det var udmærket, men det hjælper jo ikke meget ude i f.eks. sundhedsvæsenet eller på plejehjemmene eller andre steder i den offentlige sektor, hvor man føler, at man er ved at sande til i bureaukrati. Så når nu Socialdemokratiet ikke rigtig ønsker at lave andre arbejdsmarkedsreformer, som giver et øget arbejdsudbud, ud over at afskaffe store bededag, kunne man så ikke gøre noget mere ved administrationen derude, hvor det rigtig betyder noget?

Kl. 09:45

Formanden (Søren Gade):

Ordføreren.

Kl. 09:45

Benny Engelbrecht (S):

Nu lægges der jo fra regeringens side op til rigtig mange reformer, også en reform, som jeg kan forstå at Konservative er interesseret i at sætte sit præg på, nemlig uddannelses- og universitetsreformen, som jo også vil indeholde et øget arbejdsudbud. Og det er jo ikke en helt korrekt udlægning, at det med store bededag skulle være det eneste forslag. Når det er sagt, er det klart, at en del af den frisættelsesopgave, der ligger i forhold til den offentlige sektor, i allerhøjeste grad også handler om at fjerne regler og krav og dermed også offentlige stillinger i centraladministrationen.

Kl. 09:46

Formanden (Søren Gade):

Hr. Carl Valentin, Socialistisk Folkeparti.

Kl. 09:46

Carl Valentin (SF):

Tak. Det har været nogle vilde uger. Først fik regeringen kritik af Klimarådet, som sagde, at de ikke viste vejen til at nå 2030-målet, og som også sagde, at der var usikkerhed om, om man kunne leve op til 2025-målet. Så havde vi IPCC-rapporten – verdens vigtigste dokument – som klart viste, at verden er på katastrofekurs i forhold til klimaforandringerne. Og i går var der earth overshoot day, hvor Danmark har brugt flere ressourcer, end Jorden naturligt kan nå at gendanne på det her år.

Ordføreren vælger så i sin tale at tale om, at finansloven er blevet kritiseret for at være kedelig. Jeg synes slet ikke, at det vigtigste er, om den er kedelig. Det vigtige er, at den ikke lever op til at håndtere de voldsomme kriser, vi står over for, i særdeleshed klimakrisen. Hvordan kan regeringen tro, at det, man skal i den her tid, er at drifte vores samfund? Ordføreren bliver ved med at sige: Drift, drift, drift. Hvorfor skal vi drifte vores samfund i en tid, hvor der er brug for radikal forandring og omstilling af vores samfund?

Kl. 09:47

Formanden (Søren Gade):

Ordføreren.

Kl. 09:47

Benny Engelbrecht (S):

Lidt tidligere i debatten sagde hr. Pelle Dragsted fra Enhedslisten, at der næppe ville være nogen, der havde det synspunkt, at der skulle bruges flere midler. Og det er faktisk lidt svært at tolke hr. Carl Valentins udsagn her som andet, end at der skal skrues op for de gyldne haner og dermed bruges flere penge og pustes til inflationen. Hele pointen er jo sådan set, at når vi står med en akut inflationskrise, skal vi gøre de ting, der er vigtige, altså implementere de aftaler, der er på det grønne område, sørge for, at vi kommer i mål med den grønne omstilling – og hr. Carl Valentin ryster tilsyneladende på hovedet uden at lytte til, hvad jeg siger. Vi skal i mål med alle de ting, vi har aftalt, men vi er også nødt til at sande, at vi ikke kan lave en masse nye initiativer i en tid, hvor inflationen virkelig er et alvorligt problem. Jeg oplever det som et alvorligt problem, men jeg ved så ikke, om hr. Carl Valentin er ligeglad med det.

Kl. 09:48

Formanden (Søren Gade):

Hr. Carl Valentin.

Kl. 09:48

Carl Valentin (SF):

Det er så useriøst at angribe SF for at ville åbne de gyldne haner, fordi vi vil komme med løsninger på klimakrisen. Man kunne starte med at lukke de gyldne haner, som man hælder ud over overklassen.

Jeg kunne egentlig godt tænke mig at spørge om noget i forlængelse af svaret til hr. Pelle Dragsted før. Der fremhævede hr. Benny Engelbrecht jo, at den højredrejede skattepolitik, som regeringen fører, er en konsekvens af et kompromis. Altså, man har bøjet sig mod Moderaterne og Venstre. Er regeringens klimapolitik også et resultat af, at man har bøjet sig mod Moderaterne og Venstre, eller har regeringspartierne været enige om, at man ikke skulle bruge flere penge på klima og miljø i den her finanslov?

Kl. 09:48

Formanden (Søren Gade):

Ordføreren.

Kl. 09:48

Benny Engelbrecht (S):

Nu bliver der jo brugt penge på klima og miljø i det her finanslovsforslag, bl.a. fordi det implementerer de initiativer, som vi er blevet enige om i Folketinget.

Så må jeg sige, at hvis hr. Carl Valentin mener, at det er at åbne de gyldne haner over for de mest velstillede i det her samfund at indføre en beskatning på dem, der tjener over 2,5 mio. kr. om året – altså det, man kunne kalde en millionærskat, som var noget, som SF ikke kunne komme i mål med, dengang man sad i regering – så er man velkommen til at kalde det det.

Kl. 09:49

Formanden (Søren Gade):

Hr. Søren Egge Rasmussen, Enhedslisten.

Kl. 09:49

Søren Egge Rasmussen (EL):

Jeg har noteret mig, at regeringen i regeringsgrundlaget har vedstået 2025- og 2030-mål på CO2-reduktioner. Så har vi fået Klimarådets kritik, hvor man konstaterer, at det ikke er sandsynligt, at man når i mål med hverken 2025- eller 2030-målet, og så har vi FN's alarmerende rapport, som siger, at klimaforandringerne er mere alvorlige, end vi tidligere har troet. Og så har vi en finanslov, og det er jo normalt i en finanslovsaftale, at man skruer op for ting.

Hvis man kigger tilbage på den finanslov, vi lavede fra Enhedslistens side med den tidligere regering, var man jo inde at skrue op for de grønne ambitioner. Og hvad er det så, man gør her i regeringens udkast? Jamen man gør sådan set det, at man ikke kommer med nogen nye initiativer. Det eneste nye initiativ er at skære ned på Klimarådets bevilling. Så man efterlader dem i en situation, hvor de ikke ved, om der er lønninger til de folk, der skal arbejde efter den 1. januar. Kan ordføreren ikke se, at det af nye ting sådan set mere er nedskæringer på det grønne end det, som ordføreren forsøger at italesætte som en grøn finanslov?

Kl. 09:50

Formanden (Søren Gade):

Ordføreren.

Kl. 09:50

Benny Engelbrecht (S):

Jeg tilgiver hr. Søren Egge Rasmussen for ikke at være finanspolitiker og dermed heller ikke kende de almindelige praksisser for, hvordan overslagsår i et finanslovsforslag udarbejdes. Men det er sådan, at et overslagsår ikke er et udtryk for et politisk initiativ fra regeringen, medmindre det udtrykkeligt og eksplicit fremgår. Og derfor har regeringen ikke truffet beslutning om, hvad der skal ske med Klimarådet efter indeværende år. Den aftale, der var lavet om Klimarådet, gjaldt for 2020-2023, og flerårsaftalen blev indgået bl.a. med Enhedslisten.

Hvis det var sådan, at man sådan generelt havde den her bekymring omkring skrænter – altså at de først skal opfyldes og først tages stilling til med den finanslov, som så gælder for det år, det handler om, i det her tilfælde finansloven for 2024, som bliver fremsat i august i år – kan man jo ikke forstå, at Enhedslisten ikke allerede har været på banen i forhold til skattevæsenet, som stod med en skrænt på over 1 mia. kr., som bliver håndteret i det her års finanslov. Altså, hvor var man henne i forhold til bekymringerne for en eventuel usikkerhed om medarbejderne i skattevæsenet omkring det? Det er altså bare for at følge den her logik. Det er ikke sådan, at regeringen har taget initiativ og stilling til, hvad der skal ske med Klimarådet med finansloven for 2024 og frem. Faktisk er vi ret glade for det, som Klimarådet laver.

Kl. 09:51

Formanden (Søren Gade):

Hr. Søren Egge Rasmussen.

Kl. 09:51

Søren Egge Rasmussen (EL):

Tak for belæringen. Hvis man forholder sig til virkeligheden, og det er ved at kigge frem til, at den næste finanslov først bliver vedtaget engang i december, så efterlader man et Klimaråd, som skal forholde sig til, hvad det er for nogle projekter, de kan planlægge året efter, og om de kan tillade sig at ansætte folk f.eks. i slutningen af dette år. Man laver en skade på Klimarådet, hvis ikke man fylder bevillingen op, så de kan køre videre på ca. 25 mio. kr. Det vil være uansvarligt, hvis det er sådan, at man bare i Klimarådet lader, som om man nok får en større bevilling. Kan ordføreren ikke se, at det efterlader Klimarådet med et kæmpe problem, hvis ikke man fylder op til det niveau, som de har kørt på indtil nu?

Kl. 09:52

Formanden (Søren Gade):

Ordføreren.

Kl. 09:52

Benny Engelbrecht (S):

Det er almindelig praksis, at man først tager stilling til de ting, når man når dertil. Og som sagt er det i august måned i år. Altså, der er jo ikke mange år til det. Om få måneder frem i tiden fremsætter regeringen forslag til finansloven for 2024, og så kommer vi selvfølgelig også til at tage stilling til det her. Men der er ikke nogen planer om at skære Klimarådet ned til sokkeholderne. Der er et spørgsmål om at finde ud af, hvad de skal lave, og så sørge for, at de bliver finansieret i henhold til det.

Kl. 09:52

Formanden (Søren Gade):

Der er ikke flere korte bemærkninger til ordføreren. Vi siger tak til hr. Benny Engelbrecht, og jeg giver nu ordet til hr. Torsten Schack Pedersen fra Venstre.

Kl. 09:53

(Ordfører)

Torsten Schack Pedersen (V):

Det er ved at være begyndende forår i Danmark, og det er noget ganske uvant for en finanslovsbehandling, for der plejer vi at kunne se hen imod et farvel til grønne blade og goddag til mørket, men det er vendt på hovedet i år – som så meget andet, fristes man til at sige, for det er historiske tider. Der er atter krig i Europa, og det er det blodige farvand og dets følger, dansk politik skal navigere i. Og der er nok af udfordringer, som skal klares. Inflationen er fortsat høj, vores sundhedsvæsen er under pres, og der er brug for handling på både klima og vores fælles sikkerhed. Det er akutte problemer, som kræver ansvarlige og holdbare løsninger. Og forudsætningen for at løse dem er samarbejde og en stærk dansk økonomi.

Alt det er finansloven her en lille brik i løsningen af, for med høj inflation er der fortsat brug for en stram og ansvarlig finanspolitik. Så mens jeg noterer mig, at nogle kalder regeringens finanslovsforslag for kedeligt eller sågar fedtet, vil jeg bare sige, at inflationens udfordring for danske familier består. Og selv om inflationen er på vej ned, er den stadig høj, og det kan mærkes – 7,7 pct. sidste år og forventeligt yderligere 3,9 pct. i år. Det er mange årtier siden, vi har ligget så højt, og det kalder på handling.

Som Ekstra Bladet oven på regeringens finanslovsforslag udtrykte det i meget direkte vendinger i deres leder:

»Inflation er den største ødelægger af almindelige menneskers økonomi. Den betyder, at fagbevægelsen begynder på minus, når den går til overenskomstforhandlinger. Den betyder, at almindelige lønmodtagere får formalet deres pensionsopsparing til støv. Den betyder, at man ikke aner, om den løn, man kan leve af i dag, vil slå til om et år.«

Det var en meget direkte beskrivelse. For lige meget hvad, er der ingen tvivl om, at danske familier lige nu betaler rekordhøje priser for dagligvarer; de oplever, at huslejen og renteudgifterne stiger. Og det har givet panderynker rundtom i mange danske hjem. Og derfor er og har det været regeringens primære hensyn at tøjle inflationen, for regeringen kerer sig om danskernes økonomiske situation. Det er også politisk handling at holde sig tilbage for at begrænse prisstigningerne; ja, det er måske kedeligt, men det er ansvarligt.

Lige så vel som at danske familier i skyggen af høje priser og kriser har måttet rykke sammen i bussen, har man, om man så må sige, gjort det samme her på Christiansborg. Ud fra Marienborg er kommet en ny og utraditionel familie, der blander de politiske farver med et frisk syn – en form for sammenbragt regnbuefamilie, om man vil. Vi er ikke enige om alt, men måske mere, end vi troede. Og viljen til ansvarlighed har vist sig ikke at fejle noget. For historisk store udfordringer for danskerne kalder på et historisk samarbejde, der kan garantere den nødvendige ansvarlighed og målrettede handlinger.

Vi greb en mulighed, som vi ikke havde troet på førhen – en mulighed for ikke at skulle skændes om de små ting og puste sig op, men en mulighed for at sikre ansvarlige løsninger for at udvikle Danmark. Regeringen har sammen prioriteret en række initiativer, som vi mener skaber de nødvendige og ansvarlige rammer for vores økonomi. Det her finanslovsforslag løser på ingen måde alle problemer, men der er ikke længe til august, hvor der allerede fremsættes det næste finanslovsforslag.

For Venstre har det været vigtigt først og fremmest at sikre de store tandhjul. Derfor leverer vi også finansiering til aftalerne om inflationshjælp og akutpakken til sundhedsvæsenet. Dernæst skal vi sikre gode konkurrencevilkår for vores erhvervsliv og holde fokus på, at alle dele af landet skal med. Derfor har det været vigtigt for Venstre at sikre videreførelsen af bredbåndspuljen, så vi fortsat kan understøtte udbredelsen af hurtigt bredbånd i hele Danmark. Med en annullering af den planlagte lagerbeskatning af selskabers ejendomsavancer holder vi også fingrene fra erhvervslivets vilkår. Det er kun et udpluk af, hvad vi vil. Håndteringen af inflationen er hovedpunktet, men vær forvisset om, at for Venstre og regeringen er ambitionerne langt ud over, hvad vi kan med denne finanslov.

Kl. 09:57

Jeg er heller ikke tonedøv; jeg er klar over, at mange partier synes, at midlerne i forhandlingsreserven, altså de frie penge til forhandlingen i de allerede igangværende forhandlinger, er små. Men lad mig understrege, at vi i fællesskab allerede har udmøntet en lang række aftaler, som har betydning for finansloven for i år. Der er akutpakken på sundhedsområdet, inflationshjælp, forskningsreserven, SSA-reserven og Ukrainefonden, en flerårsaftale om skattevæsenet er på trapperne, og der forhandles også om en forstærket indsats på arbejdsmiljøområdet, og der blev allerede sidste år lavet en aftale på psykiatriområdet. Samlet dækker disse aftaler over store milliardbeløb. Så rækkefølgen er lidt anderledes i år, ja, men brede aftaler har altså allerede udmøntet store beløb, og det er også en del af fortællingen om finansloven for 2023.

Om 7 år skriver vores kalender 2030 – om 7 år. Der er 7 år til at nå de mange ambitiøse mål, som vi sammen har sat for Danmark. Med et af verdens mest ambitiøse klimamål skal vi i 2030 have reduceret Danmarks CO2-udledning med 70 pct. I 2030 skal det danske forsvarsbudget udgøre 2 pct. af vores bruttonationalprodukt. Og i 2030 skal vi have øget den strukturelle beskæftigelse med 45.000 fuldtidspersoner. Det er ambitiøse mål, men også mål, som kræver handling, indsatser og prioriteringer, hvis de skal nås. Det er mål, som ikke kan indfries og løses, uden at danskerne kan mærke det. Men vi gør det netop, for at danskerne ikke skal mærke, hvad der sker, hvis vi ikke gør det.

Derfor er der behov for reformer, flerårige brede aftaler og initiativer, som er gennemtænkte og strækker sig længere ud i fremtiden end denne finanslov. Det er ansvarligt og nødvendigt, og det er mit håb, at vi vil se mange af Folketingets partier læne sig ind i et ansvarligt samarbejde om udvikling, både med denne finanslov, men endnu vigtigere i forhold til de store reformspor, som der er lagt op til i de kommende år. Det tror vi i Venstre er den rigtige vej frem. Tak for ordet.

Kl. 10:00

Formanden (Søren Gade):

Vi siger tak. Der er en lang række korte bemærkninger, og jeg giver nu ordet til fru Lisbeth Bech-Nielsen, Socialistisk Folkeparti.

Kl. 10:00

Lisbeth Bech-Nielsen (SF):

Tak for talen. Igen er det jo en masse ord om, at man skal tage de store beslutninger, og tilbage står igen, at man undrer sig lidt fra vores side over, hvilke beslutninger der så bliver taget. Altså, den her finanslov gør jo i bedste fald bare ingenting. Men det, jeg egentlig ville, var at stille et superkonkret spørgsmål, for uenighederne mellem Venstre og SF er jo klare for enhver; det behøver vi ikke at botanisere i.

Ordføreren var selv inde på, at den strukturelle beskæftigelse skal op med 45.000 personer. Men er det ikke rigtigt, at med Økonomisk Redegørelse, som lige er kommet sammen med finanslovsforslaget, viser det sig, at den strukturelle beskæftigelse er højere, meget højere, end først antaget, og at man derfor – selv om man har det her fokus, som vi ved regeringen og specielt Venstre har – i hvert fald må trække 17.000 ud af de 45.000?

Kl. 10:01

Formanden (Søren Gade):

Ordføreren.

Kl. 10:01

Torsten Schack Pedersen (V):

Det er rigtigt, at Økonomisk Redegørelse viser et bedre billede af dansk økonomi end tidligere, og det er jo sådan set positivt. En del af forklaringen er nu i øvrigt også beslutninger, som regeringen har truffet, bl.a. afskaffelsen af store bededag; det bidrager til den øgede strukturelle beskæftigelse.

Jeg mener, at det er vigtigt, at vi gennemfører de reformer, der fremtidssikrer Danmark. Vi har både brug for at gøre Danmark rigere, vi har brug for at sikre, at der er økonomisk råderum til en lang række initiativer, der står i kø, og så er vi altså også i en situation, hvor vi har brug for at sikre flere hænder på arbejdsmarkedet. For både i private virksomheder, men også i den offentlige sektor er der udfordringer med at skaffe de fornødne medarbejdere, og derfor er det også en del af forklaringen på, hvorfor det er vigtigt at øge den strukturelle beskæftigelse.

Kl. 10:02

Formanden (Søren Gade):

Fru Lisbeth Bech-Nielsen.

Kl. 10:02

Lisbeth Bech-Nielsen (SF):

Men jeg anerkendte da også, at det er vigtigt, specielt for Venstre – i SF går vi op i reel beskæftigelse. Men hvis man har det her fokus, må man vel også anerkende, at man bliver nødt til at trække 17.000 fra de 45.000. Altså, ellers er man jo fuldstændig ligeglad med tal og fakta.

Kl. 10:02

Formanden (Søren Gade):

Ordføreren.

Kl. 10:02

Torsten Schack Pedersen (V):

Altså, jeg må sige, at de 45.000 er meget ambitiøst. Det er otte gange så meget, som de to foregående regeringer har lavet. I de 18 år, jeg har været herinde, har jeg været med til at træffe beslutninger på flere 100.000 i arbejdsudbud, fordi det er det, der øger Danmarks velstand. Det er det, der øger mulighederne for at tage politiske initiativer – og bare fordi situationen er lidt bedre, betyder det jo ikke, at man så bare skal læne sig tilbage og sige: Nå, men så går det hele nok.

Kl. 10:03

Formanden (Søren Gade):

Hr. Dennis Flydtkjær, Danmarksdemokraterne.

Kl. 10:03

Dennis Flydtkjær (DD):

I Danmarksdemokraterne går vi jo meget op i, at vi skal have et Danmark i balance, at det ikke knækker over, at det ikke kommer for langt i forhold til de levevilkår, man har rundtomkring i landet, og der savner jeg jo lidt initiativer i finanslovsforslaget. Altså, det er positivt, at man viderefører bredbåndspuljen, men jeg undrer mig også over, hvorfor man har skåret 100 mio. kr. på landsbypuljen. Så jeg vil egentlig spørge, hvordan det er lykkedes Venstre at få forhandlet det ind, at den er blevet mindre. Jeg savner også, at der er en udflytning af statslige arbejdspladser. Jeg bemærkede jo, at Venstre gik til valg på at udflytte 5.000 statslige arbejdspladser fra hovedstadsområdet, og det er i det her finanslovsforslag afsat til nul.

Så jeg vil egentlig bare høre, hvor Venstres fingeraftryk på landdistriktsområdet er. For mig at se er det sådan set blevet til en tilbagegang, altså en beskæring, af landdistriktspuljen på 100 mio. kr.

Kl. 10:04

Formanden (Søren Gade):

Ordføreren.

Kl. 10:04

Torsten Schack Pedersen (V):

Jeg tror, der er et meget håndfast eksempel. Der har jo været sådan en tilbagevendende kritik i forhold til tidligere, og det var jo, at der under den tidligere regering aldrig blev opereret med en bredbåndspulje, og at det var noget, der skulle kæmpes ind i finansloven hver eneste gang, og nu er der i regeringens udspil afsat 100 mio. kr. til en bredbåndspulje. Der er også 100 mio. kr. til en landsbypulje, men det glæder mig da, hvis Danmarksdemokraterne vil gå konstruktivt ind i forhandlingen med det her som et ønske. For det er vigtigt for os i Venstre, vi synes, det er afgørende, at Danmark er i bedre balance. Så jeg tager spørgsmålet konstruktivt ned, og jeg glæder mig også til, at det afspejler sig i de videre forhandlinger.

Kl. 10:04

Formanden (Søren Gade):

Hr. Dennis Flydtkjær.

Kl. 10:04

Dennis Flydtkjær (DD):

Det kan jeg jo garantere at vi vil tage med til forhandlingerne, og det har vi i øvrigt allerede gjort. Vi har jo været til det første møde, og det er positivt, at bredbåndspuljen bliver fortsat. Den har jo været der i rigtig mange år, men i 2022 var landsbypuljen på 200 mio. kr., og nu er den så afsat til at være nede på 100 mio. kr., altså en besparelse på 100 mio. kr., og det synes vi da er ærgerligt. Og der er jo ikke skyggen af en udflytning af statslige arbejdspladser, og der er heller ikke noget med en udflytning af uddannelser. Tværtimod har man valgt at annullere en udflytning af de her fire velfærdsuddannelser. Så jeg håber da på, at vi kan komme lidt i en anden retning, når vi kommer i gang med forhandlingerne.

Kl. 10:05

Formanden (Søren Gade):

Ordføreren.

Kl. 10:05

Torsten Schack Pedersen (V):

Som sagt er det her en finanslov, der udmønter en række at de aftaler, der er lavet, og som det fremgår af regeringsgrundlaget, er det i høj grad en driftsfinanslov. Og det er jo ikke sådan, at den her finanslov afspejler alle de prioriteringer, der ligger i regeringsgrundlaget, og som de tre regeringspartier har. Arbejdet med næste års finanslov er jo nærmest allerede igangsat for at kunne være klar til en fremlæggelse i august.

Så det her er ét element i de ambitioner, vi har. Men der kommer heldigvis flere finanslove, hvor vi kan komme med yderligere initiativer.

Kl. 10:06

Formanden (Søren Gade):

Hr. Ole Birk Olesen, Liberal Alliance.

Kl. 10:06

Ole Birk Olesen (LA):

Nu har vi så den anden finansordfører fra et regeringsparti på talerstolen, og også Venstres hr. Torsten Schack Pedersen taler om behovet for, at vi får flere i arbejde i Danmark, at vi får fyldt de tomme stillinger, som for øjeblikket er hos både offentlige og private arbejdsgivere.

Derfor vil jeg gerne spørge hr. Torsten Schack Pedersen, om det er korrekt forstået, at der i regeringens forslag til finanslov ikke er et positivt bidrag til at få flere hænder i arbejde, og at det nok tværtimod er modsat, fordi regeringens forslag om at videreføre 110 pct. dagpenge til folk, som ikke arbejder, men i stedet tager en uddannelse, nok vil bidrage negativt til, at der er hænder til rådighed for de ledige stillinger, der er derude.

Kl. 10:06

Formanden (Søren Gade):

Ordføreren.

Kl. 10:06

Torsten Schack Pedersen (V):

Jeg tror, det er ganske rigtigt, som hr. Ole Birk Olesen siger, altså at finanslovsforslaget her isoleret set ikke bidrager til den ambition og de mål, vi har om at øge arbejdsudbuddet. Det er der jo så andre ting der gør. Det er en afskaffelse af store bededag, det er det uddannelsesudspil, der forhandles i øjeblikket, og så er det en lavere skat på arbejde, en reform af erhvervsfremmesystemet, en lavere generationsskifteskat, og der er et forsknings- og udviklingsfradrag.

Så jeg står absolut på mål for de ting, vi har kæmpet for, og jeg glæder mig til at gennemføre dem, og isoleret set er den her finanslov jo så ikke en del af de elementer. Men det har vi jo så gjort på anden vis eller gør på anden vis fremover.

Kl. 10:07

Formanden (Søren Gade):

Hr. Ole Birk Olesen.

Kl. 10:07

Ole Birk Olesen (LA):

Nu er det her jo ikke en debat om forsknings- og udviklingsfradraget, men det er en debat om regeringens forslag til finanslov, og der har vi nu haft to regeringsordførere på talerstolen, som har sagt, at et af de vigtigste problemer, som skal håndteres i det danske samfund, er manglen på arbejdskraft.

Er det ikke at føre befolkningen bag lyset, når vi har en debat om den kommende finanslov, hvor regeringen ikke bidrager i forhold til det problem, som man under finanslovsdebatten siger er det største problem? Altså, folk, der sidder derude og ser det her, tror jo, at regeringen giver et svar på det problem, som nævnes på talerstolen. Men det gør regeringen jo ikke.

Kl. 10:08

Formanden (Søren Gade):

Ordføreren.

Kl. 10:08

Torsten Schack Pedersen (V):

Så er det måske rækkefølgen, det kan være udfordringen med. Jeg erindrer, at der var meget lange debatter her i Folketingssalen for få uger siden i forbindelse med vedtagelsen af forslaget om at afskaffe store bededag, og det er jo et helt konkret, håndfast eksempel på, at der er taget et initiativ, der øger arbejdsudbuddet. For det er der brug for, og derfor leverer regeringen også løbende på det.

Kl. 10:08

Formanden (Søren Gade):

Hr. Rasmus Jarlov, Det Konservative Folkeparti.

Kl. 10:08

Rasmus Jarlov (KF):

Tak. Dansk økonomi er jo meget sund, og det går også rigtig godt for dansk erhvervsliv, men dansk økonomi kunne være endnu sundere, hvis vi havde det erhverv, som vi havde indtil for 3 år siden, nemlig minkerhvervet. Det blev jo nedlagt ved hjælp af ulovlige metoder. Der blev ulovligt udlovet en tempobonus, som var drivende i at få slagtet alle mink i Danmark, og minkavlerne i hele landet blev ulovligt beordret til at slå deres dyr ihjel.

Venstre har været den fremmeste kritiker i den sag, indtil Venstre kom i regering – så er Venstre lige pludselig blevet helt musestille. Hvad er det, der gør, at Venstre lige pludselig ikke længere kommer med kritik i minksagen?

Kl. 10:09

Formanden (Søren Gade):

Ordføreren.

Kl. 10:09

Torsten Schack Pedersen (V):

Jeg tror ikke, der er nogen, der er i tvivl om, at hele minksagen har været et forfærdeligt forløb og et meget, meget alvorligt forløb. Det, der for mig at se er hovedopgaven nu, er at få sat fart på udbetalingen af erstatningerne til minkavlerne, for den tidsplan, man har haft, har simpelt hen ikke været god nok. Det går for langsomt, og jeg mener, at de avlere, der fra den ene dag til den anden kunne se deres livsgrundlag blive taget fra dem, selvfølgelig ikke bare har krav på fuld erstatning, de har også krav på, at det går langt hurtigere end det, der har været lagt op til.

Det er også et af elementerne i regeringsgrundlaget, at der skal ekstra tempo på udbetalingen af erstatningerne, for det er da det mindste, minkavlerne kan forvente.

Kl. 10:10

Formanden (Søren Gade):

Hr. Rasmus Jarlov.

Kl. 10:10

Rasmus Jarlov (KF):

Det glæder mig at høre, og vi Konservative er enige i det. Venstre havde et meget klart krav, som Venstre gik til valg på, nemlig at der skulle laves en advokatundersøgelse af regeringens ansvar. Det mener Venstre tilsyneladende ikke længere. Hvorfor? Kan hr. Torsten Schack Pedersen helt konkret give en begrundelse for, hvorfor Venstre ikke mener det længere?

Kl. 10:11

Formanden (Søren Gade):

Ordføreren.

Kl. 10:11

Torsten Schack Pedersen (V):

Helt konkret og helt nøgternt måtte vi konstatere, at der ikke kunne samles flertal bag det, og så var den mulighed ikke til stede længere, og derfor har vi jo så brugt vores mandater til under regeringsforhandlingerne at sige, at det ikke er godt nok, hvis minkavlerne skal vente så mange år på den erstatning, som de selvfølgelig skal have.

Derfor fremgår det af regeringsgrundlaget, at der her i første halvdel af i år kommer nye initiativer for at sikre, at minkavlerne kan få deres erstatning langt hurtigere end det, der var lagt op til.

Kl. 10:11

Formanden (Søren Gade):

Hr. Pelle Dragsted, Enhedslisten.

Kl. 10:11

Pelle Dragsted (EL):

Tak for det. Ordføreren peger på, at grunden til, at man bl.a. gerne vil tvinge danskerne til at arbejde mere og vil tage friheden til fridage fra danskerne, og nogle af de andre initiativer, som regeringen tager, er, at der mangler hænder ude i den offentlige sektor. Kan ordføreren bekræfte, at med det her finanslovsforslag og den økonomiske politik, der ligger i det, forsvinder der 2.000 medarbejdere i den offentlige sektor i år?

Kl. 10:12

Formanden (Søren Gade):

Ordføreren.

Kl. 10:12

Torsten Schack Pedersen (V):

Det er rigtigt, at der er tale om en stram finanslov, for der er brug for en stram finanslov for ikke at puste til inflationen, og derfor opererer den også med en, kan man sige, negativ aktivitetsvirkning på dansk økonomi. Og det er ganske rigtigt, at det betyder, at der kommer lidt færre offentligt ansatte i år. Det skal ses i lyset af, at der sådan set har været en relativt stor stigning de foregående år, og der opereres også med en forventet stigning i antallet af offentligt ansatte næste år.

Men jeg vil bare understrege, at det at øge arbejdsudbuddet, altså den strukturelle beskæftigelse, bidrager til rigtig meget, og jeg er sådan set meget stolt over det, jeg har været med til i de sidste 18 år, som vel samlet set har løftet den strukturelle beskæftigelse med 250.000. For det er det, der er den afgørende årsag til, at dansk økonomi er et bedre sted, at vi har handlemuligheder, og at virksomhederne kan få dygtige medarbejdere. Det sker på baggrund af beslutninger, som Enhedslisten stort set har været imod alle sammen.

Kl. 10:13

Formanden (Søren Gade):

Hr. Pelle Dragsted.

Kl. 10:13

Pelle Dragsted (EL):

Langt den vigtigste årsag til, at vi er mere velstående i dag, er, at lønmodtagere bliver dygtigere, går på arbejde og uddanner sig – det er produktiviteten, der driver det frem – og det er de lønmodtagere, som skiftende regeringer hele tiden gør livet mere surt for. Men det var ikke det, vores diskussion handlede om. Det var det selvmodsigende i det, ordføreren giver udtryk for, nemlig at den her regering ønsker, at der skal komme flere kollegaer.

Nu kommer det så for en dag, at den politik, som regeringen fører, vil betyde, at sygeplejerskerne, pædagogerne og sosu'erne får færre kollegaer i det her år og i den situation, vi står i, med vores velfærd. Og så stop med at fortælle mig om inflation, for samtidig med at regeringen beder de offentligt ansatte og patienterne og alle mulige andre om at spænde livremmen ind, så skruer man jo op for de gyldne haner over for f.eks. ejendomsinvestorer som Blackstone og andre, hvilket også er inflationært.

Kl. 10:14

Formanden (Søren Gade):

Ordføreren.

Kl. 10:14

Torsten Schack Pedersen (V):

Jeg synes, det er besynderligt, at Enhedslisten så konsekvent er imod det, når man vil give dygtige lønmodtagere på det danske arbejdsmarked mulighed for at beholde lidt flere af deres egne penge ved at sætte skatten ned. For så er Enhedslisten jo straks bekymret og siger, at de kunne have været brugt på alt muligt andet. Det har været et mantra, at der i regeringsgrundlaget er skattelettelser, hvilket Enhedslisten har kritiseret nok primært Socialdemokratiet for. Skatten bliver sat ned, og det synes vi i Venstre er en god prioritering.

Kl. 10:14

Formanden (Søren Gade):

Fru Samira Nawa, Radikale Venstre.

Kl. 10:14

Samira Nawa (RV):

Tak, og tak for talen, som godt nok fik forvirret mig lidt i starten, da der blev talt om et begyndende forår. For det mærker jeg i hvert fald ikke meget til, når jeg kigger mig omkring. Men der er blevet talt lidt om arbejdsudbuddet og den strukturelle beskæftigelse, og ordføreren siger rigtig mange gode ord omkring, hvad det gør, nemlig at det bl.a. øger Danmarks velstand. Det er jeg jo helt enig i, og noget af det, hvor vi i hvert fald tidligere fra radikal side har kunnet finde en alliancepartner i ordføreren fra Venstre, har jo været de her førtidige tilbagetrækningsordninger, som der er en del af.

Så jeg vil egentlig bare høre, hvordan regeringen og Venstre stiller sig i forhold til f.eks. at få afskaffet efterlønnen, mod at den her seniorpension, som vi jo i fællesskab har sat os for er den bedste ordning til at sikre, at nedslidte kan trække sig tilbage, bliver videreført. For der er i hvert fald noget strukturel beskæftigelse der.

Kl. 10:15

Formanden (Søren Gade):

Ordføreren.

Kl. 10:15

Torsten Schack Pedersen (V):

Et af elementerne i regeringsgrundlaget er jo netop at sammenkøre den såkaldte Arnepension og seniorpensionen, så der bliver to spor, altså både et optjeningsspor, i forhold til hvor mange år man har været på arbejdsmarkedet, og et – hvad skal vi kalde det – visitationsspor, som direkte afspejler sig i ens arbejdsevne.

Var det en til en det, vi helst havde set i Venstre? Nej, det kan man nok diskutere, men jeg mener sådan set, det er et skridt i den rigtige retning. For det er rigtigt, at der måske lige var en ordning eller to for meget, og derfor betyder den passus i regeringsgrundlaget jo netop, at seniorpensionen og Arnepensionen skal samles i det, som nogle har kaldt en Arnepluspension.

Kl. 10:16

Formanden (Søren Gade):

Fru Samira Nawa.

Kl. 10:16

Samira Nawa (RV):

Ja, det her med de to spor, både en visitationsordning og den rettighedsbaserede ordning, synes jeg i hvert fald jeg tidligere har hørt mange socialdemokrater stå og tale om, og nu hører jeg også hr. Torsten Schack Pedersen tage det i sin mund. Men det er jo en forringelse af seniorpensionen, som der i så fald vil være tale om med den her – i daglig tale – Arnepluspension.

Kan ordføreren ikke godt se, at man, hvis man taler strukturel beskæftigelse, og hvis man gerne vil arbejdsudbuddet, altså så skal have ryddet mere op end at lægge det lidt sammen og få forringet seniorpensionen?

Kl. 10:17

Formanden (Søren Gade):

Ordføreren.

Kl. 10:17

Torsten Schack Pedersen (V):

Jeg tror samlet set, at den nye Arnepluspension bidrager til en øget strukturel beskæftigelse, men det er selvfølgelig klart, at vi kommer det nærmere, når regeringsgrundlaget skal udmøntes. Men det er min klare forventning, at den øvelse samlet set vil være med til at øge den strukturelle beskæftigelse.

Kl. 10:17

Formanden (Søren Gade):

Hr. Torsten Gejl, Alternativet.

Kl. 10:17

Torsten Gejl (ALT):

Tak. Nu nævner ordføreren selv vores klimalov og målsætningen om at reducere CO2-udslippet med 70 pct. inden 2030. Nu ser det ud til, at det er for lavt sat med de 70 pct. – i hvert fald var den nuværende statsminister i valgkampagnen ude at sige, at det skulle hæves til måske 80 pct. Det forstummede så brat, da der blev dannet en centrum-højre-regering. Ud over det er der ikke særlig mange, der tror på, at man kan nå det længere, at regeringen er i stand til at nå det længere. Bl.a. Klimarådet siger, at det bliver rigtig, rigtig svært.

Men nu, når ordføreren selv betoner, hvor vigtigt det er, og det ser ud, som om det er for lavt, og der er store problemer med at nå det, hvorfor har regeringen så ikke sat nogle penge af i den her finanslov til at investere i, at vi kan komme tilbage på sporet og forsøge at nå vores klimamål?

Kl. 10:18

Formanden (Søren Gade):

Ordføreren.

Kl. 10:18

Torsten Schack Pedersen (V):

Den aftale om inflationshjælp – og jeg beklager, men jeg kan simpelt hen ikke huske, om Alternativet var en del af den; det må hr. Torsten Gejl lige oplyse mig om – indeholder 200 mio. kr. ekstra til udrulning af fjernvarme, til afkobling af naturgas. I forskningsreserven – i forhandlingerne dér – er det 1,7 mia. kr., tror jeg, der udmøntes til grøn forskning. Der er i finanslovsforslaget det, der hedder NEKST, altså en national energikrisestab, som, indrømmet, jo ikke får store beløb, men som rent praktisk sørger for, at nogle af de problemer, som man løber ind i i forhold til den grønne omstilling, bliver løst, altså at myndigheder og regler ikke går i vejen for hinanden. Det kan være mindst lige så vigtigt som at sende store checks af sted. For det nytter ikke noget, at man sender store checks, hvis tingene går i stå, fordi man løber ind i bøvlede regler og bureaukrati.

Så jeg er grundlæggende uenig i, at der ikke er grønne initiativer i den her finanslov. Der er en bunke aftaler, som udmøntes og tilføres de penge, som vi har aftalt her i Folketinget.

Kl. 10:19

Formanden (Søren Gade):

Hr. Torsten Gejl.

Kl. 10:19

Torsten Gejl (ALT):

Jeg kan oplyse, at Alternativet er med i inflationspakken – og med glæde.

Det, jeg spurgte til, var ikke, hvad vi har gjort, eller hvad vi skal implementere, eller hvad der er lavet. De rapporter, der kommer, er nye; de fortæller om klimaproblemer, som vi ikke engang havde troet var mulige for få år siden. Det, jeg spørger til, er: Når ordføreren nu selv nævner 70-procentsmålsætningen, og at den formentlig er for lav, og at vi formentlig ikke når den, hvorfor er der så ikke nogen nye, store investeringer i finansloven, der viser, at regeringen tager de klimaproblemer, vi har, alvorligt?

Kl. 10:20

Formanden (Søren Gade):

Ordføreren.

Kl. 10:20

Torsten Schack Pedersen (V):

Jamen jeg synes, spørgeren skylder at tegne det korrekte billede. Der har ikke været en finanslov før, hvor der har været investeret så meget i den grønne omstilling, som tilfældet er med den her. Og derfor må jeg bare sige i forhold til spørgsmålet om, om pengene så er kommet fra den ene kasse eller den anden kasse, eller hvornår der er sat dato på: Altså, lad os nu forholde os til, hvad der ligger. Og der er ikke investeret mere i den grønne omstilling før end det, der kommer med den her finanslov. Og jo, det er ambitiøst med 70 pct. – jeg tror, at vi har initiativer, der forventeligt bringer os på de 65 pct., som det ligger nu. Vi skal i mål, og det bliver en bunden opgave de kommende år.

Kl. 10:20

Formanden (Søren Gade):

Fru Pernille Vermund, Nye Borgerlige.

Kl. 10:20

Pernille Vermund (NB):

Tak for det. Jeg stillede til den foregående ordfører, som også er ordfører for et af regeringspartierne, et spørgsmål, som handlede om vores skattesystem. Nogle af de penge, der er afsat i forslaget til finansloven, er penge til at styrke vores skattevæsen, og det er åbenlyst, at der er problemer, og derfor er det måske også på den korte bane berettiget.

Når det er sagt, vil jeg gerne høre ordføreren, om ordføreren er enig med Socialdemokratiets ordfører i, at vi har et skattesystem, som ikke er for komplekst, og at løsningen bare er at putte flere penge i det, for det var sådan, jeg hørte ordføreren fra Socialdemokratiet. Jeg håber og tror, at der stadig i ordføreren fra Venstre er en borgerlig-liberal stemme, der siger, at vi selvfølgelig kan forenkle systemet, og at det selvfølgelig bør være en opgave i sig selv at have et system, der gør, at både borgere og virksomheder lettere kan udregne deres skat, og at vi også sparer nogle af de penge, der går til det, når vi har et meget tungt system at håndtere. Men hvad siger ordføreren?

Kl. 10:21

Formanden (Søren Gade):

Ordføreren.

Kl. 10:21

Torsten Schack Pedersen (V):

Siden jeg blev valgt til Folketinget i 2005, har jeg med stor glæde siddet i Folketingets Skatteudvalg og været skatteordfører ad flere omgange, så det er et område, som jeg følger meget, meget tæt.

Den politiske ambition om at forenkle skattesystemet deler jeg en til en. Jeg er glad for, at jeg igennem mange år har været med til at sikre, at danskerne har fået mulighed for at beholde nogle flere af deres egne penge. Skatten på arbejde er blevet sat markant ned de sidste 18 år, og det er jeg rigtig stolt over.

Er skattesystemet blevet mindre kompliceret? Der ville jeg nok tage munden for fuld, men nogle gange skal man så også nøjes med at forholde sig til virkeligheden. Jeg har tidligere haft fornøjelsen af både at sidde i Skatterådet og Landsskatteretten, og nogle gange er der også nogle, der er virkelig kreative i forsøget på at undgå at betale den skat, de skal, og det betyder, at vi nogle gange må værne os, og det bliver det ikke særlig simpelt af, det indrømmer jeg blankt. Men jeg er altid villig til at lytte til gode forslag, der gør vores skattesystem mindre komplekst.

Kl. 10:22

Formanden (Søren Gade):

Fru Pernille Vermund.

Kl. 10:22

Pernille Vermund (NB):

Jeg tror, at et af problemerne er, at når vi gerne vil sætte skatten ned eller fremme en vis adfærd i vores samfund, så indfører vi fradrag, tilskudsordninger, særordninger osv., og det betyder jo, at vi hele tiden laver nye håndtag for politikere at dreje på, men også nye regler, som virksomhederne og danskerne skal forholde sig til, og det er jo noget af det, der er med til at komplicere vores system.

Lige om lidt skal vi diskutere en CO2-afgift for landbruget. Vi diskuterer det allerede, men det kan jo være, at det bliver til virkelighed. Noget af det, jeg har spurgt Venstre til tidligere, er: Kunne man ikke i Venstre arbejde for, at vi, hvis sådan en afgift bliver til virkelighed, så tilsvarende fjerner afgifter andre steder i landbruget, både for at hjælpe landbruget, men også for at forenkle systemet?

Kl. 10:23

Formanden (Søren Gade):

Ordføreren.

Kl. 10:23

Torsten Schack Pedersen (V):

Det fremgår tydeligt af regeringsgrundlaget, at det provenu, der kommer ind på en CO2-afgift for landbruget, skal føres tilbage til landbruget, for vi ser ikke ind i en situation, hvor ekstra beskatning af landbruget er nogen særlig god idé. Derfor fremgår det klart af regeringsgrundlaget.

Det er rigtigt, at vi nogle gange gerne vil fremme ting, og derfor laver vi nogle specielle tiltag i vores skattesystem, men jeg synes eksempelvis, at beskæftigelsesfradraget, som er noget, der først er indført, efter jeg er kommet i Folketinget, er en god idé, for det er retfærdigt, at der gives en ekstra skattelettelse til dem, der går på arbejde hver dag.

Kl. 10:24

Formanden (Søren Gade):

Fru Karina Lorentzen Dehnhardt, Socialistisk Folkeparti.

Kl. 10:24

Karina Lorentzen Dehnhardt (SF):

Tak for ordet. Venstre plejer jo at være ret optaget af lov og orden. Det er vi sådan set også i SF, og i den sammenhæng synes jeg det er bekymrende, at sagsbehandlingstiderne ved vores domstole efterhånden er så lange, at vi ikke kan få stillet folk til ansvar for alvorlige forbrydelser.

Derfor skal jeg bare høre, om Venstre er tilfreds med de 32 mio. kr., der er sat af til domstolene. Som jeg forstår det på dem, som ved noget om det her, så vil det føre til, at sagsbunkerne vil hobe sig yderligere op hen over det kommende år. De 32 mio. kr. er med andre ord ikke nok til at undgå, at sagerne fortsat hober sig op, og at vi får længere sagsbehandlingstid.

Kl. 10:25

Formanden (Søren Gade):

Ordføreren.

Kl. 10:25

Torsten Schack Pedersen (V):

Jeg er glad for, at SF anerkender, at der i en stram finanslov, hvor der også bliver fyldt bevillinger op, så netto tilføres 32 mio. kr. til et alt for presset domstolssystem, for det anerkender jeg at det er. Kunne beløbet være større? Ja, det tror jeg sagtens man kunne ønske sig. Og hvis ikke jeg tager helt fejl, tror jeg også, at Venstres retsordfører, hr. Preben Bang Henriksen, i dag i Berlingske kommer med en række forslag til, hvordan man yderligere kan sørge for, at sagsbehandlingstiderne bliver banket ned.

En ting er økonomi – det kommer vi med noget af svaret på – og den kunne man som sagt nok ønske sig var større, men det handler selvfølgelig også om, hvordan sagerne afvikles. Der synes jeg, at det er nogle meget konstruktive forslag, som hr. Preben Bang Henriksen er kommet med, ikke bare i dag, men over længere tid. For selvfølgelig er det da et problem for retssikkerheden, når folk skal vente så længe på at få en afgørelse.

Kl. 10:26

Formanden (Søren Gade):

Fru Karina Lorentzen Dehnhardt.

Kl. 10:26

Karina Lorentzen Dehnhardt (SF):

Jeg synes faktisk ikke, jeg fik et klart svar på, om Venstre også synes, at der skal tilføres flere penge. Det peger Advokatsamfundet og Dommerforeningen faktisk på også er nødvendigt. Det er rigtig fint med en masse effektiviseringsforslag, men jeg håber ikke, at Venstres ordfører i dag tror, at det er det, der gør hele udslaget.

Hvis ikke vi tilfører nogle penge til domstolene, vil sagsbehandlingstiden på civile sager – det er altså de små håndværksmestre, som kommer i klemme her pengemæssigt – være vokset til 4 år i 2030. Så hvad er en rimelig sagsbehandlingstid for Venstre, og hvor meget vil Venstre tilføre domstolene?

Kl. 10:26

Formanden (Søren Gade):

Ordføreren.

Kl. 10:26

Torsten Schack Pedersen (V):

Jeg er jo meget enig i beskrivelsen af, at det ikke er tilfredsstillende, at man skal vente så længe, og derfor er der ekstra penge. Kunne checken have været større? Ja, jeg tror ikke, der er mange her i Folketinget, der sidder med den opfattelse, at vi simpelt hen brænder for mange penge af på vores retssystem. Tværtimod.

Det er en balance, og jeg er glad for, at der er kommet ekstra penge, men vi har jo også noget at forhandle om, og jeg tror godt, jeg kan afsløre, at det nok ikke bliver sådan en tackling bagfra med knopperne forrest i knæhøjde, som Venstre vil sætte ind på et forslag om at sætte yderligere penge af til domstolssystemet.

Kl. 10:27

Formanden (Søren Gade):

Fru Mona Juul, Det Konservative Folkeparti.

Kl. 10:27

Mona Juul (KF):

Tak for det. Jeg er jo rigtig ked af, at Venstre ikke har sat et større aftryk på det her finanslovsforslag; det er der ikke nogen tvivl om. Jeg synes, man mangler at sætte mere fokus på, hvad det er, der skal gøre Danmark rigere, hvordan vi skaffer mere arbejdskraft, og hvordan vi egentlig styrker dansk økonomi. F.eks. har I droppet at hæve beskæftigelsesfradraget med, jeg tror, det var 700 mio. kr., og det kunne jo i hvert fald have øget arbejdsudbuddet. Jeg kan ikke lade være med at spørge om det, fordi I jo samtidig har sat penge af til at hæve fagforeningsfradraget. Det er lidt underligt at skulle spørge en finansordfører fra Venstre om det, men nu gør jeg det alligevel.

Kl. 10:28

Formanden (Søren Gade):

Ordføreren.

Kl. 10:28

Torsten Schack Pedersen (V):

Jeg er sådan set optaget af den samlede pakke i regeringsgrundlaget, og der må jeg sige, at der bliver leveret håndfaste skattelettelser til danskerne i form af en markant forhøjelse af beskæftigelsesfradraget; der er en halvering af topskatten for 250.000 danskere; der kommer lavere generationsskiftebeskatning, et bedre værdiansættelsescirkulære og en permanentgørelse af forsknings- og udviklingsfradraget. Det synes jeg er rigtig gode ting.

Jeg har den samme utålmodighed her, som jeg har på mange andre områder. Ville jeg ønske, at vi kunne gennemføre det hele i dag? Ja, det ville da være skønt, men vi skal jo altså balancere tingene, så vi ikke puster til inflationen, og det er så den balance, som vi er nødt til at have. For vi skaber sådan set flere problemer, ikke bare for danskerne, men også for virksomhederne, hvis vi ikke er os vores ansvar bevidst i forhold til at føre en meget ansvarlig økonomisk politik.

Kl. 10:29

Formanden (Søren Gade):

Fru Mona Juul.

Kl. 10:29

Mona Juul (KF):

Således fik ordføreren jo behændigt ikke svaret på mit spørgsmål. Det fører mig så frem til at stille et nyt spørgsmål, og det handler om Klimarådets afrapportering. 3 år i træk har man dumpet regeringen. Hvorfor kunne ordføreren ikke i sidste uge – det kan være, at ordføreren kan nu – svare på, om den her regering er villig til at afsætte de nødvendige midler til, at Klimarådet stadig væk er den vagthund, som vi jo kan se at der er behov for?

Kl. 10:29

Formanden (Søren Gade):

Ordføreren.

Kl. 10:29

Torsten Schack Pedersen (V):

Uden at skulle blive sådan superteknisk er det sådan set en diskussion, der gælder på en lang række områder på hvert eneste års finanslov. Der er midlertidige bevillinger, der udløber, og dem tager man så stilling til i august forud for udløbet. Den finanslov, vi står med nu, gælder for 2023, og der har Klimarådet den høje bevilling, som er aftalt tidligere for en 3- eller 4-årig periode, og den står, hvis vi ikke foretager os noget, til at udløbe til nytår. Men der kommer altså et finanslovsforslag til august, hvor det vil blive adresseret, og jeg har som Venstremand i hvert fald svært ved at forestille mig, at de ønsker, vi har til Klimarådets arbejde og deres opgaver, ikke vil afspejle sig i den økonomi, der bevilges. Tingene skal jo hænge sammen.

Kl. 10:30

Formanden (Søren Gade):

Hr. Peder Hvelplund, Enhedslisten.

Kl. 10:30

Peder Hvelplund (EL):

Tak for det, og tak til ordføreren for talen. Nu bekræftede ordføreren over for min partifælle og kollega her i Folketinget, hr. Pelle Dragsted, at regeringens forslag til finanslov vil betyde et fald i antallet af offentligt ansatte. Man kan sammenholde det med det forslag til en Sundhedsstrukturkommission, som regeringen lige har fremlagt, hvoraf dette fremgår:

»Kommissionens forslag til ændret organisering forudsættes at bidrage til en bedre brug af kapacitet og ressourcer og muliggøre kvalitetsforbedringer, og være samlet set udgiftsneutrale og ikke medføre øget træk på personalekapacitet.« 

Der er altså en forudsætning om, at det her ikke må medføre mere brug af personale. Vi har lige stået og set på en skandale i forhold til tarmkræftpatienter, som ikke bliver behandlet, fordi der mangler specialiseret sundhedsfagligt personale. Altså, hvad er Venstres og hvad er regeringens svar på, at vi skal finde det personale, uden at vi skal tilføre midler, uden at vi skal se på de løn- og arbejdsvilkår?

Altså, har regeringen sådan et sygeplejersketræ eller et sosu-træ, man bare kan gå ud at plukke ansatte fra, som man kan sætte ind, uden at det medfører øgede udgifter til løn- og arbejdsvilkår?

Kl. 10:31

Formanden (Søren Gade):

Ordføreren.

Kl. 10:31

Torsten Schack Pedersen (V):

Det er jo en helt reel problemstilling, at der mangler dygtige medarbejdere i vores sundhedsvæsen. Derfor er det også et af de helt afgørende spørgsmål, som der bliver givet nogle svar på i akutpakken, hvor der jo er en række helt konkrete tiltag til at sikre, at der kommer flere sygeplejersker ud på operationsstuerne.

Det er forslag om, at der er flere, der skal deltage i vagtplanerne; det er initiativer om, at hvis man er på efterløn som sygeplejerske, kan man tage vagter uden at skulle modregnes; vi skal gøre det lettere at få sundhedspersonale med udenlandsk baggrund godkendt – der ligger mange ansøgninger – så vi kan få flere hænder.

Så, altså, regeringens og Venstres ambition er jo kun at sikre de hænder, der er brug for. Det er derfor, vi har lavet en akutplan. For det, vi ser, er ikke godt nok. Det er faktisk slet ikke godt nok, at kræftpatienter ikke får den behandling, de har brug for. Og derfor sidder vi jo ikke på hænderne – alt andet ville også være helt urimeligt.

Kl. 10:32

Formanden (Søren Gade):

Hr. Peder Hvelplund.

Kl. 10:32

Peder Hvelplund (EL):

Skal jeg forstå det sådan, at det virkelig er svaret fra regeringen og det signal, man ønsker at sende, altså at de kapacitetsudfordringer, vi har i sundhedsvæsenet, ser man løst med en akutpakke, en akutpakke, som i meget, meget begrænset omfang – det siger sundhedsfaglige eksperter også – bidrager til at øge kapaciteten, men som i langt højere grad flytter på kapaciteten fra det offentlige over i det private?

Det bliver patienter jo ikke behandlet af. Patienter på Skejby Sygehus, tarmkræftpatienter, bliver jo ikke behandlet af, at man flytter rundt på kapaciteten. Der mangler jo personale. Og jeg ser simpelt hen ikke et svar, og når jeg så ser en Sundhedsstrukturkommission, som har som forudsætning, at der ikke må ske et øget personaletræk, så bliver jeg da virkelig bekymret for fremtidens sundhedsvæsen.

Kl. 10:33

Formanden (Søren Gade):

Ordføreren.

Kl. 10:33

Torsten Schack Pedersen (V):

Akutpakken skal jo adressere de udfordringer, vi står med lige nu og her, hvor ventetiderne er alt for lange. Det er helt urimeligt, så lang tid danskerne skal vente, og det er akutpakken det korte svar på.

Så er der jo helt åbenlyst en række udfordringer i vores sundhedsvæsen, og derfor er der også brug for en løsning på den lange bane, og det er det, som Sundhedsstrukturkommissionen skal bidrage til. Og jeg er da ikke et sekund i tvivl om, at hvis vi indretter sundhedsvæsenet klogere, kan vi få vores medarbejderressourcer til at række længere. Udfordringen har jo bl.a. været det paradoks, at selv om der er blevet tilført penge og der har været fri trækningsret, er produktiviteten faldet i sundhedsvæsenet. Det er ikke godt nok.

Kl. 10:34

Anden næstformand (Jeppe Søe):

Tak for det. Hr. Søren Egge Rasmussen.

Kl. 10:34

Søren Egge Rasmussen (EL):

Nu fremhævede ordføreren nogle 2030-mål i sin tale, bl.a. på CO2-området, men vi har jo også et 2025-mål, hvorom der i regeringsforståelsen står, at det vedkender man sig. Og så har jeg jo ledt efter, hvad det så er af nye initiativer, der kunne være i en finanslov, men det er jo gamle initiativer, der står i forslaget. Det eneste nye er, at man tilsyneladende ikke vil sikre Klimarådets fulde bevilling. Man har så samtidig oplevet, at åben dør-ordningen for kystnære møller er blevet lukket, at der stadig væk er en lang række projekter, der har uvished omkring, hvad de kan få lov til, og at der sådan set er en CO2-afgift på landbruget, hvor man vil undersøge noget mere, så det er jo så blevet forsinket et halvt år.

Så jeg kan ikke få øje på noget, der trækker i den rigtige retning i forhold til at nå sine 2025-mål. Og der er altså ikke nye initiativer, altså helt nye initiativer, i det her finanslovsforslag. Hvordan er det, ordføreren kan se man kan komme i mål med 2025-målet? For Klimarådet har jo klart sagt, at det ikke er sandsynliggjort, at man kommer i mål.

Kl. 10:35

Anden næstformand (Jeppe Søe):

Ordføreren.

Kl. 10:35

Torsten Schack Pedersen (V):

Jeg synes simpelt hen, det er trist, at vi skal blive ved med at have den her diskussion om, hvad der skal ske med Klimarådets bevilling i 2024, i forbindelse med et finanslovsforslag, der drejer sig om 2023. Altså, vi kunne bruge timer på at diskutere de steder, hvor der er udløb af midlertidige bevillinger. Dem er der hundredvis af, og det er der hvert eneste år, og så er det lidt besynderligt, at det er det, som Enhedslisten kaster sig over. Men ja, det er så en prioritering.

Jeg synes jo, at hr. Søren Egge Rasmussen rejser en hel reel problemstilling i forhold til åben dør-ordningen, for det nytter jo ikke noget, hvis vi har ambitioner og initiativer, at de så ikke kan realiseres. Det er jo derfor, finanslovsforslaget også indeholder det, der hedder NEKST, en national energikrisestab, som skal være med til at fjerne de barrierer, som ikke handler om økonomi, men som handler om, at der er juridiske og myndighedsmæssige problemer, alt muligt andet. Det er jo sådan set et konkret initiativ i den her finanslov, og det skal være med til at sørge for, at den grønne omstilling kan rulle hurtigere ud og der ikke laves benspænd forskellige steder fra.

Kl. 10:36

Anden næstformand (Jeppe Søe):

Spørgeren.

Kl. 10:36

Søren Egge Rasmussen (EL):

Det er jo et kæmpe benspænd, når man har en klima- og energiminister, som lukker en åben dør-ordning, og det var jo det, der skete. Der er så en række projekter, der kun er blevet saneret 6 uger, og der er så nogle, der er ude i, at det er langt længere.

Jeg spurgte sådan set til, meget konkret, hvad det er, regeringen vil lave for at komme i mål med sine 2025-mål, og det har jeg så ikke fået svar på, og jeg kan heller ikke finde svaret i finansloven. Det er sådan set meget relevant at spørge ind til det. Hvornår er det, regeringen kommer med noget, som kan gøre, at man kan sandsynliggøre, også over for Klimarådet, at man kommer i mål med sine 2025-mål?

Kl. 10:37

Anden næstformand (Jeppe Søe):

Ordføreren.

Kl. 10:37

Torsten Schack Pedersen (V):

Det er jo en løbende proces at styrke Danmarks klimaindsats, også i forhold til finanslovsforslaget her. Jeg ved godt, at Enhedslisten synes, at fordi aftalen er indgået, inden vi har debatten i dag, er det ikke relevant for finansloven for 2023.

Jeg synes, det er relevant, at udmøntningen af forskningsreserven giver 1,7-1,9 mia. kr. ekstra til grøn forskning. Jeg synes, det er relevant, at aftalen om inflationshjælp giver 200 mio. kr. til øget fjernvarmeudrulning og til afkoblingsstøtte for folk, som skal væk fra naturgas, og det synes jeg bare man skal være ærlig at sige også er en del af den samlede pakke, vi står med i dag, i stedet for at få det til at lyde, som om der ingenting sker.

Kl. 10:37

Anden næstformand (Jeppe Søe):

Tak for det. Fru Jette Gottlieb.

Kl. 10:37

Jette Gottlieb (EL):

Tak. Jeg vil sige noget, der er en smule overordnet, hvis det ikke gør noget. Ordføreren sagde, at Danmark har nogle af de mest ambitiøse klimamål, og i en anden sætning sagde han: Men danskerne skal ikke mærke de ændringer, der sker.

Grunden til, at jeg spørger på den måde, er, at Danmark jo samtidig har det mest ambitiøse forbrug. Og derfor vil jeg spørge til ministerens opfattelse af, om det er muligt at gennemføre vores 2025-mål og vores 2030-mål, hvis ikke det fører til ændret adfærd hos de danskere, der er en del af det store forbrug.

Kl. 10:38

Anden næstformand (Jeppe Søe):

Ordføreren.

Kl. 10:38

Torsten Schack Pedersen (V):

Jeg takker for udnævnelsen til minister. Det er alligevel en stor ære, der tilfalder fru Jette Gottlieb, at besidde kompetence til det; gyldigheden af den udnævnelse er nok relativt beskeden.

Nej, jeg tror, det er ganske rigtigt, at vi selvfølgelig kommer til at tage initiativer – det har vi gjort, og det bliver vi ved med at gøre – som betyder, at vi alle sammen kommer til at ændre vores adfærd en smule. Jeg håber jo, vi kan gøre det, så det er ændret adfærd, hvor vi ikke skal leve i et fattigere samfund, hvor det er mere trist og der ikke er de samme muligheder for mine børn, som jeg har haft.

Men selvfølgelig kommer vi til at lave forandringer. Det er en helt essentiel del af den grønne omstilling. Jeg er nok mere tilhænger af sådan positive forandringer og ser muligheder, i stedet for at det skal være noget, der skal være trist og nødvendigvis svare til at piske os selv med skorpioner.

Kl. 10:39

Anden næstformand (Jeppe Søe):

Spørgeren.

Kl. 10:39

Jette Gottlieb (EL):

Jeg vil straks trække ordet minister tilbage og sige ordføreren i stedet for. Men så vil jeg bruge eksemplet med transport, og det er, fordi jeg ikke ser umiddelbare muligheder i finansloven for at ændre på de transportvaner, som jo bidrager med cirka en tredjedel af de udslip, som vi prøver at bringe ned.

Hvad er ordførerens holdning til at få sat meget mere fut i de ændringer inden for transportområdet? Og det gælder selvfølgelig både persontransport og godstransport.

Kl. 10:39

Anden næstformand (Jeppe Søe):

Det er stadig væk ordføreren.

Kl. 10:40

Torsten Schack Pedersen (V):

Der er lavet aftaler omkring grøn transport-politik eller grøn beskatning af transporten, som løbende indfases, for det er klart, at selvfølgelig skal transporten jo også levere en reduktion af klimabelastningen.

Et element i finansloven er faktisk, at staten skal være langt mere offensiv i forhold til at indkøbe grønne biler end tidligere, og det tror jeg faktisk var et kritikpunkt, der var før valget. Så også på det område er der initiativer, hvor finansloven understøtter den grønne omstilling.

Kl. 10:40

Anden næstformand (Jeppe Søe):

Dermed er der ikke flere korte bemærkninger, og så må ordføreren gå ud at forsøge at blive minister. Nu er det næste ordfører i rækken, og det er hr. Henrik Frandsen fra Moderaterne.

Kl. 10:41

(Ordfører)

Henrik Frandsen (M):

Tak for ordet. Det er på et bagtæppe af bekymringer, at vi i dag behandler finanslovsforslaget for 2023. Det kan nok ikke komme som den store overraskelse, at jeg bare lige fra start af vil sige, at jeg er forholdsvis enig med de to tidligere ordførere om, hvad der er blevet sagt her fra talerstolen.

Der er krig på det europæiske kontinent, vi har inflation, og vi har et behandlingsefterslæb efter coronapandemien. Det er mørke skyer, og det kaster skygger over vores økonomi. Samtidig med det hører vi tal om historisk høj beskæftigelse og lav ledighed, og der er overskud på de offentlige finanser. Det kan nemt tolkes, som om den vejrudsigt er ved at ændre sig til solskinsdage og de er lige om hjørnet. Det lyder jo dejligt, men det skal vi virkelig passe på med at tro på.

Krig, inflation og sundhed er bare ikke det eneste, vi bør adressere i den her regering. Vi har udsigt til massive udfordringer, som ikke alene løses med denne finanslov, men som vi også bliver nødt til at adressere i kommende finanslove. Jeg kan bare sige klima, forsvar og velfærd. Det kommer til at koste os rigtig mange penge. Det er regeringens opgave at være ansvarlige, og det er vi. Af den grund er denne finanslov heller ikke særlig sjov. Det er ikke en sjov en af slagsen. Faktisk er den ved flere lejligheder blevet kaldt kedelig. Det er den, fordi en restriktiv finanspolitik er den bedste ammunition, vi har, hvis vi skal bekæmpe inflationen. Samtidig skal vi være enormt bevidste om at skærme dem, der i forvejen er hårdest ramt af de stigende priser.

Så ja, det er et magert finanslovsforslag, hvis man vælger kun at kigge på enkeltdele og på den begrænsede forhandlingsreserve. Men hvis man i stedet vender blikket mod de tunge poster, som står øverst i regnearket, vil man se, at de vigtige tiltag og pakker, vi allerede har præsenteret, er i gang med at blive sat i værk. Her taler jeg selvfølgelig om aftalerne i akutpakken, inflationshjælp, SSA-reserven, forskningsreserven og ikke mindst Ukrainefonden. Det er alle aftaler, som et flertal af partier har valgt at indgå sammen med regeringen. Tak til de øvrige partier for at være konstruktive og positive her.

7 mia. kr. er der afsat til en Ukrainefond. Den har et delt formål. Vi skal støtte ukrainerne i deres kamp for frihed. Samtidig skal vi også hjælpe med og være klar til at genopbygge Ukraine. Fonden er målrettet til at investere i ukrainsk militær, men også til at støtte civilsamfundet og bygge bro imellem det ukrainske samfund og danske erhvervsvirksomheder. Det er altafgørende i genopbygningen af Ukraine.

Krigen i Ukraine har også været med til at puste til inflationen. Netop inflationen nåede sit højeste i oktober måned sidste år. Heldigvis har vi set, at den er stagnerende, men den er der stadig. Vi skal være meget påpasselige med at stå her og tegne et glansbillede af Danmarks økonomiske fremtid. Vi er nødt til at være restriktive, men samtidig have et socialt sigte. Derfor er der også afsat 2,4 mia. kr. til midlertidig og målrettet inflationshjælp, som er ved at blive udrullet og uddelt i de her måneder. Det er en nødvendig pakke for at give støtte til de danskere, der er særlig økonomisk presset som følge af stigende priser.

Covid-19-pandemien har også sat et markant aftryk på dansk økonomi og på vores velfærdssamfund. Det ser vi i sundhedsvæsenet, hvor vi ser personaleflugt og ubærlig lange ventelister til behandling. Det holder ganske enkelt ikke. Sundhedsvæsenet skal simpelt hen fungere bedre i et velfærdssamfund som vores. Problemerne har hobet sig op. Derfor er vi glade for, at der i går blev nedsat en Sundhedsstrukturkommission, fordi hvert tandhjul i sundhedsvæsenets store maskine skal ses efter og smøres, så det i fremtiden kommer til at være en velsmurt maskine, vi har med at gøre. Men nu og her er vi nødt til at aflaste det pressede personale og få banket noget af ventelisterne i bund fra start af.

Kl. 10:46

Derfor indeholder finansloven en akutplan på 2 mia. kr. frem mod 2024. Pengene skal bidrage til at sikre, at vi får lettet presset på sygehusene og forkortet ventetiderne til operationer for de patienter, der i øjeblikket venter alt for længe på behandling. Jeg vil gerne sige, at pengene falder på et tørt sted. Landets akutmodtagelser er under massivt pres. Der er mangel på læger. Alarmklokkerne ringer i akutmodtagelserne. Praktiske udfordringer er der også mellem læge, sygehus, kommune og region. Det skal vi kunne gøre bedre. Vi skal gøre vagtplanerne mere fleksible, og der skal afsættes midler til merarbejde. Antallet af medarbejdere vil blive flere, da flere udenlandske sygeplejersker og efterlønnere vil kunne bidrage i fremtiden.

Vi har også sat penge af til vores forskningsreserve på 3,6 mia. kr. Det er penge, der bidrager til at løse en lang række af de udfordringer, vi som samfund står over for. Der er sat 1,7 mia. kr. af til grønne forskningsinitiativer og 0,7 mia. kr. til sundhedsforskning. Det er selvsagt vigtige områder, som det er afgørende at vi støtter, da det er forskningen, der finansierer vores samfund på lang sigt. Der er også afsat 100 mio. kr. til forskning på børne- og ungeområdet. Det er midler, der skal styrke og udvikle kvaliteten generelt og gøre en særlig indsats for erhvervsuddannelserne og forskningsmiljøerne omkring dem. Hvis vi tager dem og forskningsreserven, foreslår regeringen med finanslovsforslaget at prioritere 19,8 mia. kr. til forskning, hvormed det samlede offentlige forskningsbudget bliver på 27 mia. kr. i 2023. Det er rigtig mange penge, men de er også givet rigtig godt ud. Det afspejler, at vi fastholder målsætningen om, at offentlig forskning udgør mindst 1 pct. af bnp. Ligeledes har vi prioriteret reserven til foranstaltninger på social-, sundheds- og arbejdsmarkedsområdet – ca. 950 mio. kr. til en række initiativer på de store velfærdsområder. Initiativerne er målrettet de grupper, som har størst udfordringer i samfundet.

Alle disse aftaler har vi vurderet var nødvendige for at tage hånd om de nuværende kriser, som jo er krigen i Ukraine, inflationen og akutte problemstillinger i sundhedsvæsenet. Men vi skal samtidig have den mere langsigtede økonomi i sigte. For at holde en sikker kurs har vi derfor også sammensat en strammere finanslov. Nogle kalder den kedelig, men jeg vil sige, at den er stram – med et håb om, at vi kan stabilisere dansk økonomi på den korte bane, men også få den stabiliseret på den lange bane. Derfor afsætter vi også en mindre og mere begrænset forhandlingsreserve på 200 mio. kr. i 2023. Det er mere begrænset, end vi ellers ville gøre det. Forhandlingsreserven er begrænset, fordi der kom et folketingsvalg ind fra højre – eller det kan også være, at det kom ind fra midten, det skal jeg ikke kunne sige. Det betyder også, at initiativer i 2023 kun i begrænset omfang kan nå at have en virkning.

Finanslovsforslaget indeholder dog ud over de store aftaler nogle prioriteringer, som vi i Moderaterne er særdeles glade for – særlig kulturområdet, hvor vi forlænger bevillingerne med 184 mio. kr. for en række institutioner og opretter en pulje på 43 mio. kr. til de mange trængte og lokale ugeaviser, som er presset af stigende omkostninger. Det er en indsats, jeg specielt er glad for, da jeg jo bor i et område, hvor de lokale ugeaviser har en stor indvirkning. Det gør mig også glad at se, at kulturen er prioriteret, ved at man fortsætter bevillingerne til en lang række kulturinstitutioner.

Så ja, det er ikke den mest kulørte finanslov, men til gengæld er det en fornuftig en af slagsen. Prioriteret er der blevet, men det er som bekendt nødvendigt. Og her er regeringens prioritering soleklar: Vi skal have styr på sundhedsvæsenet, vi ryster ikke på hånden i vores støtte til Ukraine, vi hjælper de danskere, der er mest trængende, og frem for alt fremtidssikrer vi den danske økonomi. Lige som en lille bemærkning her til slut, som nok ikke kommer bag på nogen, vil jeg sige, at Moderaterne kan stemme for finanslovsforslaget.

Kl. 10:51

Anden næstformand (Jeppe Søe):

Tak til ordføreren. Der er en spørgerække, og den starter med hr. Benny Engelbrecht.

Kl. 10:51

Benny Engelbrecht (S):

Jeg ved godt, at dette ikke er ordførerens jomfrutale, men det er første gang, at ordføreren er på talerstolen som finansordfører, og derfor vil jeg tillade mig at sige mojn og velkommen til, og velkommen i ordførerrækken – det sætter vi meget pris på – og måske også blot bemærke det lidt pudsige i, at vi jo er rigt repræsenteret her i Folketingssalen fra landsdele og fra partier, men at der dog i hvert fald er et større borgerligt parti, nemlig Konservative, som åbenbart glimrer ved deres fravær og ikke fik hørt ordførerens glimrende ordførertale, og det synes jeg måske er lidt ærgerligt. Men jeg har et håb om, at det ikke betyder, at der ikke kan blive en bred finanslovsproces i de videre forhandlinger.

Kl. 10:51

Anden næstformand (Jeppe Søe):

Ordføreren.

Kl. 10:51

Henrik Frandsen (M):

Nu vil jeg betragte det her som en kommentar og som et kompliment – tak for det – og jeg vil da også godt tilslutte mig ønsket om, at vi kan få en bred finanslovsaftale. Og så plejer vi i Sønderjylland, når vi skilles, at sige mojn, så jeg siger også lige mojn her.

Kl. 10:52

Anden næstformand (Jeppe Søe):

Det finder I bare ud af. Så går vi over til fru Lisbeth Bech-Nielsen.

Kl. 10:52

Lisbeth Bech-Nielsen (SF):

Det er utroligt, så mange sønderjyder vi lige pludselig er. (Henrik Frandsen (M): Ja, er det ikke dejligt?). Noget af det, der er rigtig vigtigt for Moderaterne, og som I også har ført valgkamp på, er jo sundhedsvæsenet, og Moderaterne har også en partiformand, der ligesom har gjort det til sin altoverskyggende mærkesag. Derfor vil jeg spørge, om det på nogen måde kan være tilfredsstillende for Moderaterne, at det tiltag, man laver, er at nedsætte den tredje store sundhedskommission på en lang række år. Jeg synes faktisk, at ordføreren løfter en del af sløret for, at vi jo godt ved, hvad der skal til – jeg siger ikke, at det er nemt, men vi ved det godt. Så hvad skal den her kommission egentlig gøre godt for andet end bare at trække tiden?

Kl. 10:53

Anden næstformand (Jeppe Søe):

Ordføreren.

Kl. 10:53

Henrik Frandsen (M):

Jamen Moderaterne er rigtig glade for og rigtig tilfredse med de initiativer, der er taget på sundhedsområdet indtil nu. Bl.a. er der besluttet en akutpakke på sundhedsområdet til 2 mia. kr., og så er det, at der er nedsat en Sundhedsstrukturkommission, jo lige præcis det, der skal til, for at vi kan få lavet en rigtig gennemgribende og langsigtet reform på hele sundhedsområdet. Moderaterne er også gået til valg på at tage speed ud af politik, og det her er jo et udtryk for, at der skal laves et grundigt stykke forarbejde, inden man gennemfører en reform med en kommission . Så det er lige i Moderaternes ånd, det vil jeg gerne sige.

Kl. 10:53

Anden næstformand (Jeppe Søe):

Spørgeren.

Kl. 10:53

Lisbeth Bech-Nielsen (SF):

Men med al respekt har vi jo diskuteret de her problemstillinger i mange år, og vi kender rigtig mange af grundene til problemerne med fastholdelse og rekruttering og ting, der falder mellem to stole, og problemerne med at samarbejde mellem kommuner og læger og andre dele af sundhedsvæsenet. Står vores sundhedsvæsen ikke i så akut en krise, vil jeg nærmest sige, at det næsten er uansvarligt at trække tiden, fordi man tilsyneladende ikke kan blive enige om i regeringen, hvad det er, man skal gøre på sundhedsområdet?

Kl. 10:54

Anden næstformand (Jeppe Søe):

Ordføreren.

Kl. 10:54

Henrik Frandsen (M):

Jo, det er en akut krise. Det er en krise, der udvikler sig i den forkerte retning, synes jeg, og det er også derfor, man har valgt at adressere her og nu-indsatsen med en akutpakke, som dog alligevel er på 2 mia. kr., altså et ganske substantielt beløb. Men krisen er også så fundamental og så gennemgribende, at der jo ikke er nogen snuptagsløsninger her. Jeg ved godt, at der er lanceret forslag af både den ene og den anden art, og der er det jo lige præcis Sundhedsstrukturkommissionens opgave at finde en værktøjskasse, som man kan gennemføre noget med her.

Kl. 10:54

Anden næstformand (Jeppe Søe):

Så er det hr. Dennis Flydtkjær, Danmarksdemokraterne.

Kl. 10:55

Dennis Flydtkjær (DD):

Tak for ordet. Mit spørgsmål er lidt i forlængelse af den foregående spørgers spørgsmål. Det er jo velkendt, at Moderaterne gerne vil lave store strukturelle ændringer i vores sundhedsstruktur, regionerne osv., altså ændre på de store linjer. Og det kan jo være fornuftigt nok, at man får det belyst grundigt, hvis man vil det.

Men hvad med de der nære tiltag, vi godt kan tage nu? Dem mangler jeg jo lidt i finansloven. Jeg synes jo f.eks., det er ærgerligt, at man nu har droppet at aktivere de her nærhospitaler, som vil være en del af sundhedstilbuddet tæt på borgerne. Og hvorfor har man f.eks. ikke fået sat ind i finansloven, at der skal øget fokus på at få flere praktiserende læger ude i landdistrikterne? Det kan være via et fastholdelsestillæg eller andet. Der er jo flere forskellige tiltag, man kan gøre. Så hvorfor er det, man har skubbet det hele til hjørne i den her strukturkommission? Den kan jo være fornuftig nok, men der er masser af småting, man godt kunne gøre nu. Så hvorfor er det, man ikke tager fat i de her ting med nærhospitaler og de praktiserende læger? Det synes vi jo i Danmarksdemokraterne godt man kan gøre, inden man får den her strukturkommission.

Kl. 10:56

Anden næstformand (Jeppe Søe):

Ordføreren.

Kl. 10:56

Henrik Frandsen (M):

Der er jo, og det ved jeg fra min tid som borgmester i Tønder Kommune, i hvert fald iværksat initiativer med hospitaler rundtomkring i landet. Igen er jeg bare nødt til at sige, som jeg også sagde lige før, at der jo er iværksat en akutpakke på sundhedsområdet, og hele sundhedsområdet og de udfordringer, vi står med, er så komplekse – det har med praktiserende læger at gøre, det har med nærhospitaler at gøre, det har med akuthospitaler at gøre, det har hele paletten – at for at få lavet en rigtig gennemgribende sundhedsreform, som peger langt ud i fremtiden, mener vi i Moderaterne, ligesom vi også mener i regeringen, at det er væsentligt, at vi får lavet et rigtig grundigt stykke forarbejde. Det er ikke en syltekrukke, det er simpelt hen et udtryk for, at vi tager speed ud af politik og gør det på en måde, så vi er sikre på, at det også, når vi gennemfører det, er noget, der er velfunderet.

Kl. 10:56

Anden næstformand (Jeppe Søe):

Spørgeren.

Kl. 10:56

Dennis Flydtkjær (DD):

Jeg synes nu modsat ordføreren, at man tager tempoet ud af det her, for mange af de her nærhospitaler var jo sådan set allerede blevet udpeget. Der skulle være et i Tarm i min hjemkommune, Ringkøbing-Skjern Kommune, og man var klar til at oprette 25 sengepladser. Nu har regeringen sat det i bero. Så det er jo i hvert fald det nære sundhedstilbud ude tæt på borgerne i landdistrikterne, som så kommer til at bøde for, at Moderaterne nu ønsker den her kæmpe strukturelle reform. Så kunne man ikke godt fortsætte med de her lidt mere, kan man sige, lavthængende frugter, hvor man faktisk styrker det nære sundhedstilbud, så man undgår, at folk kommer ind på de store sygehuse? Var det ikke bedre at få det med nu, og så kunne vi godt tage den store diskussion om et år?

Kl. 10:57

Anden næstformand (Jeppe Søe):

Tak! Ordføreren.

Kl. 10:57

Henrik Frandsen (M):

Der er jo ikke nogen nærhospitaler, lægehuse eller sundhedscentre, der bliver lukket på grund af den her finanslov. Og jeg må sige, at grundlæggende er jeg meget, meget stor tilhænger af, at man, når man skal lave beslutninger, skal forberede sig godt. Når man skal lave store beslutninger og gennemgribende reformer, skal man altså forberede sig endnu bedre. Det er det, som den her Sundhedsstrukturkommission er udtryk for. Og et år er ikke længe at vente på at få lavet de rigtige tiltag.

Kl. 10:58

Anden næstformand (Jeppe Søe):

Hr. Ole Birk Olesen fra Liberal Alliance.

Kl. 10:58

Ole Birk Olesen (LA):

Det var spændende at høre, hvad Moderaterne ville fremhæve ved årets finanslov, for Moderaterne er jo fødselshjælper for den her regering, som handler om, at man skal have en regering, der tør gøre de svære, men nødvendige ting, og hvad er det så, Moderaterne går op i ved den her finanslov? Ja, det er de steder, hvor der afsættes penge til nogle aftaler osv., som kan gøres op i mange milliarder, for alle i dansk politik ved desværre, at det jo handler om at bruge milliarder. Derfor opremser hr. Henrik Frandsen 7 mia. kr. til Ukrainefonden, 2,4 mia. kr. til inflationshjælp, 2 mia. kr. til en akutplan for sundhedsvæsenet, 3,6 mia. kr. til forskningsreserven, og hvis det regnes sammen med andre ting, kan det både blive til 19 mia. kr. og 27 mia. kr. til forskning og 950 mio. kr. til initiativer på store velfærdsområder. Det var det væsentlige for hr. Henrik Frandsen i den her finanslov: alle milliarderne, som skulle bruges. Tillykke.

Kl. 10:59

Anden næstformand (Jeppe Søe):

Ordføreren.

Kl. 10:59

Henrik Frandsen (M):

Tak for lykønskningen.

Kl. 10:59

Anden næstformand (Jeppe Søe):

Spørgeren.

Kl. 10:59

Ole Birk Olesen (LA):

Hvornår går Moderaterne så i gang med at gøre det, som var meningen med den her regering: at man skal gennemføre reformer, som er svære, men nødvendige? For jeg går ikke ud fra, at hr. Henrik Frandsen – trods sine få måneder i Folketinget – endnu ikke har opdaget, at det nemme i politik er at øse milliarder ud. Derfor er det lidt uforståeligt for mig, at netop Moderaterne, som gerne ville være kendetegnet ved at kunne gøre det svære, fremhæver alt det nemme, som den her finanslov står for.

Kl. 10:59

Anden næstformand (Jeppe Søe):

Ordføreren.

Kl. 10:59

Henrik Frandsen (M):

Jeg tror ikke, at vi nogen sinde har sagt, at vi vil kendes på at gøre ting sværere. Det tror jeg ikke. Jeg kan f.eks. nævne uddannelsesområdet, hvor der er kommet et udspil til en universitetsreform her for nylig. Jeg tror heller ikke, at gennemførelsen af forslaget om store bededag ville blive betegnet som nem. Der er en hel række af områder: Hele uddannelsesområdet – ikke kun universitetsområdet – skal reformeres; vi har beskæftigelsesområdet, som er en del af det, der skal gennemføres; vi har en Sundhedsstrukturkommission, som også skal gå ind og lave et grundlag for at træffe nogle beslutninger.

Kl. 11:00

Anden næstformand (Jeppe Søe):

Hr. Pelle Dragsted.

Kl. 11:00

Pelle Dragsted (EL):

Tak for det. Med den her finanslov kom jo også en økonomisk redegørelse, hvor vi ligesom får et opdateret indblik i statens finansielle situation, landets finansielle situation. Og der fremgår det, at man ret voldsomt har undervurderet det, man kalder den strukturelle saldo, som altså er det, vi styrer økonomien efter. Den er faktisk 13 mia. kr. større end antaget. 13 mia. kr. svarer jo til ca. fem store bededage. Nu får vi senere på foråret det, der hedder konvergensprogrammet, hvor vi ser på: Er det her også varigt? Er det sådan, at man faktisk har et betydelig større økonomisk råderum fra nu af og så langt øjet rækker, altså indtil solen brænder ud, som nogen har sagt?

Mit spørgsmål er: Hvis det viser sig, at økonomien er f.eks. fire gange storebededagsafskaffelsen bedre, vil regeringen så overveje at lade være med at snuppe en fridag fra danskerne alligevel? For årsagen var jo, at der i regeringens øjne manglede penge og hænder.

Kl. 11:01

Anden næstformand (Jeppe Søe):

Ordføreren.

Kl. 11:01

Henrik Frandsen (M):

Jamen det er fuldstændig korrekt, at i sådan et øjebliksbillede – det tror jeg også jeg adresserede i min tale – ser det jo faktisk ganske fint ud; saldoen er væsentlig bedre, end man havde forventet. Det er der nogle baggrunde for, bl.a. nogle engangsindtægter omkring pensionsbeskatning osv.

Til gengæld er jeg også nødt til at sige, at vi kigger ind i en fremtid, hvor vi bliver udfordret på den demografiske udvikling. Der bliver flere ældre, der bliver flere børn. Hvis man regner frem, ved vi og kan man se, at der er udfordringer undervejs. Derfor vil jeg ikke stå og love noget nu ud fra, hvis det viser sig, at det er meget bedre, end det ser ud til. Det kan sagtens være, at det bliver bedre. Det håber jeg virkelig det gør. Men det er ikke det samme som, at vi ikke nu skal have en fast hånd på rattet, på styret, og sikre, at vi også er ansvarlige i vores økonomiske politik.

Kl. 11:02

Anden næstformand (Jeppe Søe):

Spørgeren.

Kl. 11:02

Pelle Dragsted (EL):

Det er selvfølgelig med al respekt for, at ordføreren også er ny finansordfører, men den strukturelle saldo er ikke et øjebliksbillede. Det er ligesom antagelsen af, hvordan økonomien ville se ud i en konjunkturneutral situation. Men det er klart, at det er den strukturelle saldo for 2023. Vi får først at vide med konvergensprogrammet lidt senere på året, hvordan det ser ud fremadrettet.

Så mit spørgsmål er egentlig bare: Lader regeringen sig påvirke af virkeligheden? Altså, er det sådan, at når man har gennemført nogle reformer, fordi man sagde, at råderummet var for lille, og hvis det så viser sig, at råderummet er betydelig større end antaget, så vil man overveje at trække de reformer tilbage eller i hvert fald opgive at lave nye angreb på lønmodtagernes rettigheder?

Kl. 11:03

Anden næstformand (Jeppe Søe):

Tak. Ordføreren.

Kl. 11:03

Henrik Frandsen (M):

Altså, regeringen og Moderaterne, som jo er en del af regeringen, lader sig altid påvirke af virkeligheden, og virkeligheden er bare, at vi har rigtig mange velfærdsområder, som er udfordret, og hvis vi kigger ind i fremtiden og fremskriver, bliver de endnu mere udfordret. Det er derfor, det er så fantastisk, at vi har fået den regering, vi har, for den tør tage tyren ved hornene. Den tør træffe de beslutninger, som er vidtrækkende, og som sikrer vores fantastiske velfærdssamfund, også i fremtiden.

Kl. 11:03

Anden næstformand (Jeppe Søe):

Tak for det. Jeg må bede alle om at overholde taletiderne. Vi har en lang dag forude, og hvis I alle sammen går 15 sekunder over, skrider det hele – I kan jo bare se, hvordan det nu vil ske for hr. Rasmus Jarlov.

Kl. 11:03

Rasmus Jarlov (KF):

Tak. Før valget var Moderaterne jo meget klare i mælet om, at der skulle være en advokatundersøgelse af minksagen. Hr. Lars Løkke Rasmussen sagde, at der skulle være en værdig afslutning, og det var en advokatundersøgelse. Hr. Jakob Engel-Schmidt var ude at garantere det, og den fungerende formand, hr. Jeppe Søe, afholdt store demonstrationer, hvor man tordnede mod minksagen og var førende i kritikken, og det gjaldt også for mange andre af Moderaternes folk. Nu hører vi her tidligere i dag fra Venstres ordfører, hr. Torsten Schack Pedersen, at det alene er Moderaternes skyld, at der ikke kom den advokatundersøgelse. For Venstre måtte jo bare konstatere, at der ikke var noget flertal, og det var derfor, de ikke tog ansvar for deres egne mandater og stemte for det, som de sagde de ville gøre før valget. Så det er altså alene Moderaternes skyld, må vi forstå.

Hvad vil Moderaterne sige til de vælgere, som stemte på dem i forvisningen om, at Moderaterne ville stemme for en advokatundersøgelse, når man så har gjort det stik modsatte her ganske kort tid efter valget?

Kl. 11:04

Anden næstformand (Jeppe Søe):

Ordføreren.

Kl. 11:04

Henrik Frandsen (M):

Der er tre elementer. Vi ville sikre en værdig afslutning på minksagen, og det ville vi gøre ved at fremrykke og udbetale erstatningerne hurtigst muligt, så minkavlerne kan komme videre. Det er den ene del.

Der er tre uvildige advokater, som hver især har været inde at vurdere minkforløbet, og som entydigt siger, at det ikke vil føre til noget at arbejde videre ad det spor.

Det sidste er, at vi også på det tidspunkt gav udtryk for, at vi skulle have set opbygningen af Justitsministeriet igennem og se på, om det måske skulle opdateres, så der blev mere fokus på lovkvalitet på det område, og det tænker jeg er noget af det i forhold til Dybvad osv., som vi arbejder videre med i det spor.

Så det var det, der var baggrunden for, at vi frafaldt på det tidspunkt.

Kl. 11:05

Anden næstformand (Jeppe Søe):

Hr. Rasmus Jarlov.

Kl. 11:05

Rasmus Jarlov (KF):

Kan hr. Henrik Frandsen forstå, hvis der sidder nogle vælgere derude, der tænker, at det her bare er dårlige undskyldninger for ikke at gøre det, som man klokkeklart lovede man ville gøre før valget, uden at stille forudsætninger op om, at det krævede, at der ikke var nogen advokater, der sagde det ene eller det andet, eller at man kunne gøre det på andre måder, altså at man klokkeklart sagde, at der skal være en advokatundersøgelse, og man ikke gør det? Kan hr. Henrik Frandsen så forstå, at der er nogle vælgere derude, der føler sig snydt? Og hvordan skal man kunne stole på Moderaterne ved næste folketingsvalg, hvis Moderaterne går ud og lover at gøre en ting? Er det bare sådan flydende, at det ikke nødvendigvis er noget, man kan regne med? Eller var det bare en engangsforseelse her?

Kl. 11:06

Anden næstformand (Jeppe Søe):

Ordføreren.

Kl. 11:06

Henrik Frandsen (M):

Det, jeg er optaget af i den sag, er, at minkavlerne kommer videre, og jeg ved, der er rigtig mange minkavlere, der gerne vil have sat et punktum. For hvis ikke vi gjorde noget, hvis tingene kørte videre, som de har gjort indtil da, så ville det være i 2028, de sidste sager ville være afsluttet, og det er simpelt hen ikke et værdigt punktum for minkavlerne.

Minkavlerne skal have lov at komme videre, og det gør de, ved at vi fremskynder udbetalingerne af erstatninger, og at de også kan få fjernet deres produktionsanlæg. Det kan de ikke, før sagerne er afsluttet, og det vil så sige, at de skal holde deres produktionsanlæg vedlige.

Kl. 11:06

Anden næstformand (Jeppe Søe):

Så er det fru Samira Nawa, Radikale Venstre.

Kl. 11:06

Samira Nawa (RV):

Tak. Jeg vil godt sætte lidt fokus på klimaet, og grunden til, at jeg gør det med den her ordfører og ikke ved de to foregående ordførere, er jo, at Moderaterne sidder med ansvaret for netop klima og energi med en minister, og i den forbindelse har regeringen jo i dag lanceret rammerne for en national energikrisestab efter et radikalt forslag, hvilket vi er enormt begejstrede for.

Men når der i finansloven kun er sat 20 mio. kr. af til det, sikrer det jo ikke reel klimahandling. Så jeg vil høre, hvad Moderaternes ordfører egentlig har at sige i forhold til det grønne, der ligger i den nuværende finanslov – eller manglen på samme – særlig henset til at der jo i regeringsgrundlaget står, at klimakrisen er vor generations største udfordring.

Kl. 11:07

Anden næstformand (Jeppe Søe):

Ordføreren.

Kl. 11:07

Henrik Frandsen (M):

Jeg deler begejstringen for, at der bliver nedsat, jeg tror, den hedder NEKST, som skal håndtere de udfordringer, der er omkring den grønne omstilling. Jeg kommer selv fra en del af landet, hvor vindmøller og solcelleanlæg jo er noget, der presser sig rigtig meget på, og som der er rigtig stor interesse for. Vi har hele Nordsøen og kan komme videre derude, og det er meget, meget kompliceret at lave et solcelleanlæg på Nordsøen osv.

Så jeg er meget begejstret for, at vi kommer videre der. Hvis vi lægger dertil, at der er sat 1,7 mia. kr. af til forskning i grønne løsninger, og at inflationspakken adresserer 200 mio. kr. til en udrulning af fjernvarme, så synes jeg faktisk også, vi er ambitiøse. Man kunne selvfølgelig altid være mere ambitiøs – det er en prioritering, man der skal lave – men der er rigtig mange ting, som også her peger fremad i forhold til det klimamæssige.

Kl. 11:08

Anden næstformand (Jeppe Søe):

Spørgeren.

Kl. 11:08

Samira Nawa (RV):

Min begejstring bliver bare lidt mindre af, at man gerne vil klimahandling i ord, men ikke når det så kommer til økonomien, som jo netop skal sætte rammerne her i finansloven.

Noget andet er jo også, at Klimarådets bevilling bliver skåret, hvilket set med radikale briller også er et enormt problem, og jeg troede egentlig, at man i Moderaterne, i hvert fald sådan som klimaministeren har udtalt det, var ret glade for, at vi havde et Klimaråd til at holde regeringen i ørerne.

Kl. 11:09

Anden næstformand (Jeppe Søe):

Ordføreren.

Kl. 11:09

Henrik Frandsen (M):

Vi er rigtig glade for, at vi har et klimaråd, og det er fuldstændig korrekt, at bevillingen udløber i 2023, og at den ikke er sikret fremover. Men som jeg også har sagt til de to foregående ordførere, er det jo noget, vi skal behandle i forbindelse med den næste finanslov, altså den for 2024, og der skal vi også finde ud af at lægge rammerne for, hvad de skal arbejde med.

Så jeg tænker ikke, det er et udtryk for lave klimaambitioner, men det er jo bare et udtryk for, at det er normalt i den slags sager, at bevillingerne, når de udløber, skal genbevilges.

Kl. 11:09

Anden næstformand (Jeppe Søe):

Så er det hr. Torsten Gejl, Alternativet.

Kl. 11:09

Torsten Gejl (ALT):

Tak, formand. Jeg er faktisk enig i, at Moderaterne er med til at tage speed ud af dansk politik. Altså, man er jo med til at sætte den danske klimapolitik fuldstændig i stå. Og det, som jeg oplever fra talerstolen, er også usædvanligt – det er, at en finansordfører står og taler om alle de aftaler, vi har lavet. Alle de aftaler, der ikke er lavet i forbindelse med finansloven, altså forskningsreserven, inflationspakken, er jo ting, vi har lavet for lang tid siden. Finansloven er årets mulighed for at lave store, stærke investeringer. Vi har før brugt milliarder på klima. Det var her, vi brugte 1 mia. kr. på at lave de nye naturnationalparker. Ordføreren står og nævner forskningsreserven, men den laver vi hvert år – der sætter vi penge af hvert år til det grønne.

Er det så en eller anden famlen efter et eller andet, man kan holde op foran sig, i og med at der ikke er noget som helst i den nye finanslov, friske penge, der handler om klimaet?

Kl. 11:10

Anden næstformand (Jeppe Søe):

Ordføreren.

Kl. 11:10

Henrik Frandsen (M):

Der er igangsat rigtig mange ting – og det er så det, spørgeren klandrer mig for, altså at nævne det, der er igangsat. Det, der er væsentligt nu, er, at vi får det implementeret. Målene er fastsat; vi skal nå i mål i 2030. Det forpligter vi os til. Vi skal også helst nå i mål i 2025. Det har vi også forpligtet hinanden på. Det er det, der er væsentligt. Og der vil jeg gerne sige, at man godt kan beskylde regeringen for ikke at være klimaambitiøs, men vi er i hvert fald i Danmark meget klimaambitiøse, og de mål, der er sat, er meget ambitiøse.

I regeringsgrundlaget står der, at vi i 2045, altså 5 år før 2050, skal være i nul, og at vi i 2050 skal være i minus 10, hvis man kan sige det på den måde. Så at beskylde regeringen for at være uambitiøs på klimaområdet, synes jeg måske ikke er helt dækkende.

Kl. 11:11

Anden næstformand (Jeppe Søe):

Spørgeren.

Kl. 11:11

Torsten Gejl (ALT):

Jamen det her er jo netop en finanslovsdebat, hvor regeringen skal redegøre for, hvad det er for nogle økonomiske muskler, regeringen sætter bag sine klimaambitioner. Det er jo det, vi skal i dag. Og så nævner man det her NEKST, et initiativ til 20 mio. kr. – altså, finansloven er på over 1.000 mia. kr., og NEKST er jo ikke engang investeringer i CO2-reduktioner, det er investeringer i embedsfolk.

Er det virkelig det eneste, som det parti, der har klimaministerposten, har at hænge de grønne ambitioner op på i årets finanslov?

Kl. 11:12

Anden næstformand (Jeppe Søe):

Ordføreren.

Kl. 11:12

Henrik Frandsen (M):

Nej, men jeg synes ikke, jeg vil være med til at, hvad skal man sige, tale NEKST ned. Jeg synes faktisk, NEKST er et fantastisk initiativ, som jo kan være med til, at der lige præcis bliver investeret fra erhvervslivets side, udviklere, og hvem der ellers skal gøre det, i den grønne omstilling. Og det er jo det, der er væsentligt – at vi får skabt rammerne.

Så er det rigtigt, at det er embedsmænd, der skal arbejde med det. Ja, men det er også, fordi det her bare ikke er nemt. Man arbejder jo mange gange i naturbeskyttede områder, man arbejder i havområder, man arbejder steder, hvor tingene er svære – der er naboer, der er lovgivning; der er rigtig mange ting, der skal håndteres. Så jeg er faktisk meget begejstret for de 20 mio. kr., der er sat af til NEKST.

Kl. 11:12

Anden næstformand (Jeppe Søe):

Tak for det. Fru Pernille Vermund, Nye Borgerlige.

Kl. 11:12

Pernille Vermund (NB):

Tak for ordet. Jeg vil gerne følge op på den debat, der var mellem ordføreren og fru Samira Nawa, for hvor fru Samira Nawa jo kalder på handling og på økonomi til handling, er der nogle områder, når vi taler klima, og særlig i konflikten mellem klimaet og vores miljø og natur, hvor jeg og Nye Borgerlige frygter, at det går for stærkt.

Jeg er med på, at der er meget, der ikke er sket, som kunne være sket. Men jeg tror, ordføreren ved, hvad jeg vil frem til nu: Det handler om testvindmøller – 450 m høje kæmpevindmøller, som man overvejer at opsætte i Vadehavet. Og jeg ved, at ordføreren er ordfører for et parti, hvor man jo i den grad er gået til valg på, at nu skal det ikke bare være klimasnak, nu skal det være klimahandling. Derfor er jeg også dybt bekymret for, at ordføreren og ordførerens parti vil skride til handling på bekostning af vores natur og vores miljø.

Jeg ved, at ordføreren kender til sagen, og at det er i ordførerens, jeg skulle til at sige baghave. Så jeg kunne godt tænke mig at høre ordførerens tanker om 450 m høje kæmpevindmøller i Vadehavet.

Kl. 11:13

Anden næstformand (Jeppe Søe):

Ordføreren.

Kl. 11:13

Henrik Frandsen (M):

Vi har i Danmark et – hvad skal man sige – erhverv omkring vindmøller. Vi producerer rigtig mange vindmøller; vi udskiber rigtig mange vindmøller fra Danmark. Vindmøller er væsentlige for erhvervsudviklingen i Danmark; vi tjener rigtig mange penge på det. Derfor er det også vigtigt, at vi får lavet rammerne omkring f.eks. testvindmøllecentre.

Når det er så markante bygningsværker, er det jo ikke lige meget, hvor man placerer dem. Derfor er det også vigtigt, at den screening, der er i gang lige nu, som omfatter seks områder i landet – jeg ved, der er tre nede i Vadehavsområdet, og så er der tre oppe i Nordjylland ved bl.a. Jammerbugt Kommune – screener for alt.

Inden resultatet omkring det er klar, synes jeg det er svært at forholde sig til det ene eller det andet. For det kan sagtens være, at den screening frigiver, at det ikke bliver nede i Vadehavsområdet – som jo, korrekt, er min baghave – de kommer til at stå.

Kl. 11:14

Anden næstformand (Jeppe Søe):

Spørgeren.

Kl. 11:15

Pernille Vermund (NB):

Jeg tror ikke, man behøver mange undersøgelser for at finde ud af, at det er en rigtig dårlig idé at ødelægge et stykke UNESCO-verdensarv; et område med utallige fuglearter; et område, som er et helt unikt landskab i Danmark. Det vil man industrialisere, eller man overvejer at industrialisere det. Det er jo skrupskørt.

Jeg er fuldstændig med på den grønne omstilling. Og skal der være vindmøller? Fint – så længe de står steder, hvor de ikke skæmmer naturen og landskabet og generer mennesker i øvrigt. Men helt ærligt – det der er da en gennemdårlig idé. Jeg kan simpelt hen ikke forstå, at man kan få den tanke overhovedet.

Kl. 11:15

Anden næstformand (Jeppe Søe):

Ordføreren.

Kl. 11:15

Henrik Frandsen (M):

Nej, men det er også derfor, jeg har stor tiltro til den screening, der foregår lige nu. For jeg har meget stor respekt for embedsmænd, og de embedsmænd, der arbejder med det, er jeg sikker på inddrager alle relevante hensyn i den screening, og hvis det ender med, at det er et af de steder der, så må vi arbejde videre ud fra det. Men altså, der er ikke sat mærkat på endnu – det vil jeg meget gerne sige – og det er den screening, der afgør det.

Kl. 11:16

Anden næstformand (Jeppe Søe):

Så er det fru Signe Munk fra Socialistisk Folkeparti.

Kl. 11:16

Signe Munk (SF):

I forhold til Sundhedsstrukturkommissionen er der et eller andet helt besynderligt over, at mens vi mangler sygeplejersker i hobetal, så giver den her regering mere arbejde til djøf'erne. Og jeg siger det med en dyb alvor; jeg er selv uddannet sygeplejerske, og jeg tror sådan set ikke, at man behøver at have været i det danske sundhedsvæsen for at kunne se, hvor hårdt presset det er. Vi er jo der, hvor presset, vil jeg sige med mine ord, rammer hjertet af sundhedsvæsenet. Vi har akutafdelinger, bl.a. i Gødstrup, hvor ambulancer holder i kø. Der har i den seneste uge været, synes jeg, hjerteskærende beretninger om mennesker med tarmkræft, som ikke har fået rettidig behandling. Man må sige, at sundhedsvæsenet står, vil jeg mene, et kritisk sted, og noget af det, man ikke har prøvet, er jo at levere svar på det med bedre løn, så jeg vil høre, om ordføreren mener, at det er en del af løsningen.

Kl. 11:17

Anden næstformand (Jeppe Søe):

Tak. Ordføreren.

Kl. 11:17

Henrik Frandsen (M):

Vi deler fuldstændig analysen af sundhedsvæsenet. Det er en akut situation, vi står i; vi står med nogle meget voldsomme udfordringer. Det er også derfor, man har valgt ikke at afvente Sundhedsstrukturkommissionen, men at igangsætte en akutplan med det samme for netop at håndtere nogle af de udfordringer, der er. Og jeg vil ikke foregribe resultatet af Sundhedsstrukturkommissionens arbejde og sige, at det ene redskab er vigtigere end det andet. Der tænker jeg, at vi skal have respekten for de meget, meget dygtige og kompetente folk, der arbejder der. Så hvorvidt der skal mere eller mindre løn til, kan jeg ikke svare på her, men hvis jeg sådan skal komme med min egen umiddelbare holdning til det, er det langt hen ad vejen et spørgsmål om, at den måde, arbejdet er tilrettelagt på, og den måde, man arbejder på, er en del af problemet, men om det er hele problemet, synes jeg at vi skal afvente Sundhedsstrukturkommissionens svar på.

Kl. 11:18

Anden næstformand (Jeppe Søe):

Spørgeren.

Kl. 11:18

Signe Munk (SF):

Men vi er enige om, at problemerne er der nu, og før valget mente Moderaterne jo faktisk, at løn var en vigtig del af svaret. Man lovede vælgerne, at man ville afsætte 1,6 mia. kr. til at hæve lønnen. Det er jo ikke den virkelighed, vi ser nu. Den akutpakke, der er lagt frem, er milevidt fra det, Moderaterne lovede før valget. Så jeg skal bare høre, hvordan Moderaterne kan stille sig tilfreds med, at man leverer så lidt på lønspørgsmålet, når man jo mente før valget, at det var vigtigt.

Kl. 11:18

Anden næstformand (Jeppe Søe):

Ordføreren.

Kl. 11:18

Henrik Frandsen (M):

Jamen jeg må minde om, at det er en akutpakke, der er sat i værk, som gælder i et år, frem til at Sundhedsstrukturkommissionen kommer med sine anbefalinger. Og der vil jeg i hvert fald meget gerne have – og det er jeg meget stor tilhænger af – at når man igangsætter et kommissionsarbejde, så afventer man også resultatet af det, og når det så ligger klar, har vi jo en hel værktøjskasse, vi kan gribe ned i.

Kl. 11:19

Anden næstformand (Jeppe Søe):

Så er det fru Susie Jessen fra Danmarksdemokraterne.

Kl. 11:19

Susie Jessen (DD):

Tak. Hr. Henrik Frandsen ved jo, at der på tidligere finanslove har været afsat penge til udflytning af statslige arbejdspladser, og jeg ved også, at ordføreren som borgmester var kraftig fortaler for udflytning af flere statslige arbejdspladser, fordi vi jo godt kan blive enige om, hvor vigtigt det er for lokalområder at få det her sat i gang.

Derfor kunne jeg egentlig godt tænke mig at høre, hvordan det kan være, at man i en tid, hvor vi ser, at statslige arbejdspladser primært bliver oprettet i storbyerne, og alt det her er blevet sat på standby, ikke har foretaget en prioritering i det her finanslovsforslag med hensyn til at få udflyttet nogle flere statslige arbejdspladser, f.eks. ned til i Sønderjylland, hvor ordføreren kommer fra.

Kl. 11:19

Anden næstformand (Jeppe Søe):

Ordføreren.

Kl. 11:19

Henrik Frandsen (M):

Det er korrekt. Jeg vil gerne sige, at jeg deler den analyse om, at vi har et land, der er i ubalance, hvad statslige arbejdspladser angår. Og det er også rigtigt, at der har været udflyttet arbejdspladser. Jeg tror, det var den forrige regering, der med vores nuværende formand som statsminister satte sig i spidsen for at udflytte statslige arbejdspladser, hvilket jeg syntes var et rigtig godt initiativ.

Det er fuldstændig korrekt, at det ikke er en del af finanslovsforslaget for 2023, men jeg vil da anbefale, at man, hvis det er noget, man vil arbejde videre med, så bringer det med til forhandlingerne om finansloven for 2024. Hvorvidt Moderaterne eller regeringen til den tid synes, at det er på det tidspunkt, man skal gøre det, vil jeg ikke stå og love her.

Kl. 11:20

Anden næstformand (Jeppe Søe):

Spørgeren.

Kl. 11:20

Susie Jessen (DD):

Tak. Vi ved jo også, at Venstre før valget har arbejdet kraftigt på at få etableret deres landdistriktsudspil, og at de ville have oprettet 5.000 statslige arbejdspladser; det lovede de før valget. Så det er meget interessant, og vi i Danmarksdemokraterne er meget interesseret i mere udflytning af statslige arbejdspladser, så jeg vil høre, om Moderaterne i den her valgperiode vil være med til sammen med Danmarksdemokraterne og måske Venstre at gøre noget for at få udflyttet nogle flere statslige arbejdspladser.

Kl. 11:21

Anden næstformand (Jeppe Søe):

Ordføreren.

Kl. 11:21

Henrik Frandsen (M):

Nej, det vil jeg ikke stå og svare på her på stående fod. Jeg tænker, at man lige skal dykke lidt mere ned i, om det er relevant lige på nuværende tidspunkt. Men derfor synes jeg stadig væk, at det er helt relevant, at Danmarksdemokraterne tager det med i de kommende finanslovsforhandlinger.

Kl. 11:21

Anden næstformand (Jeppe Søe):

Så er det hr. Reza Javid fra Enhedslisten.

Kl. 11:21

Reza Javid (EL):

Mange tak. Vi har som bekendt både haft og har stadig væk inflation i Danmark. Så jeg kunne godt tænke mig at høre ordføreren i forhold til de ekstra udgifter, som kommunerne har fået. Hvad er begrundelsen for og årsagen til, at man ikke kompenserer kommunerne for de ekstra udgifter, de har på grund af inflation? For mange kommuner står i store vanskeligheder og er nødt til at skære ned på forskellige områder. Det kunne man have undgået, hvis man havde kompenseret dem for udgifterne.

Kl. 11:21

Anden næstformand (Jeppe Søe):

Ordføreren.

Kl. 11:21

Henrik Frandsen (M):

Jeg er meget, meget enig i, at inflationen – det er jo det, der også ligger i spørgsmålet – er meget skadelig for mange områder i vores samfund, også for den kommunale økonomi. Det er den også for borgerne i Danmark. Vi bliver alle sammen fattigere af det.

Det er sådan, at økonomien ude i kommunerne bliver aftalt en gang om året. Det gør den i forbindelse med økonomiforhandlingerne, som man er i gang med at rulle ud. Man plejer at komme med en aftale på det kommunale område lige inden sommerferien, så man kan gå på sommerferie på det ude i kommunerne. Det glædede vi os meget over, dengang jeg var borgmester; så havde man det at tygge på hen over sommerferien. Så det er dér, kommunerne skal bringe det her med ind til finansministeren.

Kl. 11:22

Anden næstformand (Jeppe Søe):

Spørgeren.

Kl. 11:22

Reza Javid (EL):

Tak. Kommunerne står allerede med problemerne, kan man sige. Men skal jeg forstå på ordførerens udtalelser her, at Moderaterne stiller sig positivt, i forhold til at man i den kommende økonomiaftale ser positivt på, at kommunerne bliver kompenseret for inflationsudgifterne?

Kl. 11:23

Anden næstformand (Jeppe Søe):

Ordføreren.

Kl. 11:23

Henrik Frandsen (M):

Jeg tror ikke, det tilkommer mig at stå og allerede nu begynde at dele penge ud til kommunerne i økonomiforhandlingerne. Det tror jeg nok vi lige skal lade de forhandlinger, der pågår, afgøre. Men det er klart, at kommunerne kommer med nogle ønsker. Finansministeren har nogle muligheder. Og så skal de ender jo nå sammen, når man på et eller andet tidspunkt kommer ud ad døren og præsenterer en aftale. Men jeg vil ikke stå og love, at Moderaterne har det ene eller det andet synspunkt her. Jeg tænker, at de forhandlinger skal have lov at pågå.

Kl. 11:23

Anden næstformand (Jeppe Søe):

Så er det hr. Carl Valentin fra Socialistisk Folkeparti.

Kl. 11:23

Carl Valentin (SF):

Tak. Da Socialdemokratiets ordfører var på talerstolen før, forklarede han, hvordan regeringens skæve skattepolitik skyldes, at Socialdemokratiet ligesom har bøjet sig mod de andre partier i regeringen og har været nødt til at gå lidt på kompromis og komme med nogle indrømmelser. Og jeg synes, det her med, hvordan forskellige partier i regeringen bøjer sig mod hinanden, er ret interessant. Nu er Moderaterne jo gået til valg på mere klimahandling og talte faktisk relativt meget om klimaet i valgkampen. Derfor vil jeg bare høre, om det, at der ikke er nogen nye penge til klimainitiativer i den her finanslov, er en konsekvens af, at Moderaterne har bøjet sig mod Socialdemokratiet og Venstre, som ikke har ønsket nye penge til det her område. Eller var det alle partierne i regeringen, som ikke havde et ønske om at tilføre flere midler til at stoppe klimakrisen og bekæmpe den miljøsituation, vi står i?

Kl. 11:24

Anden næstformand (Jeppe Søe):

Ordføreren.

Kl. 11:24

Henrik Frandsen (M):

Altså, jeg vil stadig væk fastholde, at Moderaterne og regeringen er ambitiøse på klimaområdet med de mål, der ligger i regeringsgrundlaget. Det er klart, når man sidder på Marienborg og forhandler i halvanden måned, bl.a. om skat, med en hel række, en hel palet af ting, så skal man bøje sig ind imod hinanden. Det er også det, der er sket, og det er det, som regeringsgrundlaget er et udtryk for. Og derfor kan man jo ikke tage regeringsgrundlaget og så en til en sammenligne det med Moderaternes valgprogram. Der vil være steder, hvor der er ting, vi måske ikke havde tænkt skulle være med, ligesom der også for Socialdemokraterne vil være steder, hvor de tænker: Det her kunne godt have været anderledes. Men samlet set synes jeg faktisk, at vi er kommet ud med et rigtig godt resultat.

Kl. 11:25

Anden næstformand (Jeppe Søe):

Spørgeren.

Kl. 11:25

Carl Valentin (SF):

Det er godt, man synes, det samlet set er et godt resultat. Og jeg kender godt til, at man indgår kompromiser, og jeg synes også, det er vigtigt, at vi er ærlige omkring de kompromiser, så det ikke skal fremstå, som om Venstre og Moderaterne og Socialdemokratiet lige pludselig mener det samme om alting. Så jeg synes egentlig, det er god politisk kultur at fortælle, hvor ens forskelle er. Men derfor synes jeg også bare, det er spændende at høre, om Moderaterne egentlig havde ønsket, at der var afsat flere midler til klima- og miljøområdet på den her finanslov. Var Moderaterne optaget af at skrue op for klimahandlingen i den her finanslov, men måtte bøje sig mod de andre, eller synes man selv, at niveauet nu var fint nok?

Kl. 11:25

Anden næstformand (Jeppe Søe):

Ordføreren.

Kl. 11:26

Henrik Frandsen (M):

Jeg tror, der er en hel række områder, hvor Moderaterne gerne ville have brugt flere penge, ligesom der også ville være for Venstre og for Socialdemokratiet. Der ville være en hel række områder. Men en finanslov er i sidste ende en hel række prioriteringer, hvor man bliver nødt til at få kassen til at gå op, når man er færdig. Og derfor står vi med – synes jeg – ikke en kedelig finanslov, men en meget, meget ansvarlig finanslov, som håndterer rigtig mange af problemerne.

Kl. 11:26

Anden næstformand (Jeppe Søe):

Så er det hr. Peder Hvelplund fra Enhedslisten.

Kl. 11:26

Peder Hvelplund (EL):

Tak for det, og tak til ordføreren for talen. Hele sundhedsområdet fyldte jo rigtig meget i valgkampen og gjorde det især for Moderaterne. Ordførerens partiformand, hr. Lars Løkke Rasmussen, blev nogle gange nærmest betegnet som en velfærdsingeniør. Jeg vil sige, at efter min opfattelse er ordførerens partiformand måske mere at betragte som sådan en velfærdsbulldozer, som han nu har generhvervet det store kørekort til at køre videre som.

Men jeg kunne egentlig godt tænke mig at høre ordføreren om noget: Nu fylder hele sundhedsområdet jo forsvindende lidt i regeringens finanslovsforslag. Hvad er det egentlig, der er Moderaternes bud på, hvordan den grundlæggende strukturelle krise i vores sundhedsvæsen skal løses – altså det, at vi oplever, at der er tarmkræftpatienter, som risikerer at dø eller i hvert fald opnå et terminalt forløb frem for at få den tilstrækkelige behandling? Hvad er Moderaternes svar på det?

Kl. 11:27

Anden næstformand (Jeppe Søe):

Ordføreren.

Kl. 11:27

Henrik Frandsen (M):

Igen vil jeg lige vende tilbage til nogle svar, som jeg er kommet med før. Jeg har meget stor respekt for, at når man nedsætter en kommission, så skal man også afvente resultatet af dens arbejde. Men jeg er ikke i tvivl om – hvis vi så skal vende tilbage til den moderate kasket her – at der ligger en stor udfordring i selve organiseringen af vores sundhedsområde. Der ligger rigtig mange muligheder i det.

Vi har jo bl.a. i valgkampen foreslået, at man skulle nedlægge regionerne og lave et statsligt sundhedsvæsen og så samle den lokale indsats omkring akutsygehusene. Det er noget af det, der er vores tankegods. Det er ikke sikkert, at det er det, det ender med. Jeg er sikker på, at når kommissionen lægger sin værktøjskasse frem, så vil der være nogle ting, som vi kunne have puttet ned i den, og der vil være nogle ting, som andre kunne have puttet ned i den. Men jeg er også sikker på, at det, den kommer med, er noget, som, når man lægger det hele sammen, peger ud i fremtiden.

Kl. 11:28

Anden næstformand (Jeppe Søe):

Spørgeren.

Kl. 11:28

Peder Hvelplund (EL):

Men de svar kender vi jo allerede i forvejen. Der var sådan set allerede lavet en sundhedsreform, som man godt kan diskutere ambitionsniveauet i. Jeg var ikke selv imponeret, men de spor, der blev lagt, var jo sådan set de rigtige. Derfor vil jeg egentlig også godt bare høre ordføreren, om baggrunden for, at man har fået den her nye sundhedsstrukturkommission, i virkeligheden ikke bare er, at der var en uenighed på Marienborg, hvor Socialdemokraterne ville nedlægge to regioner, så Region Nordjylland og Region Midtjylland blev slået sammen og Region Sjælland og Region Hovedstaden blev slået sammen, og hvor Moderaterne ønskede helt at nedlægge regionerne, og hvor det lunkne kompromis så blev, at der skulle nedsættes en sundhedsstrukturkommission, som så skal nå frem til det resultat, at regionerne skal nedlægges.

Kl. 11:29

Anden næstformand (Jeppe Søe):

Ordføreren.

Kl. 11:29

Henrik Frandsen (M):

Altså, nu sad jeg ikke med ved forhandlingerne på Marienborg – det kunne ellers have været spændende, tænker jeg – så jeg ved jo ikke, hvad der har været diskuteret. Hvis man begynder at gisne om det ene eller det andet, er det jo egentlig på rygtebasis, man arbejder, og hvorvidt det bliver den strukturændring, som hr. Peder Hvelplund peger på her, eller det bliver noget andet, vil jeg ikke forholde mig til.

Kl. 11:29

Anden næstformand (Jeppe Søe):

Der er ikke flere spørgsmål, så tak til ordføreren. Næste i rækken er fru Lisbeth Bech-Nielsen fra Socialistisk Folkeparti.

Kl. 11:29

(Ordfører)

Lisbeth Bech-Nielsen (SF):

I går – lige knap 3 måneder inde i det her år – ramte vi den dag, hvor vi i Danmark har opbrugt vores del af Jordens ressourcer. Det vil sige, at vi resten af året kører på rent overtræk. Det må være selve essensen af uansvarlighed. Hvis alle verdens lande tog lige så grådigt for sig af Jordens ressourcer, som vi gør i Danmark, skulle vi bruge fire jordkloder til at dække vores forbrug. Året er stadig frisk og nyt, der lå sne i min have, da jeg vågnede i går, men alligevel har vi allerede opbrugt vores kvote. Det kaster lange skygger over dagens finanslovsdebat, hvor vi debatterer en finanslov, der behandler klimaet og miljøet i en parentes, og det endda, selv om FN's Klimapanel i sidste uge udgav en rapport, der advarer om irreversible konsekvenser, hvis ikke vi igangsætter øjeblikkelige radikale og vidtrækkende tiltag.

At en regering i 2023 i Danmark kan fremsætte et finanslovsforslag uden noget substantielt på klimaet, er dybt chokerende for mig og for SF. Det grønne kapitel burde efterhånden være selvskrevet i det mastodontiske firebindingsværk, som udgør finansloven. Derfor går det selvfølgelig heller ikke, at regeringen lægger op til at skære i Klimarådets bevilling lige efter en kritik af regeringen for ikke at vise vejen hen imod vores klimamål. Selvfølgelig skal Klimarådet have en varig bevilling, så der er ro omkring deres vigtige arbejde.

Finanslovsforslaget bærer titlen »En ansvarlig vej frem«, men der er intet ansvarligt i at nedprioritere vores klima og vores natur, og det kan under ingen omstændigheder forsvares med baggrund i inflationsbekæmpelse, som er regeringens primære drivkraft i det her finanslovsforslag. Man kunne have afsat et stort beløb til jordopkøb og skov, som ingen påvirkning har på inflationen, eller leve op til vores internationale forpligtelser og give klimabistand til verdens fattigste lande.

Det er klogt at holde igen i tider, hvor inflationen er høj, men der er mange måder at bekæmpe inflation på. Det vigtige er, at vi ikke samlet set puster til aktiviteten. En af de måder, man kunne have strammet tøjlerne og samtidig lukket et skattehul på, er med den såkaldte Blackstoneskat, altså lagerbeskatning. Det er en blåsort finanspolitisk prioritering, som regeringen har valgt at gøre med vidt åbne øjne, og det er netop pointen: Politik handler om vilje, om valg, om prioriteter. Nødvendighedens politik findes ikke. Man kunne have valgt at lave en finanslov, hvor man i den grad investerede i de mange klimatiltag, der ikke puster til inflationen, hvor man gennemførte lagerbeskatning og oven i det lukkede andre skattehuller såsom fremførte underskud, hvor man indførte progressive skatter på dem, der har tjent på inflationen, og som nu udbetaler millionbonusser.

I går var jeg til Mærsks generalforsamling, og der blev udbetalt 100 mia. kr. til deres aktionærer. For hvad? For historisk store fragtrater, der blev betalt af virksomhederne, der importerer varer til forbrugerne, der i sidste ende betalte regningen for fødevarepriser, der steg mod himlen. Mærsk tjente sidste år over 200 mia. kr. og betalte 0,7 pct. i skat. Samtidig har de en CO2-udledning større end hele Danmarks, og bestyrelsesformanden mente endda, at staten, altså alle os andre, skulle betale Mærsk for at sænke deres udledninger.

Krisen kradser kun for nogle. Sådan er det ofte, men det behøver ikke at være sådan. Man kan have en progressiv tilgang, hvor man fører en stram finanspolitik, men hvor de, der har tjent på krisen, betaler til dem, der lider under krisen. Med regeringens politik er det modsat.

Dansk økonomi klarer sig, bortset fra inflationen, historisk godt. Alle andre nøgletal end inflationstallet ser ud, som vi gerne vil have dem. Den strukturelle beskæftigelse er langt bedre, end vi troede, så der er penge at bruge; de skal bare bruges rigtigt. For naturen venter ikke på regeringen, klimaet venter ikke på regeringen, mistrivslen blandt specielt de unge venter ikke på regeringen.

Generelt må man jo spørge sig selv, hvad regeringen eller dette arbejdsfællesskab egentlig vil. Fortællingen er jo klar nok: Der skal træffes store og svære beslutninger på de store områder. Men hvad sker der egentlig? Regeringen har tromlet hen over Folketing, fagbevægelse, folkekirke og befolkningen, når det kommer til store bededag, hvor ingen økonomer tror på regnestykket bag ved. Hvad med trivslen, stressepidemien? Her er den socialdemokratisk ledede regering bannerfører for et Arne-minus-forslag og en slagtning af seniorpensionen. Her er ingen politik for de unge eller for familierne, men til gengæld er der masser af trivsel og milde gaver til de rigeste.

Kl. 11:35

Sundhedsvæsenet bliver begravet i den tredje store kommission, fordi regeringen ikke kan blive enig med sig selv. Og hvad med klima? Det er vel det største politiske spørgsmål, menneskeheden har stået over for. Er det her, de store og svære beslutninger bliver taget? Nej. Her bliver hovedet stukket i busken på trods af kritik fra Klimarådet og på trods af den ekstremt alvorlige klimarapport, der landede samtidig med finanslovsforslaget.

 En grøn og ansvarlig finanslov sætter ind der, hvor vi ikke har tid til at vente: I Grindsted, hvor en generationsforurening trækker dybe spor af ødelagt natur, sygdomme og i værste tilfælde død efter sig; i vores fødevareproduktion og drikkevand, hvor PFAS har væltet vores fortælling om det rene danske drikkevand; og i områder med forurenede lavbundsjorde, som staten bør opkøbe og sætte ud af drift, og det kan man gøre uden at skubbe inflationen i den forkerte retning. En social og ansvarlig finanslov tager det alvorligt, at den generelle trivsel i samfundet er under pres; at flere unge end nogen sinde mistrives og har brug for hjælp, så vi ikke taber dem på gulvet; at stress rammer bredt og hårdt; og at f.eks. tvillingefamilier selvfølgelig skal have samme ret til og mulighed for at give deres børn en god start på livet som alle andre familier.

I modsætning til den her regering skabte vi i det rød-grønne flertal reelle resultater i forrige periode. Klimaloven, 70-procentsmålsætning, minimumsnormeringer, en lang række rettigheder til børn, unge og familier, gratis psykologhjælp til de unge, udvidet gratis tandbehandling og Arne-plus – jeg kunne blive ved. Derfor vil vi i SF gerne række hånden ud til regeringen og sige klart, at hvis regeringen er klar til at rykke sig på klima, natur, trivsel og velfærd, vil vi i SF vil altid gerne forhandle, for alternativet er jo ubærligt og vil efterlade Danmark i et limbo i flere år, hvis regeringen bliver overladt til sig selv, sine kommissioner, sine udvalg og sine syltekrukker. Tak.

Kl. 11:37

Anden næstformand (Jeppe Søe):

Tak til ordføreren for talen. Så går vi i gang med en spørgerække, og den første spørger er fru Fie Hækkerup fra Socialdemokratiet.

Kl. 11:37

Fie Hækkerup (S):

Tak. Jeg vil gerne starte med at takke ordføreren for et godt samarbejde, vi har haft her i min første tid, og for at tage så godt imod mig som ny og, som et ældre borgerligt medlem sagde til mig forleden, stadig våd bag ørerne. Og så vil jeg godt kvittere for et godt samarbejde mellem Socialdemokratiet og SF, som vi har haft igennem årene, bl.a. her i forhold til genopretningen af skattevæsenet.

I den forbindelse vil jeg høre, om ordføreren er enig med mig i, at et vigtigt næste skridt i genopretningen af skattevæsenet er at sikre en større ro og stabilitet omkring de økonomiske rammer. Tak.

Kl. 11:38

Anden næstformand (Jeppe Søe):

Ordføreren.

Kl. 11:38

Lisbeth Bech-Nielsen (SF):

Tusind tak for de pæne ord – og i lige måde. Jeg har tidligere været skatteordfører, og det er jo så ulykkelig en situation, vores skattevæsen befinder sig i. Det er fundamentet for den måde, vi finansierer vores velfærdssamfund på, og derfor havde og har det jo også katastrofale konsekvenser, hvis vi ikke får det op at stå. Det er jo derfor, vi bruger så mange milliarder på at få det op at stå igen.

Det er ikke for at være polemisk, men jeg kan undre mig over, at det ser ud til, at der i forhold til det tidligere finanslovsforslag her bliver sparet en halv milliard på genopretningen af skattevæsenet. Det er da i hvert fald noget, jeg gerne vil spørge regeringen ind til: Er det, fordi man har fundet en klogere måde at bruge pengene på, eller er det bare færre penge, man bruger på skattevæsenet? For målet er selvfølgelig ikke at bruge flest mulige penge, men det er helt rigtigt, at vi skal have genoprettet skattesystemet.

Kl. 11:39

Anden næstformand (Jeppe Søe):

Ønsker spørgeren et opfølgende spørgsmål? Værsgo, fru Fie Hækkerup.

Kl. 11:39

Fie Hækkerup (S):

Tak. Og tak for den uddybning. Jeg vil høre, om SF på den baggrund vil gå positivt til forhandlingerne om at sikre skattevæsenet flerårige økonomiske rammer, som regeringen har afsat midler til her i finanslovsforslaget.

Kl. 11:39

Anden næstformand (Jeppe Søe):

Ordføreren.

Kl. 11:39

Lisbeth Bech-Nielsen (SF):

Vi går altid meget gerne ind i de forhandlinger om at få genoprettet vores skattevæsen. Man skal vedkende sig arv og gæld, når det kommer til det her område; det gør vi i SF. Det kommer til at kræve mange penge. Jeg er selv meget bekymret for vores ejendomsvurderinger, som jo er basis for den måde, vi beskatter ejendomme på, og som jo, når det ikke fungerer, er en kæmpe ulighedsmotor oveni.

Kl. 11:40

Anden næstformand (Jeppe Søe):

Tak for det. Hr. Torsten Schack Pedersen, Venstre.

Kl. 11:40

Torsten Schack Pedersen (V):

Tak for det, og tak for en passioneret tale. Det er jo nemt at være kritisk og påtale, hvad man synes er fejl og mangler. Vi er nogle, der er optagede af, at man så også ligesom viser en sammenhæng i sin politik. Derfor vil jeg egentlig bare spørge, om SF i den kommende tid vil fremlægge sit eget finanslovsforslag, så det er muligt at se en sammenhæng imellem, hvad der bliver sagt fra talerstolen, og hvad der bliver anvist af konkret finansiering, så det bliver lidt mere håndfast end bare overskrifter og skåltaler.

Kl. 11:40

Anden næstformand (Jeppe Søe):

Ordføreren.

Kl. 11:40

Lisbeth Bech-Nielsen (SF):

I modsætning til Venstre har SF altid fremlagt et finanslovsforslag, også når vi ikke har været i regering. Det gør vi, fordi vi synes, det er det ordentlige at gøre. Hvis man vil kritisere, skal man også anvise finansiering selv. Vi har ikke lavet et nyt finansieringsforslag siden det, vi præsenterede i august. Det syntes vi simpelt hen ikke der var nogen grund til. Det er jo ret beset ikke SF's skyld, at vi først forhandler finanslovsforslaget nu. Så det er det samme, selvfølgelig rettet op med de mindre ting, der har ændret sig siden august. Men jeg skal meget gerne sende det til hr. Torsten Schack Pedersen.

Kl. 11:41

Anden næstformand (Jeppe Søe):

Spørgeren.

Kl. 11:41

Torsten Schack Pedersen (V):

Det ville jo være rart at få en reaktion på det konkrete forslag, som vi nu forhandler om. Det må vi se om vi kan komme frem til.

Før valget gjorde SF sig meget til over for den socialdemokratisk ledede regering og ville rigtig gerne med i en ny rød regering. Jeg tror sågar, SF's formand havde en ambition om at blive finansminister. Jeg vil bare høre, om SF er af samme opfattelse, som vi er i Venstre, nemlig at den finanslov, vi står med, er nødt til at være ansvarlig – og jeg tror også, SF har kaldt den lidt småkedelig – simpelt hen for at sikre, at vi ikke puster til inflationen og gør de problemer, som inflationen skaber, værre for danskerne.

Kl. 11:42

Anden næstformand (Jeppe Søe):

Ordføreren.

Kl. 11:42

Lisbeth Bech-Nielsen (SF):

Tilsyneladende har SF ikke gjort sig lige så meget til, som Venstre har, for nu er det jo i hvert fald endt på den måde, som det er.

For SF er det politiske indhold det afgørende og ikke, om vi er i regering eller ej. Vi vil meget gerne i regering igen, hvis det politiske indhold gør, at vi kan få vores politik igennem. I forhold til – nej, undskyld, jeg glemte simpelt hen det opfølgende spørgsmål – inflationen, ja! (Tredje næstformand (Jeppe Søe): På 2 sekunder!)

Kl. 11:43

Anden næstformand (Jeppe Søe):

Vi vender nok tilbage til inflationen. (Lisbeth Bech-Nielsen (SF): Jeg skal nok svare). Så er det hr. Henrik Frandsen fra Moderaterne.

Kl. 11:43

Henrik Frandsen (M):

Mange tak, og tak for en rigtig god ordførertale. Mit spørgsmål går på den kritik, der er, af regeringen for ikke at være ambitiøs på klimaområdet. Der vil jeg spørge ordføreren, om ikke det er et udtryk for at være ambitiøs på udbygningen af vedvarende energi, når man etablerer NEKST og sætter penge af til det – NEKST, som skal udrulle en motorvej, for at bruge det billede, for udbygning af vedvarende energi i Danmark – og når man så samtidig også er i fuld gang med at udbygge elnettet, så vi kan håndtere de store mængder af strøm, der kommer der. Er det ikke at være ambitiøs på lige præcis det område?

Kl. 11:43

Anden næstformand (Jeppe Søe):

Ordføreren.

Kl. 11:43

Lisbeth Bech-Nielsen (SF):

Nu skal jeg passe på, hvad jeg siger, for min klimaordfører sad og rystede på hovedet – den må I tage med hinanden. Men allerførst tak for de venlige bemærkninger, og sådan er det jo altid med hr. Henrik Frandsen, når man diskuterer, og det sætter jeg stor pris på. Det kunne jeg sikkert godt lære noget af selv, så det er taget vel imod.

Det er klart, at der sker nogle ting på klimaområdet, specielt dér, hvor det kan betale sig økonomisk, og det kan det jo heldigvis på rigtig mange områder. Men som FN's store klimarapport jo også godtgjorde, skal der ske nogle ting i en helt anden skala end det, vi får præsenteret nu – vidtrækkende, radikale, øjeblikkelige, kæmpestore samfundsforandringer, og det er simpelt hen ikke i det leje, vi ser det ske fra den danske regerings side.

Kl. 11:44

Anden næstformand (Jeppe Søe):

Spørgeren.

Kl. 11:44

Henrik Frandsen (M):

Nu gik mit spørgsmål jo på, om ikke man vil anerkende, at det var ambitiøst, men jeg tror ikke, ordføreren tog ordet ambitiøst i sin mund. Men igen: Det, at man massivt vil udbygge den vedvarende energi, det, at man massivt vil udbygge hele elnettet og sådan noget, er da i min verden et udtryk for, at man er meget ambitiøs på lige præcis det område, som jo er et af de områder, hvor vi har et enormt potentiale i Danmark for at bidrage til ikke bare Danmarks grønne omstilling, men hele Europas grønne omstilling.

Kl. 11:45

Anden næstformand (Jeppe Søe):

Spørgeren.

Kl. 11:45

Lisbeth Bech-Nielsen (SF):

Jo, det er helt klart vigtigt, men når vi i går lige havde den her overshoot day, altså hvor vi kunne se, at Danmark forbruger det samme som fire jordkloder, er det jo, fordi vi, selv om VE er ekstremt vigtigt og udbygning af elnettet er utrolig vigtigt, simpelt hen forbruger for meget og forkert i forhold til at skabe en bæredygtig verden. Og det er jo, fordi vi også afleverer rigtig meget af vores CO2-udledning i lande som Kina og Bangladesh, og hvor vi ellers får produceret af vores varer henne.

Kl. 11:45

Anden næstformand (Jeppe Søe):

Så er det hr. Dennis Flydtkjær fra Danmarksdemokraterne.

Kl. 11:45

Dennis Flydtkjær (DD):

Jeg vil også sige tak for talen og specielt for, at der var fokus på trivsel. Der er jo mange, der har fokus på trivslen blandt unge, og som far til tre kan jeg i hvert fald godt nikke genkendende til, at der er nogle udfordringer for tiden med det. Så ros for det.

Jeg vil egentlig spørge ind til noget andet, hvor der også kan være en trivselskrise, som vi tit glemmer, og det er blandt ældre. Rigtig mange ældre kæmper med ensomhed, og vi har jo politisk meget fokus på, at man skal kunne komme i bad, og at man skal have rengøring, og det er også vigtigt, men hvad hjælper det, at ens gulv er rent, hvis man er ved at dø af ensomhed? Så jeg vil egentlig bare høre SF, om man vil være med til i de her finanslovsforhandlinger – og nu må vi se, hvor bredt det bliver – at sætte fokus på ensomhed blandt ældre også. Jeg ser det i hvert fald som et kæmpe problem, som vi tit glemmer at snakke om, og jeg tror, der er rigtig mange, der slås med det derude.

Kl. 11:46

Anden næstformand (Jeppe Søe):

Ordføreren.

Kl. 11:46

Lisbeth Bech-Nielsen (SF):

Det tror jeg også – spørgeren har helt ret i, at det er et kæmpestort problem. Der er jo også mange ældre, hvis hjemmehjælper er den person, de ser i løbet af en dag, og måske ser de ikke andre. Så når tiden bliver sat ned, så man ikke engang kan få den nødvendige rengøring, er der i hvert fald slet ikke tid til at sidde og småsnakke lidt. Det er også derfor, at jeg i min tid som finansordfører har sat meget fokus på – undskyld, nu bliver det lidt teknisk, men jeg ved jo, at spørgeren er inde i det – at det ikke er nok bare at ville betale for det demografiske træk. Altså, den måde, vi har indrettet økonomien i forhold til kommunerne på, betyder jo en konstant løbende udhuling af kommunernes økonomi. Det hænger jo sammen, og derfor kommer vi ikke til at løse det problem bare tilnærmelsesvis, før vi også får løst det strukturelle problem med kommunernes økonomi.

Men for at svare lidt kortere på spørgsmålet vil jeg sige, at vi rigtig gerne vil samarbejde om forholdene for de ældre.

Kl. 11:47

Anden næstformand (Jeppe Søe):

Spørgeren.

Kl. 11:47

Dennis Flydtkjær (DD):

Tak for det positive svar. Og svaret var jo også et billede på, at det er en kompliceret problemstilling. Det er ikke nemt – det handler jo ikke kun om penge; der også brug for civilsamfundet, og jeg tror i øvrigt også, der er brug for mere forskning på området for at finde ud af, hvad der helt præcis virker. Det er også noget af det, Ældre Sagen er ude at sige – at man godt kunne bruge nogle flere midler til forskning på det område. Men lad os snakke videre om det.

Så vil jeg bare kvittere for det positive svar, nemlig at det er vigtigt, at vi også kigger på trivslen blandt ældre og ikke kun blandt unge. Det skulle trods alt gerne være både og.

Kl. 11:47

Anden næstformand (Jeppe Søe):

Ordføreren.

Kl. 11:47

Lisbeth Bech-Nielsen (SF):

Helt sikkert. Og det er klart, at alt ikke kan lykkes med penge, men noget af det kræver jo penge, altså f.eks. forskning eller forsøg med ændrede boformer eller andet, som kan sikre, at ældre får nogle livsmuligheder, som passer dem og den enkelte ældre.

Kl. 11:48

Anden næstformand (Jeppe Søe):

Så er det hr. Ole Birk Olesen, Liberal Alliance.

Kl. 11:48

Ole Birk Olesen (LA):

Tak for det. Jeg forsøger, når folk holder deres finanslovstale, at tage udgangspunkt i det, de selv synes er vigtigt. Jeg kunne tydeligt høre, at det for fru Lisbeth Bech-Nielsen er vigtigt med det grønne. Det ligger også mig på sinde, især det med, at vi skal have mere natur i Danmark.

Lad os lige gå 3 år tilbage. Da laver SF en aftale med andre finanslovspartier og med den daværende regering om, at der skal etableres 15 naturnationalparker i Danmark. Der sker ikke rigtig noget med det. Jeg har spurgt miljøministeren, og svaret lyder, at regeringen har nogle ting, den lige skal have gjort for at kunne gå i gang med naturnationalparkerne, og at den endnu ikke har taget stilling til, hvordan og hvornår det skal foregå; på et tidspunkt vil regeringen tage stilling. Det er jo min parafrase af, hvad der står i miljøministerens svar.

Er SF tilfreds med hastigheden, hvormed man etablerer naturnationalparker, som SF har pralet med at få igennem i finanslovsforhandlingen i 2020?

Kl. 11:49

Anden næstformand (Jeppe Søe):

Ordføreren.

Kl. 11:49

Lisbeth Bech-Nielsen (SF):

Nej, absolut ikke. Det er også noget, vi løbende har sat fokus på, ligesom vi jo også ønsker en naturens lov på samme måde, som vi har en klimalov. For biodiversitetskrisen er jo den – måske i offentligheden – lidt mindre kendte lillebror til klimakrisen, men jo ikke desto mindre meget, meget alvorlig.

Uanset om man sætter pris på naturen for dens egen skyld eller ej, har det jo også nogle gigantiske problemer eller konsekvenser, hvis vi ikke passer bedre på vores natur, og den danske natur har det exceptionelt dårligt. Vi er virkelig en bundskraber, og det er jo, fordi vi bl.a. er et af de lande i verden, hvor der er det største areal under plov, og hvor naturen ikke har plads og ikke har sammenhængende plads. Så det er noget, vi presser på for, og et af vores ønsker, hvis vi skal forhandle finanslov, er netop også i forhold til natur.

Kl. 11:50

Anden næstformand (Jeppe Søe):

Hr. Ole Birk Olesen.

Kl. 11:50

Ole Birk Olesen (LA):

En ting er, hvad man vil gøre ud over det, som man allerede har aftalt, men noget andet er jo, at man sørger for at holde regeringen til ilden på det, som allerede er aftalt. Jeg ser ikke rigtig SF i en debat om, at regeringen skal opfylde, hvad man allerede aftalte med den daværende S-regering.

Er der møder i den aftalekreds, hvor SF skælder ud på regeringen over, at den aftale, man har lavet med den daværende S-regering, ikke bliver gennemført, og at vi nu nærmer os 2024, som er det sidste år, man har til at gennemføre det her?

Kl. 11:50

Anden næstformand (Jeppe Søe):

Ordføreren.

Kl. 11:50

Lisbeth Bech-Nielsen (SF):

Jeg er sikker på, at vores naturordfører virkelig har løftet pegefingeren over for regeringen, men det triste svar i den henseende er, at det jo ikke er det eneste, som vi har aftalt med regeringen, altså den nu tidligere socialdemokratiske regering, som ikke er blevet til noget. Listen er desværre lang. Der er en lang række ting, som vi troede vi havde håndfaste aftaler omkring, og som enten er blevet til det modsatte eller ikke er blevet til noget. Så det er absolut noget, vi vil på skubbe på for at få gjort til virkelighed.

Kl. 11:51

Anden næstformand (Jeppe Søe):

Så er det hr. Pelle Dragsted fra Enhedslisten.

Kl. 11:51

Pelle Dragsted (EL):

Tak for det. Tak for en rigtig god tale, som jeg absolut er enig i indholdet i, og også tusind tak for et godt samarbejde, selvfølgelig, mellem Enhedslisten og SF. Det er jo blevet måske endnu vigtigere med den politiske konstellation, som vi har nu, at der er nogle partier, der holder fast i noget af det, som der også var nogle andre partier der mente indtil for nogle måneder siden, bl.a. at når vi fører en reformpolitik, behøver den ikke at ramme almindelige lønmodtagere.

Men ordføreren var inde på det her spørgsmål om den her skattelettelse til ejendomsinvestorer, som ligger i finanslovsudspillet, altså det med, at man vil lade det her gabende skattehul stå åbent for de her kapitalfonde, der investerer i ejendom. Så mit spørgsmål er egentlig: Vil SF efter et valg, når der forhåbentlig kommer et nyt flertal, være med til at tage det her op igen og få lukket det hul?

Kl. 11:52

Anden næstformand (Jeppe Søe):

Ordføreren.

Kl. 11:52

Lisbeth Bech-Nielsen (SF):

Så absolut, og man må jo formode, at der sidder en tidligere boligminister i det socialdemokratiske parti, der er rigtig ked af, at det her ikke bliver til noget. For hele kritikken af Blackstone og ejendomsspekulanter og meget af det, der gør de store byer, specielt København, næsten umulige at bo i for almindelige mennesker, handler jo bl.a. om, at det her er blevet spekulationsobjekter. At lukke det her skattehul ville ikke løse alle problemer, men det ville i den grad løse noget af problemet, og det ville også give et helt retfærdigt provenu, som vi kunne bruge til nogle ting. Det er også derfor – og det ved jeg at jeg er enig med hr. Pelle Dragsted om – at man kan føre ansvarlig inflationsbekæmpende politik på forskellige måder. Man kan føre den på den progressive måde, og man kan føre den på den blåsorte måde.

Kl. 11:53

Anden næstformand (Jeppe Søe):

Hr. Pelle Dragsted.

Kl. 11:53

Pelle Dragsted (EL):

Tak for det. Det lyder rigtig godt. Men sådan helt konkret ligger det her nu som en del af forslaget til finanslov. Så det er bare sådan et spørgsmål til SF om, om man, hvis man ender med at gå med i en finanslov, så vil sikre sig ikke at være bundet til ikke at kunne ændre ved det her efterfølgende. For så vil det selvfølgelig blive desto sværere.

Kl. 11:53

Anden næstformand (Jeppe Søe):

Ordføreren.

Kl. 11:53

Lisbeth Bech-Nielsen (SF):

SF kommer på ingen måde til at stå på mål for, at lagerbeskatning ikke bliver indført. Det var en håndfast aftale, vi havde med Arnepensionen, at det skulle indgå som finansiering. Jeg prøvede i min tale også at illustrere, at selv om vi i SF er meget kritiske over for nogle af de her ting, er vores tilgang som parti, at vi går ind og forhandler, når vi kan, hvis vi kan afhjælpe nogle ting, eller hvis vi kan få noget politik igennem. På den måde prøver vi at gå på to ben. Det er vores stil. Og hvis vi ender med at lave en finanslov – det er alt for tidligt at sige – kommer vi på ingen måde til at tage ansvar for den manglende lagerbeskatning.

Kl. 11:54

Anden næstformand (Jeppe Søe):

Hr. Torsten Gejl.

Kl. 11:54

Torsten Gejl (ALT):

Tak, og tak for en god tale. Ordføreren sluttede af med at nævne nogle store, markante ting, som SF har fået igennem – nogle af dem har vi også støttet i Alternativet – og det synes jeg faktisk godt ordføreren kan tillade sig. Man kunne også godt have nævnt, at SF har fået sat rigtig mange penge af til at bekæmpe generationsforureninger som en signaturpolitik.

Jeg synes, talen var glimrende, og jeg er faktisk enig i næsten det hele. Det, som jeg sidder og tænker på, er, om det så betyder, at SF går med til den her finanslov. Eller har man ikke taget stilling til det endnu?

Kl. 11:54

Anden næstformand (Jeppe Søe):

Ordføreren.

Kl. 11:54

Lisbeth Bech-Nielsen (SF):

Det har vi ikke taget stilling til endnu. Vi har jo kun været til et første sådan hilse på-møde. Vi har fremlagt nogle ting, der er vigtige for os i SF, og nu afventer vi nogle flere forhandlingsmøder. Vi har en, man kan nok kalde det pragmatisk tilgang til det her. Vi ved, at der er en flertalsregering; de kan gøre, hvad de vil, og det gør de jo også på nogle måder. Men vi synes simpelt hen – og det var også det, jeg prøvede at slutte min tale af med – at Danmark kommer til at stå i stampe i måske 4 år, og vi vil i hvert fald ikke have siddende på os, at vi ikke har gjort, hvad vi kunne.

SF og Alternativet er forskellige partier – al respekt for det, og også respekt for, at der er forskellige arbejdstilgange. Vi prøver at se, om vi kan få noget igennem, men selvfølgelig skal det være substantielt.

Kl. 11:55

Anden næstformand (Jeppe Søe):

Hr. Torsten Gejl.

Kl. 11:55

Torsten Gejl (ALT):

Tak. Det var også nogenlunde, hvad jeg syntes jeg hørte, og jeg hørte også til sidst i talen, at ordføreren nævnte en række ting, der skulle på plads, for at SF ville være med. Der er 200 mio. kr. at forhandle om, og der er lige nu ni partier til at forhandle om de penge. Er der en mulighed for, at de ting, som SF kan få igennem, kan finansieres af 200 mio. kr.? Altså, da jeg lyttede til ordførerens ambitioner, lød det f.eks. sådan lidt som milliardambitioner på klimaets vegne. Kan 200 mio. kr. være nok, om så SF kunne bruge dem alle sammen?

Kl. 11:56

Anden næstformand (Jeppe Søe):

Tak. Ordføreren.

Kl. 11:56

Lisbeth Bech-Nielsen (SF):

Meget af året er jo gået, og derfor havde vi nok kunnet regne ud, at forhandlingspuljen ikke ville være så stor, specielt når vi også er i en inflationstid. Men noget af det, som vi har sagt til regeringen, og som jeg gentog her i talen, er jo også, at der er mange klimatiltag, som overhovedet ikke puster til inflationen, og det er jo ikke, fordi kassen er tom. Men vi skal bare bruge pengene klogt, og hvis man planter skov, laver jordopkøb og andre klimatiltag og giver klimabistand ude i verden, så har det ingen effekt på inflationen herhjemme i Danmark. Og det synes vi man skulle gøre, altså ud over de penge, som regeringen synes vi skal forhandle om.

Kl. 11:56

Anden næstformand (Jeppe Søe):

Hr. Peter Kofod, Dansk Folkeparti.

Kl. 11:56

Peter Kofod (DF):

Tak for det. Noget af det, som Dansk Folkeparti og SF har haft tilfælles, hvis man sådan kigger tilbage, har været kampen mod social dumping, særlig i transportbranchen. Og jeg har sådan set fuld respekt for, at man ikke kan ridse hele partiprogrammet op i en ordførertale i sådan en debat som den her, så jeg vil bare høre SF, om man har tænkt sig at tage nogle nye initiativer på det her område, som vi i hvert fald synes er meget vigtigt.

Kl. 11:57

Anden næstformand (Jeppe Søe):

Ordføreren.

Kl. 11:57

Lisbeth Bech-Nielsen (SF):

Social dumping er et utrolig vigtigt område for os og ikke mindst for vores beskæftigelsesordfører, Karsten Hønge – men også for vores partiformand, Pia Olsen Dyhr, som er tidligere transportminister og virkelig er optaget af det her, og for vores sønderjyske folketingsmedlem, Karina Lorentzen Dehnhardt, som jo nærmest er nabo til nogle af de her containerpladser, og hvad vi ellers ser på området. Så det er rigtig vigtigt for os. Det er ikke en af de relativt få ting, vi har taget med til de her forhandlinger.

Kl. 11:58

Anden næstformand (Jeppe Søe):

Så er det hr. Thomas Skriver Jensen fra Socialdemokratiet.

Kl. 11:58

Thomas Skriver Jensen (S):

Tak for det, og tak for en meget passioneret tale – og måske i virkeligheden også tak for lige at få ridset op, hvad politik egentlig er, og hvad politik egentlig skal handle om. Som socialdemokrat kan man jo godt få lyst til at tilføje et enkelt ord, nemlig ordet mennesker; politik handler om mennesker, i særdeleshed børn.

Derfor blev jeg rigtig glad, da jeg læste finanslovsforslaget, for, at der ligger en helt klar erkendelse af, at børn er forskellige. Børn modnes ikke ens, og derfor er det nødvendigt, at der er en mulighed i folkeskolen for det, vi kalder udsat skolestart. Det synes jeg som socialdemokrat er rigtig vigtigt, og jeg tror egentlig bare, mit spørgsmål skal være: Hvad synes SF om den mulighed?

Kl. 11:58

Anden næstformand (Jeppe Søe):

Ordføreren.

Kl. 11:58

Lisbeth Bech-Nielsen (SF):

Jamen det er vi jo rigtig glade for, altså at regeringen også ser sådan på det. Vores børneordfører, hr. Jacob Mark, har jo i den grad kæmpet for det her og også brugt sin egen historie som barn med udsat skolestart. Så der må jeg sige, at det virkelig er et sted, hvor jeg gerne vil rose regeringen for at gøre det, som vi også i SF i mange år har sagt er rigtig alvorligt og vigtigt for børnenes trivsel.

Kl. 11:59

Anden næstformand (Jeppe Søe):

Spørgeren.

Kl. 11:59

Thomas Skriver Jensen (S):

Tak for det. Jeg skifter en lille smule emne nu, for ordføreren får på et tidspunkt sagt, at seniorpensionen bliver slagtet, og så bliver jeg naturligvis lidt nysgerrig på SF's holdning til seniorpensionen.

Det er jo sådan, at den 6. maj 2019 skriver jeres nuværende beskæftigelsesordfører, hr. Karsten Hønge, på sin twitterprofil for at beskrive seniorpensionen: »Højrefløjen trækker et bremsespor, der er til at høre og se.« 

Skal jeg forstå det sådan, at SF har skiftet holdning til seniorpensionen, altså at man nu synes, det er en god ordning, eller hvor placerer I jer i den debat?

Kl. 11:59

Anden næstformand (Jeppe Søe):

Ordføreren

Kl. 11:59

Lisbeth Bech-Nielsen (SF):

Jamen som hr. Thomas Skriver Jensen så udmærket ved, har det her område jo rykket sig gennem årene med forskellige reformer, der gør, at folk skal trække sig tilbage senere og senere. Mange af de mennesker, som hr. Thomas Skriver Jensen sikkert kæmper for, er nogle af dem, der skal gå på pension rigtig, rigtig sent og langt oppe i årene, måske oppe i 70'erne, og derfor har vi jo prøvet at holde fast i, at der skal være nogle rettigheder til dem, der er allermest slidte. Så kom seniorpensionen som et borgerligt, hvad skal man sige, plaster på såret, fordi der var nogle yderligere forringelser. Det var vi kritiske over for. Men så må man jo tage bestik af den nye virkelighed: Den nye virkelighed er, at så har man så at sige det næstbedste, nemlig en seniorpension, som har virket rigtig godt.

Kl. 12:00

Anden næstformand (Jeppe Søe):

Tak for det. Og den sidste inden frokost, i hvert fald som det ser ud på talerlisten lige nu, er fru Karin Liltorp fra Moderaterne.

Kl. 12:00

Karin Liltorp (M):

Tak for det. Jeg synes jo, at det var interessant tidligere at høre, hvordan SF var gode til at skyde på regeringens udspil, i forhold til at der ikke er nok fokus på klima, og det ved jeg godt at SF går meget op i. Men det er jo noget af det, jeg synes er sjovt ved politik, for jeg prøver at forstå, om vi ikke er enige om, at den klimaplan, der er lavet, primært er lavet på baggrund af SF's stemmer, og om man nu synes, at den meget ambitiøse klimaplan, man har indgået aftale om, på ingen måde er værdig længere, altså at fordi der er en ny regering, synes man faktisk, at det er noget makværk, der er lavet. Så jeg prøver bare at forstå, hvordan det hænger sammen.

Kl. 12:01

Anden næstformand (Jeppe Søe):

Ordføreren.

Kl. 12:01

Lisbeth Bech-Nielsen (SF):

Tak for spørgsmålet. Nej, vi er jo rigtig glade for 70-procentsmålsætningen og klimaloven, hvis det er det, ordføreren hentyder til, og vi er faktisk også rigtig glade for, at den nye regering har opsat nogle endnu mere ambitiøse klimamål. Problemet er jo – det var også Klimarådets kritik – hvis man ikke kan anskueliggøre, hvordan man kommer derhen. Det er jo nogle rigtig flotte klimamål, vi har i Danmark, og de er blevet endnu flottere med den nye regering, men hvis man ikke tager de her vidtrækkende, radikale og øjeblikkelige skridt til at nå derhen, er det jo kun ord. Når vi ikke kan se, at der kommer skred i forhandlingerne omkring landbruget, og når vi ikke kan se, at der bliver taget skridt til at ændre vores forbrug, også ude i resten af verden, som jo ikke tæller med i det her, så bliver vi skuffede, og det er jo ikke kun noget, vi mener. Det er også derfor, vi har et uafhængigt Klimaråd til at sige: Går det den rigtige vej eller ej? Og deres kritik er jo, at det gør det ikke.

Kl. 12:02

Anden næstformand (Jeppe Søe):

Spørgeren.

Kl. 12:02

Karin Liltorp (M):

Tak for det. Jeg ville også bare lige minde om, at SF selvfølgelig – heldigvis – stadig væk sidder med i forhandlingerne, og at der bliver lyttet til alle de gode input. Og jeg håber heller ikke, at ordføreren hermed mener, at regeringen ikke tager højde for det, der bliver sagt. Men jeg prøvede nemlig bare at forstå det med, at det er en plan, I selv har været med til at lægge. Så det er jo derfor, jeg gerne vil forstå, hvorfor I lige pludselig ikke synes, at den er ambitiøs nok.

Kl. 12:02

Anden næstformand (Jeppe Søe):

Ordføreren.

Kl. 12:02

Lisbeth Bech-Nielsen (SF):

Altså, vi synes jo, at målene er ambitiøse, helt sikkert. Og min fornemmelse er egentlig også, at Moderaterne som parti går op i klima, og det er der, hvor vi siger, at vi simpelt hen bliver nødt til at få noget mere fart på. Landbruget er jo en selvstændig faktor, der er fuldstændig afgørende i forhold til den grønne omstilling og i forhold til at nå målene – bare for at nævne ét eksempel. Så det er simpelt hen en kritik af, at det ikke går hurtigt nok og der ikke er taget initiativer, og en opfølgning på Klimarådets kritik.

Kl. 12:03

Anden næstformand (Jeppe Søe):

Dermed tak til ordføreren, og så er der mad – eller i hvert fald mulighed for det.

Mødet genoptages kl. 13.00 med ordføreren for Danmarksdemokraterne, hr. Dennis Flydtkjær.

Mødet er udsat. (Kl. 12:03).

Kl. 13:00

Forhandling

Formanden (Søren Gade):

Mødet er genoptaget.

Jeg byder velkommen til den næste ordfører i ordførerrækken, og det er hr. Dennis Flydtkjær fra Danmarksdemokraterne.

Kl. 13:00

(Ordfører)

Dennis Flydtkjær (DD):

Tak for ordet. Det er min første gang som ordfører på et finanslovsforslag, så det har jeg glædet mig rigtig meget til, også fordi man så er ordfører på det hele i stedet for på ét område. Jeg sad også onsdag aften og ventede spændt, da vi i Finansudvalget fik tilsendt finanslovsforslaget, men jeg må også sige, at jeg blev en lille smule skuffet, for der var jo ikke sådan voldsomt meget indhold i det. Det var ligesom, når vi sidder og glæder os til påskefrokosten her om et par dage og har glædet os til at få en sild, en snaps og noget god mad, men når man så kommer til dagen, er der knækbrød og ost på bordet.

Regeringens forslag er jo lidt en driftsfinanslov, som ikke indeholder nogen helt store og spændende forslag. Det siger de sådan set også selv, så jeg tror ikke, jeg fornærmer nogen ved at sige, det er en driftsfinanslov. Det spøjse er jo, at regeringen igen og igen italesætter, at det er tid til svære beslutninger, og at det er afgørende, at man har en flertalsregering, for så kan man tage alle de store forslag nu. Så er der jo det lidt spøjse, at når man så kommer med sit første finanslovsforslag, er der ikke de store initiativer i det.

Da regeringen præsenterede sin finanslov, kunne de ellers fortælle om en lys fremtid for dansk økonomi, bl.a. høj beskæftigelse, som genererer en masse indtægter til statskassen, og det er jo udelukkende positivt, men på den anden side siger regeringen, at vi fortsat har en høj inflation, som vi skal tage meget alvorligt, at vi skal spænde livremmen ind, og at vi ikke skal komme med alle mulige forslag, som puster til økonomien. Og jeg vil godt slå fast, at den præmis er vi sådan set enige i. I Danmarksdemokraterne anerkender vi, at vi fortsat skal passe på med ikke at puste til inflationen, så priserne stiger mere, end de allerede gør nu.

Men jeg vil også sige, at regeringens krisefortælling altså ikke hænger sammen, for vi kan konstatere, at tallene for økonomien udstråler alt andet end krise, og derfor undrer det mig også, at regeringen, som jo er en reformregering med store ambitioner, ikke har sat penge af til noget eller er kommet med nogle forslag, som i den grad afspejler, at de mener, de skal tage de svære beslutninger. Men at tingene skal finansieres, så vi ikke puster til inflationen, er sund fornuft, og derfor kunne man altså godt tage nogle initiativer, hvis man trods alt havde finansieret dem i et finanslovsforslag. Så den præmis er vi enige i i Danmarksdemokraterne, så det skal vi selvfølgelig gøre.

I Danmarksdemokraterne vil vi en anden vej, og derfor præsenterer vi også snart vores eget fuldt finansierede finanslovsforslag, der særlig sætter fokus på Danmarksdemokraternes fire hovedprioriteter: Vi vil sikre udviklingen i vores landdistrikter; vi vil sikre bedre vilkår for små og mellemstore virksomheder i Produktionsdanmark; vi vil løfte sundhedsvæsenet og afsætte flere penge til varme hænder i ældreplejen; vi vil stramme udlændinge- og retspolitikken. Vi kommer til at præsentere en række forslag i vores finanslovsudspil, som ligger inden for de fire prioriteter, altså bedre balance, styrke rammerne for små og mellemstore virksomheder, prioritere velfærden og passe på Danmark.

Vi vil nemlig kæmpe for at genskabe kontakten og sammenhængskraften i hele Danmark, og derfor kommer vi bl.a. med nogle forslag, der skal styrke livet i vores landdistrikter. Vi vil bl.a. holde fast i, at vi skal have udflyttet de her fire velfærdsuddannelser, som faktisk var aftalt, men som regeringen har valgt at aflyse. Jeg synes, det er fint, at der er sat penge af til en fortsættelse af bredbåndspuljerne, dog er puljen nok for lille i forhold til det, man kan se der har været af søgning på puljen igennem de sidste mange år, så den vil vi foreslå bliver sat op. Vi vil også styrke den offentlige transport i landdistrikterne med mere end det, som regeringen lægger op til, og det kommer vi også med nogle forslag til.

For Danmarksdemokraterne er det afgørende, at vi styrker rammerne for de små og mellemstore virksomheder i hele landet, og derfor at det også vigtigt, at vi har den forståelse herinde, nemlig at pengene altså skal tjenes, før de kan bruges. Derfor har vi bl.a. også foreslået, at man skulle hæve kørselsfradraget, som gør det mere attraktivt at bo i og drive virksomhed i vores landdistrikter.

Vi også tidligere foreslået, at vi skulle ophæve indkomstgrænsen for, hvad man må tjene ved siden af sin su, som kan være en del af løsningen på den manglende arbejdskraft – ikke hele løsningen, det er jeg med på, men det kan være en del af løsningen at lade de studerende arbejde noget mere.

Så vil jeg også sige, at jeg er en smule skuffet over, at regeringen ikke har mere med om erhvervsuddannelserne i det her finanslovsudspil. De har tværtimod hæve beløbet til vores universiteter, men der var i hvert fald en del af regeringspartierne, som også under valgkampen italesatte, at der altså var brug for et løft af vores erhvervsuddannelser, og vi har rigtig meget brug for faglærte fremadrettet. Så i vores finanslovsudspil, som kommer snart, vil vi også komme med nogle konkrete initiativer på det område.

Derudover har vi en regering, som har givet udtryk for, at de vil styrke velfærden. Men der er ikke rigtig noget med om det i finansloven. I Danmarksdemokraterne vil vi en anden vej, for vi mener, at der er behov for et stærkt og nært velfærdssystem, og det er helt afgørende for os. Derfor har vi også tænkt os at sætte 1 mia. kr. ekstra af til velfærd i 2023 og stigende til 2 mia. kr. i 2024. Det er også vigtigt for os, at vi styrker det nære sundhedsvæsen. Det kan sådan set være fint nok, at man sætter en kommission i gang for at kigge på de mere strukturelle problemer, der er dér, for de er der, men vi synes ikke, at det bør spænde ben for, at vi også kan tage nogle mindre initiativer, som vi kan gøre noget ved nu. Man kunne f.eks. godt gennemføre nærhospitalerne omkring de små byer. Det kunne f.eks. være i Tarm i Ringkøbing-Skjern Kommune, men det er også vigtigt, at vi sætter fokus på den mangel på praktiserende læger, som typisk kan være i landdistrikterne, for vi synes, det er vigtigt, at alle får ret til at få mulighed for at få en praktiserende læge. Sådan nogle tiltag kunne vi godt som Folketing sætte i gang nu, selv om vi venter på de store, strukturelle bud på, hvordan vi kan løse dem, for de er der, og det er jo sådan set fair nok.

Kl. 13:05

Vi har også et andet vigtigt punkt, vi gerne vil sætte fokus på, og det er bekæmpelse af ensomhed blandt ældre. Vi snakker tit som politikere om, at det er vigtigt med servicen, altså at der bliver gjort ordentligt rent, hvor tit man kan komme i bad, og hvor tit man kan få støvsuget osv., og det er jo også væsentligt, og det skal selvfølgelig også være i orden. Men hvad hjælper det, at man har et rent gulv, hvis man er ved at dø af ensomhed og livet ikke er værd at leve? Så jeg synes også, det er vigtigt, at vi har fokus på den del af det.

Så er der selvfølgelig en mærkesag for os, og det er jo, at vi fører en stram og konsekvent udlændingepolitik og retspolitik, og derfor vil jeg også nævne, at jeg er lidt ærgerlig over, at regeringen ikke har taget initiativ til at få sat penge af til et tredje udrejsecenter. Men det kommer vi også til at forholde os til i vores finanslovsudspil, for vi synes i høj grad, der er brug for at få fundet en løsning for de mennesker, der bor omkring Kærshovedgård i Midtjylland. Vi synes ikke, det er nok, at man blot vælger, som man gør i regeringsgrundlaget, at sige, at det er kvinderne, der skal flyttes væk, altså dem, som ikke er et problem. Jeg kan godt forstå, at de også har en udfordring med det, men det er altså mere vigtigt at flytte de kriminelle væk, i stedet for at flytte de kvinder væk. Så jeg tror egentlig også godt, man i Midtjylland kunne leve med, at kvinderne blev ved med at være der, for det er måske problemerne med de dømte kriminelle voldtægtsforbrydere og mordere og andet, der skal løses.

Så vil jeg sige, at det er fornuftigt, at regeringen sætter ekstra penge af til vores domstole. Det er tiltrængt. Men vi er også nødt til at kigge på hele straffesagskæden, for det er jo ikke kun domstolene, der har udfordringer. Her tænker jeg specielt på vores fængsler. Vi synes jo, det er vigtigt, at man idømmer den straf, som står mål med forbrydelsen, også i forhold til retsfølelsen for ofrene, men det gør jo også, at hver gang man foreslår en retsskærpelse, kommer problemet med, hvad der så skal ske med vores fængselspladser, for der er kæmpe kapacitetsproblemer. Så det er også noget af det, vi vil præsentere et forslag om i vores finanslovsudspil.

Så med andre ord kan jeg sige, at vi i Danmarksdemokraterne stadig væk har en masse store missioner, som også rækker ud over det, som er repræsenteret i forslaget fra regeringens side. Og det er klart, at vi selvfølgelig også følger op med finansieringsforslag, for vi er som sagt enige i præmissen om, at vi ikke bare skal puste til inflationen. Men jeg synes dog, at der mangler initiativer i regeringens forslag, men det kan vi selvfølgelig rette op på, når vi kommer til forhandlingerne, så dem ser vi frem til i Danmarksdemokraterne. Tak for ordet.

Kl. 13:07

Formanden (Søren Gade):

Tak for det. Der er en lang række korte bemærkninger, og jeg giver først ordet til hr. Benny Engelbrecht fra Socialdemokratiet.

Kl. 13:07

Benny Engelbrecht (S):

Tak, hr. Dennis Flydtkjær, for ordførertalen, og også tak for roserne for bl.a. prioriteringen, der sker, af domstolsområdet i finanslovsforslaget. Det kan være, at jeg ikke hørte ordentligt efter, men jeg synes ikke, der blev nævnt noget om skattevæsenets genopretningsplan i ordførertalen. Det nævner jeg, fordi i hvert fald jeg har haft den oplevelse, at mit partis, altså Socialdemokratiets, samarbejde med hr. Dennis Flydtkjær om lige præcis genopretning af skattevæsenet har været rigtig godt, og at hr. Dennis Flydtkjær har været en aktiv medspiller. Nu i en lidt anden rolle, naturligvis, kunne jeg derfor godt tænke mig at spørge ind til, hvordan hr. Dennis Flydtkjær og Danmarksdemokraterne ser på det med at kunne rette op på de udfordringer, der er i skattevæsenet, og dermed også sikre, at den flerårsaftale, der ligger, kan finansieres.

Kl. 13:08

Formanden (Søren Gade):

Ordføreren.

Kl. 13:08

Dennis Flydtkjær (DD):

Det er jo rigtigt: Man kunne ikke nå at komme ind på at fortælle om alt lige nu. Det ved jeg også at spørgeren har forståelse for, men vi er sådan set enige i, at der er brug for en genopretning. Det er også noget, jeg selv har deltaget i igennem mange år. Det er jo sådan en grundstamme i vores samfund, at vi alle sammen betaler det, vi skal, og det er krænkende for nogle, hvis der er nogle, der ikke betaler, og det fungerer jo heller ikke, hvis vi ikke får de penge i kassen, vi skal.

Der er kæmpe udfordringer, bl.a. med it-systemer, der skal skiftes, og andre ting. Så den forhandling går vi meget gerne ind i med den hensigt, at vi gerne vil være med til det. Det tror jeg egentlig også de fleste andre partier i Folketinget gør, for der et helt åbenlyst behov for at få sikret, at vi får skattevæsenet til at fungere bedre.

Med det sagt tror jeg også, at vi – ud over at der er sat penge af; jeg tror, det er 5,3 mia. kr. i finanslovsforslaget – skal have kigget på noget regelforenkling. For en del af det, der spænder ben, er også, at vi har et så sindssygt kompliceret skattesystem, og at der jo ikke er nogen almindelige danskere, der kan finde ud af det. Men der er også det, at det næsten er umuligt at lave et it-system, der kan håndtere det. Så vi er nødt til at kigge bredere på det end bare i forhold til penge og it-systemer og også her i Folketinget prøve at lave noget regelforenkling, der kan gøre det lidt mere håndterbart.

Kl. 13:10

Formanden (Søren Gade):

Hr. Benny Engelbrecht.

Kl. 13:10

Benny Engelbrecht (S):

Tak for det og de ord. Måske også bare lige med hensyn til det, der har været nævnt tidligere i debatten af SF's ordfører, vil jeg sige, at når det kan se ud, som om der er lidt færre penge på skattevæsenets område i 2023, skyldes det i virkeligheden, at man flytter Medarbejder- og Kompetencestyrelsen til et andet ministerium, og derfor ligger det inde i maven af det, kan man sige. Der er ikke færre penge til skattevæsenet på grund af det. Men det er egentlig også bare en positiv tilkendegivelse i forhold til de ord, der kommer fra ordføreren, og jeg gætter dermed også på, at der ikke er færre midler til skattevæsenet i det finanslovsforslag, der kommer fra Danmarksdemokraterne.

Kl. 13:10

Formanden (Søren Gade):

Ordføreren.

Kl. 13:10

Dennis Flydtkjær (DD):

Jeg har heller ikke læst om, at der er kommet færre penge til skattevæsenet samlet set. Der er flyttet rigtig meget fra det, der hedder § 9, som er inden for Skatteministeriets ramme og derunder Skattestyrelsen og de andre styrelser, til det, der hedder § 35, altså reserverne, fordi det er noget, der skal udmøntes senere.

Så det er rigtigt, at hvis man kun kigger på det, de har nu, ser det ud til, at der er en voldsom besparelse af det, men det er jo, fordi man har lagt penge til side, som jeg i hvert fald har læst det, og dem vil vi meget gerne være med til at prøve at udmønte fornuftigt, men igen vil jeg sige, hvilket jeg også nævnte før – og det tror jeg ikke nødvendigvis at Socialdemokratiet er uenige i – at vi er nødt til at kigge på, hvordan vi så også kan lave lovgivningen mere digitaliseringsparat, så det er til at digitalisere og det ikke bare kun er nye systemer og nye penge på de eksisterende grundlag.

Kl. 13:11

Formanden (Søren Gade):

Hr. Torsten Schack Pedersen, Venstre.

Kl. 13:11

Torsten Schack Pedersen (V):

Tak for det, og tak for talen. Og jeg vil gerne kvittere for den klare tilkendegivelse om, at Danmarksdemokraterne er med på, at vi ikke bare kan bruge løs, for så gør vi problemerne med inflationen større og længerevarende – med alle de problemer, det giver for både danskerne og virksomhederne. Så tak for, at vi har den samme opfattelse af, hvordan økonomien grundlæggende skal være.

Så præsenterede ordføreren jo en lang række ønsker af udgiftsdrivende karakter, og når der nu er en fælles forståelse af, at man ikke bare kan lade pengene forlade finansministerens kasse, så kunne det jo være interessant, om ordføreren kunne løfte sløret for, hvordan Danmarksdemokraterne så forestiller sig at forslagene skal finansieres.

Kl. 13:12

Formanden (Søren Gade):

Ordføreren.

Kl. 13:12

Dennis Flydtkjær (DD):

Det vil jeg gerne nævne i hvert fald nogle af eksemplerne på. Jeg kan formentlig ikke nå at opridse det hele nu, og ellers må vi jo også bruge den anden korte bemærkning til det.

Vi har jo f.eks. foreslået at hæve kørselsfradraget i landdistrikterne. Det koster omkring 1 mia. kr., og det foreslår vi at man tager fra Kulturministeriets hovedramme, som er på 12 mia. kr., og så det ikke nedsættes på Kulturministeriets område, og det er et af forslagene, som vi har lavet med sådan en krydsfinansiering. Vi vil f.eks. gerne tage nogle penge fra jobcentrene, og det ved jeg at regeringen også vil. Det kan man ikke nå at gennemføre med 3 mia. kr. i år, men man kunne måske allerede nu finde noget af det. Vi vil f.eks. gerne genindføre deltagerbetalingen på danskundervisningen for udlændinge, og vi vil også gerne skære i integrationsydelserne for udlændinge med henholdsvis 2.000 og 1.000 kr.

Så der er en hel række af finansieringsforslag, vi har med, og det er jo klart, at det ikke er dem alle sammen, jeg nævner nu. Men jeg vil i hvert fald garantere hr. Torsten Schack Pedersen for, at vi kommer til at lave noget, der både er fuldt finansieret, men som faktisk også er overfinansieret, netop fordi vi er i den her situation med inflationen, hvor vi ikke skal puste til økonomien.

Kl. 13:13

Formanden (Søren Gade):

Hr. Torsten Schack Pedersen.

Kl. 13:13

Torsten Schack Pedersen (V):

Jeg vil glæde mig til at se det samlede udspil. Nogle besparelser er nogle gange lidt nemmere at præsentere fra talerstolen eller i et udspil, og så kan det være lidt vanskeligere, når det rammer virkeligheden. Men det må vi jo tage til den tid. For det er jo klart, at tingene skal hænge sammen.

I forhold til det, som ordføreren spurgte mig om tidligere, da jeg stod på talerstolen, så kunne jeg godt tænke mig at høre, når ordføreren kritiserer regeringen for at sætte for lidt af til eksempelvis en bredbåndspulje og en landsbypulje, hvad ordføreren så mener det rette beløb burde være.

Kl. 13:13

Formanden (Søren Gade):

Ordføreren.

Kl. 13:13

Dennis Flydtkjær (DD):

Hvis vi tager bredbåndspuljen og vi kigger hen over årene, har den tidligere regering jo sat 100 mio. kr. af, men søgningen har faktisk været omkring de 150 mio. kr. hvert år. Så vi foreslår faktisk, at vi sætter 50 mio. kr. ekstra af, for det skal jo heller ikke bare være sådan, at det er tænk på et tal. Men det er jo det, søgningen på det har været. Så jeg forsøger heller ikke at sige, at vi skal op på 250 eller 300 mio. kr., for det er der simpelt hen ikke søgning til fra år til år. Men søgningen har ligget på omkring 150-160 mio. kr. om året, så derfor foreslår vi at sætte det af til det.

Med hensyn til landsbypuljen var den sidste år på 200 mio. kr. Regeringen forslår, at den bliver sat ned til 100 mio. kr., og vi foreslår, at man skal fortsætte med det beløb, der var sidste år på de 200 mio. kr.

Kl. 13:14

Formanden (Søren Gade):

Hr. Henrik Frandsen, Moderaterne.

Kl. 13:14

Henrik Frandsen (M):

Mange tak for ordet. Undskyld, at jeg ikke lige fik starten af ordførertalen med. Det beklager jeg meget, og derfor ved jeg heller ikke, om ordføreren har været inde på det, jeg spørger om nu her.

Den regering, der er sat i verden her, er jo, som det også bliver adresseret nogle steder i finansloven, en reformregering, der vil gennemføre vidtrækkende reformer af vores samfund, fordi vi har den grundlæggende opfattelse, at vores velfærdssamfund er presset. Er det en opfattelse, Danmarksdemokraterne deler? Og hvis det er en opfattelse, I deler, er I så villige til at gå med til at lave reformer, som kan være upopulære, når man gennemfører den, men som viser sig at være nødvendige på den lange bane?

Kl. 13:15

Formanden (Søren Gade):

Ordføreren.

Kl. 13:15

Dennis Flydtkjær (DD):

Altså, jeg vil sige, at dansk økonomi jo grundlæggende er sund, og det er den også på den lange bane, men vi står jo også med de udfordringer, at vi bl.a. kommer til at mangle, jeg tror, det er omkring 90.000 medarbejdere frem mod 2030, hvoraf de 44.000 er i den offentlige sektor, og hvis vi ikke gør noget, så bliver det svært at holde den samme velfærdsstandard, og det er også svært for virksomhederne at producere det, vi gerne vil have dem til.

Så vi er sådan set med på at lave nogle reformer, der kan skabe udbud. Det kan være en skattereform, man kan f.eks. kigge på at fjerne noget af su'en – altså, der er grænser for, hvad man må tjene med su – og man kan gøre det mere attraktivt for ældre at fortsætte på arbejdsmarkedet.

Der er en lang række reformer, som vi sådan set er med på. Så vi køber gerne ind på de her ting, og vi er også med på, at de tit kan være upopulære. Men jeg tror da også, det er vigtigt, at vi har en fælles forståelse af, at når vi mangler 90.000 medarbejdere i 2030, så er vi ligesom nødt til at gøre noget, hvis vi gerne både vil holde samme velfærdsstandard, men også sikre, at vores virksomheder har de kompetente medarbejdere, de skal bruge.

Kl. 13:16

Formanden (Søren Gade):

Hr. Henrik Frandsen.

Kl. 13:16

Henrik Frandsen (M):

Jamen det opfatter jeg egentlig meget positivt, og jeg opfatter det også på den måde, at ordføreren sådan set også anerkender, at en reformdagsorden er nødvendig, og at man langt hen ad vejen også kan være med på den.

Jeg kunne godt tænke mig, at man blev lidt mere præcis omkring det med, at beslutninger kan være upopulære og kan gøre ondt. Nu så vi det med store bededag, som jo gav 8.500 flere i arbejdsudbud og 3 mia. kr. i provenu. Er det der, jeres smertegrænse går, eller er den ikke der?

Kl. 13:16

Formanden (Søren Gade):

Ordføreren.

Kl. 13:16

Dennis Flydtkjær (DD):

Selv om man anerkender, at problemstillingen er derude i fremtiden, så betyder det jo ikke, at alle løsninger er nogle, man bare siger ja til. Vi synes inderligt, at det er en dårlig idé at afskaffe store bededag; det er simpelt hen en forkert måde at fjerne nogle danske traditioner og gå imod fagbevægelsen på, altså det med trepartsforhandlingerne. Der er jo andre ting, man kunne gøre, som ville være bedre. Man kunne f.eks. se på det, at indvandrerkvinderne har en meget lavere beskæftigelsesgrad end danske kvinder, og så kunne man gøre noget for at få dem presset mere ud i arbejde. Og vi er sådan set også åbne over for den dagsorden, vi er startet på at forhandle nu: Hvordan får vi de unge lidt hurtigere igennem uddannelsessystemet – ved at styrke det første år på kandidatdelen og så måske skære ned på uddannelsestiden? Så vi er egentlig enige i mange af de dagsordener, men lige det med store bededag er vi altså ikke med på.

Kl. 13:17

Formanden (Søren Gade):

Hr. Pelle Dragsted, Enhedslisten.

Kl. 13:17

Pelle Dragsted (EL):

Tak for det. Og tak for talen. Nu skal jeg sørge for at titulere ordføreren med det rette parti denne gang.

Mit spørgsmål går lidt på regeringens finanslovsudspil og den reserve, som der er til forhandlingerne, og som jo er på 200 mio. kr. Der var en vittig sjæl, der sagde, at det var mindre end en bonus i energisektoren. Og det er jo også en historisk lav forhandlingsramme – den er i hvert fald ti gange mindre, end hvad udgangspunktet normalt er. Så mit spørgsmål er: Opfatter ordføreren det sådan, at regeringen med det her finanslovsudspil er kommet med en reel invitation til forhandlinger til de øvrige af Folketingets partier, eller er der mest tale om et teaterstykke?

Kl. 13:18

Formanden (Søren Gade):

Ordføreren.

Kl. 13:18

Dennis Flydtkjær (DD):

Nu må regeringen bevise det modsatte, men mit klare indtryk er jo det sidste. Altså, det udstiller jo, at man mest af alt har lavet en aftale med sig selv, og så har man sådan for syns skyld sagt til os andre: Kom ind omkring bordet, og lad os lave en bred aftale. Men når man har lagt op til en forhandlingsreserve på 200 mio. kr., er det jo, som hr. Pelle Dragsted også siger, meget lidt, i forhold til hvad man ellers er kommet med. Og så er det ikke bare ét støtteparti, men så er det jo i princippet resten af partierne, der skal deles om 200 mio. kr.

Så jeg synes, det mest af alt viser, at det er en regering, som har en stor ambition om at få os andre med.

Kl. 13:18

Formanden (Søren Gade):

Hr. Pelle Dragsted.

Kl. 13:18

Pelle Dragsted (EL):

Tak for det. Så har jeg et andet spørgsmål. Vi snakker meget om inflation og stigende priser, men der er jo nogen, der peger på, at de stigende priser ude i supermarkederne måske egentlig skyldes, at der er nogen, der sidder rundtomkring og skummer fløden. Der er fødevareeksperter og andre, der har peget på, at der er noget mærkeligt i, at priserne fortsætter på det her niveau, selv om omkostningerne til at producere er faldet. Har Danmarksdemokraterne nogen idéer til, hvad vi fra politisk hold kunne gøre for at beskytte forbrugerne bedre mod, at de her priser forbliver høje, selv om omkostningerne falder?

Kl. 13:19

Formanden (Søren Gade):

Ordføreren.

Kl. 13:19

Dennis Flydtkjær (DD):

Jamen jeg er ikke helt sikker på, at jeg er enig i grundpræmissen om, at der nødvendigvis er nogen, der skummer fløden på alle områder. Altså, jeg har jo været til samme finansudvalgsmøde som spørgeren, hvor de økonomiske vismænd bl.a. sagde, at man faktisk kunne se, at der var en løntilbageholdenhed blandt de ansatte, og at profitten ikke var steget i virksomhederne. Så jeg tror også, at der er en vis tilbageholdenhed derude. Men jeg tror, at løsningen i højere grad end en politisk indvirkning er, at vi skal have konkurrencen tilbage igen derude. Altså, det skulle jo gerne være sådan, at supermarkederne konkurrerer på at holde de laveste priser og trække kunderne til, i stedet for at vi tror, at vi skal regulere det herindefra. Så jeg vil egentlig hellere være med til at se på, om vi kan lave noget sund konkurrence for virksomhederne. Det tror jeg er en bedre måde at se det på.

Kl. 13:19

Formanden (Søren Gade):

Hr. Peter Kofod, Dansk Folkeparti.

Kl. 13:19

Peter Kofod (DF):

Tak for det, og tak for en god ordførertale, som jo var meget detaljeret. Den del, jeg gerne vil spørge ordføreren ind til, er den del, der handler om udrejsecentre. For det blev nævnt i ordførertalen, at Danmarksdemokraterne synes, at der skal laves et nyt udrejsecenter. Jeg må sige, at jeg synes, vi har for mange udrejsecentre. Jeg kunne godt tænke mig, at de blev lukket, særlig for den gruppe, der er kriminelle, som er dømt til udvisning, og som jo selv aktivt hindrer, at de bliver udvist af Danmark. Hvorfor skal den slags mennesker kunne gå frit rundt i Danmark – med meldepligt, som i øvrigt bliver brudt i stor stil, på udrejsecentre? Jeg kunne godt tænke mig, at vi fængsler dem, indtil de aktivt medvirker til at blive udvist af Danmark. Vil Danmarksdemokraterne være med til det?

Kl. 13:20

Formanden (Søren Gade):

Ordføreren.

Kl. 13:20

Dennis Flydtkjær (DD):

Jeg er jo sådan set enig i det, der i grunden ligger i spørgsmålet. Det kunne da være rart, hvis vi ikke havde behovet for dem. Det ville da være ønskværdigt, men sådan er det jo bare ikke nu. Der er desværre en masse mennesker, som er udvist, fordi de har begået kriminalitet, og nogle, der bare har fået afvist at få asyl i Danmark, og som ikke vil forlade Danmark, og indtil vi kan få dem ud af landet, som jeg synes vi skal gøre alt, hvad vi kan, for, ja, så hænger vi jo på dem.

Det skaber bare en meget utryg situation for de borgere, der bor omkring Kærshovedgård, og det er det, vi gerne vil løse. Det har jo været de samme mennesker deromkring, der har været belastet af det her i rigtig mange år – f.eks. Brugsen i Bording, der oplever tyveri hele tiden, og andre ting. Det er derfor, vi synes, vi skal finde et mere afsides sted til dem, og gerne vil sætte penge af til at finde en mere permanent løsning på det problem.

Kl. 13:21

Formanden (Søren Gade):

Hr. Peter Kofod.

Kl. 13:21

Peter Kofod (DF):

Jeg kunne godt tænke mig, at det afsides beliggende sted blev deres hjemland og ikke bare en ny del af Danmark, der skulle udsættes for et udrejsecenter på samme horrible måde som det, man ser på Kærshovedgård. Så det håber jeg meget man vil hjælpe med.

Et andet spørgsmål, jeg gerne vil stille, er: Der er jo nogle mellemhandlere, der har handlet energi sidste år, hvor der har været nogle enorme stigninger for ganske almindelige mennesker. Jeg tror også, ordføreren nævnte pensionisterne i sin tale, altså at det har ramt mange, særlig ældre med små indkomster, enormt hårdt. Vil Danmarksdemokraterne være med til, at man f.eks. beskatter den profit, der er skabt i 2022, hårdere, altså med tilbagevirkende kraft, for bl.a. at kunne give folkepensionisterne et løft til at kunne modstå den her enormt hårde inflation?

Kl. 13:22

Formanden (Søren Gade):

Ordføreren.

Kl. 13:22

Dennis Flydtkjær (DD):

Nu skal det siges, at det kan være, at jeg misforstår spørgsmålet, men det troede jeg faktisk allerede vi havde gjort. Altså, vi har jo lavet en aftale om inflation, hvor Dansk Folkeparti også har været med, hvor finansieringen bl.a. er, at vi beskatter det, man kalder overnormal profit – bl.a. for folk, der tjener penge på det. Jeg er med på, at der er nogle mellemhandlere imellem, som ikke nødvendigvis er med. Men vi er jo i gang med den øvelse, og de penge har vi netop brugt på bl.a. at hæve ældrechecken. Så vi har jo lavet en fælles aftale, også med andre partier, og er gået ned ad den vej. Jeg kan ikke huske det helt præcist, men der var nogle grunde til, at man ikke valgte at tage lige præcis mellemhandlerne med. Men jeg er ikke helt skarp på lige den del, må jeg ærlig indrømme.

Kl. 13:22

Formanden (Søren Gade):

Hr. Kris Jensen Skriver, Socialdemokratiet.

Kl. 13:22

Kris Jensen Skriver (S):

Tak for ordet, og tak for talen. I Socialdemokratiet er vi optaget af at sikre et Danmark i balance, og der er jo rigtig mange ting, der spiller ind og er afgørende for, at vi har et Danmark i balance. Noget af det, der er afgørende for vilkårene derude, hvor der er lidt længere mellem husene, er ungdomsuddannelser. Jeg er selv valgt i en kreds, hvor der både i Vejen og Grindsted faktisk er en bred vifte af ungdomsuddannelser, og det er vigtigt for mig og mit parti, at vi også har det fremadrettet. Derfor vil jeg spørge ordføreren, om ordføreren er enig i, at vi her fra Christiansborg har et ansvar for at sikre, at der er et tilfredsstillende udbud af ungdomsuddannelser i hele Danmark. Tak.

Kl. 13:23

Formanden (Søren Gade):

Ordføreren.

Kl. 13:23

Dennis Flydtkjær (DD):

Ja, det kan man jo ikke være uenig i. Vi synes faktisk, at ikke bare ungdomsuddannelser, men også videregående uddannelser bør have et lidt bredere spektrum, så man ikke skal til de fire store universitetsbyer for at læse. Så det vil vi sådan set gerne være med til.

Men det undrer mig så også, at spørgsmålet kommer fra lige præcis Socialdemokratiet, som jo har valgt at sige, at man ikke vil flytte fire velfærdsuddannelser ud i landet. Det har man jo aflyst. Selv om der faktisk var en bred vifte af partier, som gik i den retning for at få en bredere geografisk placering af uddannelser, så har regeringen jo valgt at gøre lidt det modsatte. Men jeg er enig i spørgerens perspektiv på det, vil jeg sige.

Kl. 13:23

Formanden (Søren Gade):

Hr. Kris Jensen Skriver.

Kl. 13:23

Kris Jensen Skriver (S):

Tak for det. Jeg synes jo, hvis man kigger over de seneste år, at der er sket rigtig mange positive ting, også på uddannelsesområdet, i forhold til at få skabt et Danmark i balance, og jeg synes, det er vigtigt, at vi fortsætter i den retning.

Jeg glæder mig over, at der bliver udtrykt det samme ønske fra Danmarksdemokraternes side, og derfor vil jeg spørge, om Danmarksdemokraterne bakker op om det forslag, der ligger her i finanslovsforslaget, hvor regeringen jo afsætter midler til at øge tilskuddet til almene gymnasier og små erhvervsskoler i de tyndt befolkede områder.

Kl. 13:24

Formanden (Søren Gade):

Ordføreren.

Kl. 13:24

Dennis Flydtkjær (DD):

Ja, det er jo oplagt vigtigt. Hvis man gerne vil bevare gymnasier og erhvervsskoler de steder, hvor der er lidt mere tyndt befolket, og hvor elevgrundlaget måske smuldrer hen over tid, ja, så skal man jo øge grundtilskuddet. Så det er oplagt positivt.

Men jeg tror også, vi er nødt til at kigge bredere på det. Vi er nødt til at lave en styrkelse af erhvervsskolerne, så det bliver mere attraktivt at søge ind på dem, for vi mangler jo virkelig mange folk, som kommer ud af erhvervsskolerne. Men jeg vil også bare sige, at regeringen også har prioriteret rigtig mange penge til universiteterne og har gjort det modsatte af det, de sagde i valgkampen, hvor de faktisk ville styrke erhvervsskolerne. Så vi er nok ikke helt i mål, men det må vi jo så tage i forhandlingerne.

Kl. 13:24

Formanden (Søren Gade):

Fru Fie Hækkerup, Socialdemokratiet.

Kl. 13:25

Fie Hækkerup (S):

Tak, og tak til ordføreren for talen. Jeg vil følge lidt op på det, ordføreren og min kollega her lige har snakket om, i forhold til uddannelsesområdet. En anden del af uddannelsesområdet, som også er vigtig at nævne her i dag, synes jeg er vuc'erne. For vi ved fra undersøgelser, at vuc'erne i høj grad benyttes af personer, som ellers ville have sværere forudsætninger for at få en uddannelse. Så derfor vil jeg høre, om ordføreren er enig i, at vuc også spiller en rigtig vigtig rolle i uddannelseslandskabet.

Kl. 13:25

Formanden (Søren Gade):

Ordføreren.

Kl. 13:25

Dennis Flydtkjær (DD):

Jamen det gør det jo. Altså, det løfter jo folk, der kan komme senere i gang eller har nogle udfordringer og skal opkvalificeres, før de så kommer videre på en anden uddannelse. Så det er helt oplagt, at de er gode at have.

Men det er også vigtigt, at de er spredt geografisk rundt i landet, som de også er i dag, og det skal vi holde fast i, for man må indrømme, at der jo også er en barriere. For folk, der tager en vuc, er måske også nogle gange nogle, der er mere satte med hus eller børn eller andre ting; der er også en grænse for, hvor langt de vil køre, altså transporttidsmæssigt.

Så det er vigtigt, at man også dér har fat i den geografiske balance, for at vuc også kan være – som de også er i dag, det anerkender jeg – bredt hen over hele landet.

Kl. 13:26

Formanden (Søren Gade):

Fru Fie Hækkerup, Socialdemokratiet.

Kl. 13:26

Fie Hækkerup (S):

Tak. Jeg er selvfølgelig glad for den positive tilkendegivelse. Vi oplever jo desværre, som ordføreren også er inde på, at vuc-centrene er økonomisk udfordret i den her tid, og derfor vil jeg også høre, om Danmarksdemokraterne bakker op om, at regeringen på finanslovsforslaget har forhøjet tilskuddet til vuc'erne med økonomisk udfordrede afdelinger.

Kl. 13:26

Formanden (Søren Gade):

Ordføreren.

Kl. 13:26

Dennis Flydtkjær (DD):

Ja, det er da ikke noget, vi vil komme til at forhandle ud. Tværtimod vil vi gerne styrke nogle andre områder, som vi synes der kunne være nogle mangler på, og det kunne bl.a. være erhvervsskolerne. Og jeg ved godt, det ikke er det, man spurgte ind til, men det handler jo også om debatten ud fra det, regeringen har lagt frem.

Det er en af de ting, vi synes er positive, men vi synes, at der mangler noget, specielt på erhvervsskolerne, som jo er et sted, hvor vi mangler rigtig mange faglærte fremadrettet – også for at indfri klimaambitionerne. Så det er nok der, vi kommer til at lægge vores ønsker, når vi kommer til forhandlingerne; det er nok mere på erhvervsskolerne.

Kl. 13:27

Formanden (Søren Gade):

Hr. Thomas Skriver Jensen, Socialdemokratiet.

Kl. 13:27

Thomas Skriver Jensen (S):

Tak for det. Og tak for en fremragende ordførertale, i hvert fald den del, der handler om erhvervsuddannelser. Den var lige ved at afføde en stående klapsalve nede fra mig, for der bliver talt for lidt om de uddannelser på den talerstol. Så tak for at skabe opmærksomhed om det.

Jeg synes, at der er en misforståelse, og at der for mig som socialdemokrat måske også er en fejlanalyse. Det, vi sagde i valgkampen, var jo, at fra 2024 og frem ville man finde nogle penge for at styrke erhvervsskolerne, og det er der en ret vigtig grund til, nemlig at den der idé om at sende flere penge, og så skal det hele nok gå, er som at sætte et plaster på et åbent benbrud for erhvervsskolerne. Hverdagen på erhvervsuddannelserne skal selvfølgelig også styrkes, men det er jo ikke den, der gør, at unge mennesker eller ufaglærte, som vil tage en uddannelse efterfølgende, vælger at tage en erhvervsuddannelse. Det er der flere forskellige grunde til.

Kunne hr. Dennis Flydtkjær måske ikke åbne en lille smule op for, hvad Danmarksdemokraterne tænker omkring det problem? Altså, jeg synes, det er for letkøbt at sige: Send nogle flere penge, og så løser alle problemerne sig. Jeg synes, at der er behov for en analyse af, hvad det egentlig er, der gør, at folk ikke vælger erhvervsuddannelser, for jeg tror ikke på, at det kun er penge.

Kl. 13:28

Formanden (Søren Gade):

Ordføreren.

Kl. 13:28

Dennis Flydtkjær (DD):

Nej, og det er jeg jo enig i. Jeg er ked af, hvis det er det, der sådan står tilbage, for der er sjældent nogle problemer, der kun kan løses med penge; der ligger som regel alle mulige andre ting bag. Bl.a. er der helt åbenlyst i forhold til det her et eller andet mentalt om, at alle skal læse på gymnasiet, og det skal man ikke. For det første er der ikke brug for alle dem, der læser; for det andet er det lige så fint at blive en god elektriker eller håndværker, og så kan man senere i livet læse videre.

Jeg kunne godt tænke mig, at man kom frem til det, som man bl.a. har gjort i Schweiz, hvor det er blevet mere normalt, at man faktisk starter med en eller anden faglig uddannelse, og så kan man senere hen læse videre til det, man gerne vil være. Her har vi det jo sådan lidt omvendt, fordi alle føler, de skal starte på gymnasiet og så gå den vej.

Men jeg har også et forslag med om, at jeg godt kunne tænke mig, at man fik mere fagligt orienterede retninger ind også på gymnasierne, altså at man derinde kunne snuse til, hvad man faktisk kunne lære af praksisorienterede fag, og at det også kunne være en del af det, så man i sit gymnasieforløb måske nok har valgt gymnasiet, men undervejs finder ud af, at det faktisk kunne være meget spændende at komme til at arbejde med el eller et andet håndværk, eller hvad det nu kunne være. Det tror jeg også kunne være en del af løsningen. Men igen vil jeg sige, at det jo er en sværere problemstilling end bare penge; det anerkender jeg fuldt ud.

Kl. 13:29

Formanden (Søren Gade):

Hr. Thomas Skriver Jensen.

Kl. 13:29

Thomas Skriver Jensen (S):

Jamen tusind tak for den analyse. Så vælger jeg at konkludere følgende: Jeg glæder mig til, at Danmarksdemokraterne også kommer til sammen med regeringen at se, om vi rent faktisk kan finde de penge til erhvervsuddannelserne fremadrettet – det synes jeg er helt enormt vigtigt. Og så glæder jeg mig til, at vi sammen skal have den diskussion om, hvordan vi får gjort erhvervsuddannelserne endnu mere attraktive, for det er sindssyg vigtigt.

Noget af det, jeg selv tror skal fylde noget mere, er vores folkeskole. Altså, den er simpelt hen blevet for boglig i dag; der er behov for noget mere praktisk, også til de elever, som ikke nødvendigvis lærer ved at sidde stille og lytte. Kunne hr. Dennis Flydtkjær sige en lille smule om Danmarksdemokraternes stilling til det?

Kl. 13:30

Formanden (Søren Gade):

Ordføreren.

Kl. 13:30

Dennis Flydtkjær (DD):

Det vil vi ikke afvise. Men når vi snakker folkeskole, er der også en balance, og det er ofte en udfordring, at vi propper alt for meget ind i den, så man fjerner fokus fra noget af det faglige; altså, man skal jo lære om alt muligt med forskellige temadage. Jeg tror, man skal have ryddet op i det. Men jeg tror også, at man kunne gøre dem, der ikke nødvendigvis er så bogligt stærke, en stor tjeneste, hvis de allerede i folkeskolen kunne komme til at snuse lidt til noget praktisk, om det så er i en virksomhedspraktik nogle få dage i løbet af året eller på anden måde, for at de også kan få nogle succesoplevelser og finde ud af, at man ikke nødvendigvis er dum, fordi man ikke læser så godt, men måske er supergod til noget andet. Det tror jeg kunne være godt at introducere allerede i folkeskolen, hvis man kunne gøre det. Men igen vil jeg sige, at der skal være den balance i det, at vi ikke læsser alt for meget ned over folkeskolen, for der skal også være fokus på det faglige.

Kl. 13:30

Formanden (Søren Gade):

Hr. Kasper Roug, Socialdemokratiet.

Kl. 13:30

Kasper Roug (S):

Tak for det, og tak for ordførertalen. Det var rigtig, rigtig fint. Jeg har sådan et lidt mere konkret spørgsmål til ordføreren. I sidste periode blev der jo gennemført en aftale om et tillæg til dagpengesatsen for tilknyttede til a-kassesystemet, og der har været lidt skiftende meldinger fra Danmarksdemokraterne. Vil Danmarksdemokraterne bakke op om sådan en aftale?

Kl. 13:31

Formanden (Søren Gade):

Ordføreren.

Kl. 13:31

Dennis Flydtkjær (DD):

Nu er der ikke behov for, at vi bakker op om den, for den er jo ligesom aftalt og gennemført, sådan som jeg husker det. Men det er ikke noget, vi har noget principielt imod. Jeg går ud fra, at det, man snakker om, er de der første 3 måneder, hvor man får et højere tillæg, hvis man har en indkomst over et bestemt beløb. Jeg kan ikke huske beløbet, men det er også lige meget. Det er ikke noget, vi har planlagt at rulle tilbage eller stemme nej til for den sags skyld.

Kl. 13:31

Formanden (Søren Gade):

Hr. Kasper Roug.

Kl. 13:31

Kasper Roug (S):

Tak for det. Det er jeg rigtig glad for at høre. Det er jo en ordning, der er videreført i den nuværende finanslov. Der har bare været lidt uenighed mellem, hvad formanden for Danmarksdemokraterne har sagt, og hvad ordføreren har meldt ud, og hvad bl.a. hr. Jens Henrik Thulesen Dahl har meldt ud osv. osv. Men jeg kan forstå, at Danmarksdemokraternes linje er, at de bakker fuldtonet op om den aftale.

Kl. 13:31

Formanden (Søren Gade):

Ordføreren.

Kl. 13:31

Dennis Flydtkjær (DD):

Det, der måske kan have skabt forvirring, uden at jeg ved, hvilke citater man har siddet og kigget på, er jo, at vi har den klare holdning, at det altid skal kunne betale sig at arbejde. Det er klart, at det altid er en balance, når man hæver ydelser, hvad man jo her gør for nogle. Man skal jo sikre, at det stadig væk kan betale sig at arbejde, men vi har også det andet incitament at tage hensyn til, kan man sige, nemlig at vi også gerne vil have, at folk er medlem af en a-kasse. Det er jo en del af den flexicuritymodel, vi har, med arbejdsmarkedets parter, at vi som stat så også sikrer, at det kan betale sig at være med i en a-kasse. Og der er jo den udfordring for nogle af dem, der er højtlønnede, at det ikke kan betale sig for dem. Så det er derfor, vi ikke vil rulle det tilbage, men vi har stadig væk også det andet fokus, nemlig at det skal kunne betale sig at arbejde.

Kl. 13:32

Formanden (Søren Gade):

Fru Pia Kjærsgaard, Dansk Folkeparti.

Kl. 13:32

Pia Kjærsgaard (DF):

Tak for det. Jeg hørte min kollega hr. Peter Kofod spørge ind til Kærshovedgård, og så fik man sådan en forklaring om, at når nu vi alligevel hænger på alle de her kriminelle udlændinge, er vi nødt til at åbne et nyt center. Det synes vi er en rigtig dårlig idé. Men der må jeg så sige, at når det nu er, som det er – og det er jo meget, meget alvorligt for beboerne omkring Kærshovedgård – så er jeg ret overrasket over, at Danmarksdemokraterne forleden, da man holdt ordførertale her i salen, sagde, at man ville stemme imod, at der blev givet en kompensation til de beboere, som bor i nærheden af Kærshovedgård. Det synes jeg bare slet ikke hænger sammen. Det er et hold kæft-bolsje, og det er også et plaster på såret, javel, men det er dog kun et lillebitte plaster på det benbrud, der er i forhold til Kærshovedgård, og som alt, alt for længe bare har fået lov at være der.

Kl. 13:33

Formanden (Søren Gade):

Ordføreren.

Kl. 13:33

Dennis Flydtkjær (DD):

Jamen forklaringen er jo faktisk lidt, som fru Pia Kjærsgaard også selv siger, at vi synes, det er et plaster på såret på noget, der er et åbent benbrud. Vi frygter, at hvis vi bare siger ja til en kompensation, siger vi ligesom, at så har man løst det og så har man været der, og det synes vi ikke er i orden over for de mennesker, som har kæmpet med de her udfordringer i rigtig mange år. Så derfor vil vi holde fast i, at vi ikke bare skal sætte det her plaster på, men at vi gerne vil finde en ordentlig og permanent løsning og få flyttet de her mennesker væk fra området. Det er jo ikke sådan, at jeg ikke under de mennesker, der bor i området, at de skal have en eller anden kompensation for det, men det løser ikke problemet. Jeg tror også, at de hellere vil have, at man får løst det ved at få de kriminelle og dem, der er farlige, væk, i stedet for, som regeringen lægger op til, at det er kvinderne, der skal væk fra stedet. Det er jo ikke dem, der er truende og hærger i området.

Kl. 13:34

Formanden (Søren Gade):

Fru Pia Kjærsgaard.

Kl. 13:34

Pia Kjærsgaard (DF):

Jamen de to ting har bare ikke rigtig noget med hinanden at gøre. Altså, selvfølgelig skal man da gøre alt, hvad man overhovedet kan, for at hjælpe de her arme beboere, hvis alt muligt går dem imod i forhold til de ejendomme, de har haft liggende der i lang tid. Så det synes jeg er meget, meget uforståeligt. Men så vil jeg bare høre: Er det så Lindholm, der skal holde for? For det sagde ordføreren faktisk også, til trods for at gruppeformanden, Peter Skaarup, i sommer under valgkampen sagde, at det ikke skulle være Lindholm. Partiformanden, fru Inger Støjberg, siger så, at det skal være Lindholm. Hr. Morten Dahlin fra Venstre har også aflivet idéen, ligesom Dansk Folkeparti har, for der er ikke flertal for det. Men synes Danmarksdemokraterne stadig væk, at det skal være øen Lindholm?

Kl. 13:34

Formanden (Søren Gade):

Ordføreren.

Kl. 13:34

Dennis Flydtkjær (DD):

Ja, øen Lindholm kunne godt være en af løsningerne. Man kunne også finde et andet afsides beliggende sted, men øen Lindholm vil jeg sådan set ikke afvise kunne være en del af det, så det er sådan set mit svar på det spørgsmål.

Kl. 13:35

Formanden (Søren Gade):

Der er ikke flere korte bemærkninger, så vi siger tak til ordføreren, hr. Dennis Flydtkjær. Jeg byder velkommen til den næste ordfører i rækken, og det er hr. Ole Birk Olesen fra Liberal Alliance.

Kl. 13:35

(Ordfører)

Ole Birk Olesen (LA):

Tak for det. Hvor skal medarbejderne komme fra? Sådan spurgte Socialdemokratiets finansordfører, hr. Benny Engelbrecht, da han var på talerstolen. Og det var heldigt, at han stillede det spørgsmål, for jeg har forberedt en tale om, hvor medarbejderne skal komme fra. Så derfor kan jeg – modsat Socialdemokratiet og modsat regeringen i regeringens finanslovsforslag – besvare spørgsmålet. Hos mig er det ikke blot et spørgsmål, man stiller ud i den blå luft uden at komme med svar på det. Hos mig og Liberal Alliance er det faktisk noget, vi har meget, meget konkrete bud på, altså hvor medarbejderne skal komme fra.

Vi gik til valg på den politik, og vi har fortsat den politik. Og det er en vigtig dagsorden – af forskellige grunde. Den ene grund er, at både offentlige og private arbejdsgivere savner medarbejdere, har ledige stillinger, som ikke kan besættes, og har arbejde, som ikke bliver udført, fordi de ikke kan finde medarbejdere til at gøre det. Det sætter en dæmper på væksten i det danske samfund. Det sætter også en dæmper på den offentlige sektors mulighed for inden for de rammer, den offentlige sektor har, at levere den service, som skal leveres. Det er den ene grund.

Den anden grund er, at det er ekstremt ærgerligt, at vi i Danmark stadig væk har et ganske stort antal mennesker, som er i den arbejdsdygtige alder, men som ikke er i arbejde, fordi de er på forskellige indkomsterstattende overførsler. De kan være på kontanthjælp, de kan være på dagpenge, de kan være på sygedagpenge, de kan være på efterløn, Arnepension, seniorpension og alle mulige ting og sager, hvoraf nogle ordninger er helt eller delvis begrundet i nogle helbredsudfordringer, mens der for andre ordninger ikke er den slags begrundelser for, at man er på dem. Og derfor er der god grund til at se på, om vi kan få flere i arbejde ved at tage fat på de mennesker, som ikke behøvede at være uden for arbejdsmarkedet og ikke behøvede at leve af penge fra det offentlige. For man skal jo huske på, at hver gang der er en person, der ikke bærer sin egen byrde, så er der nogle andre personer, der skal bære den byrde for vedkommende; så er der nogle, der skal arbejde mere. Der er nogle, der ikke har råd til det, de gerne ville bruge deres løn på, fordi de skal afholde nogle skatter, som skal forsørge nogle mennesker, som kunne have været i arbejde. Det er der grund til at gøre noget ved.

Derfor vil jeg nu nævne en lang række forslag, som vil give et meget stort antal ekstra medarbejdere for både private og offentlige arbejdsgivere, og jeg starter fra toppen. Man kan afskaffe topskatten. Det giver 9.000 flere medarbejdere. Alle de tal, jeg nævner her, er ifølge Finansministeriet; det er ikke nogle, jeg selv har fundet på, men Finansministeriets egne tal. Man kan fjerne loftet over beskæftigelsesfradraget. Det giver 6.400 ekstra medarbejdere. Man kan lade være med at opkræve skat af de første 7.000 kr., som man tjener, når man går på arbejde, og det giver 3.350 medarbejdere. Man kan sænke selskabsskatten til 15 pct., og det giver 3.600 medarbejdere. Man kan sænke aktieskatten til 27 pct., og det giver 3.000 medarbejdere. Man kan fjerne registreringsafgiften på fremtidens elbiler, og det giver 8.700 ekstra medarbejdere. Man kan afskaffe efterlønnen, og det giver 16.600 medarbejdere. Man kan forhøje folkepensionsalderen med et enkelt år, og det giver 31.000 ekstra medarbejdere. Man kan afskaffe Arnepensionen, og det giver 7.500 ekstra medarbejdere. Man kan sænke kontanthjælpen til integrationsydelse efter 1 år på kontanthjælp, og det giver 1.800 ekstra medarbejdere. Man kan halvere dagpengeperioden fra 2 til 1 år, og det giver 22.300 ekstra medarbejdere. Man kan inflationsregulere overførselsindkomsterne i stedet for at lade dem regulere med lønudviklingen; det giver 24.600 medarbejdere. I alt giver det 138.000 ekstra medarbejdere til en privat og offentlig sektor, som ifølge KL og Dansk Industri har behov for 90.000 flere medarbejdere frem mod 2030.

Kl. 13:40

Alle disse forslag er ikke bare trukket i en tombola, de er en del af Liberal Alliances 2035-plan, som vi gik til valg på sidste år i november – 138.000 ekstra medarbejdere! Til sammenligning har vi nu været igennem en masse ballade, fordi regeringen ikke tør nogen af de her ting, men i stedet gerne vil lave kalendergymnastik, hvor man annullerer aftaler, der er på arbejdsmarkedet, mellem arbejdsgivere og lønmodtagere om, at man holder fri på store bededag eller, hvis man går på arbejde på store bededag, får merarbejdsbetaling. Det giver kun 8.500 medarbejdere, at man annullerer store bededag. Så disse forslag, jeg har opremset her, giver 16 gange flere medarbejdere end det, som regeringen har lagt på bordet indtil videre med afskaffelse af store bededag.

Så spørgsmålet om, hvor medarbejderne skal komme fra, kan meget let besvares af nogle andre end regeringen selv. Til gengæld må vi så konstatere, at regeringen ikke er så ambitiøs. Den nøjes med de 8.500, på trods af at behovet er på rundt regnet 90.000 frem mod 2030. Så derfor må vi, når vi nu skal gå til finanslovsforhandlingen, jo også nøjes med et forslag, som måske kan møde genklang hos regeringen. I stedet for alt det ambitiøse, vi gerne vil, gør vi noget, der er noget mindre, men som vi også synes er en rigtig god idé, og det tager vi med til forhandlingerne med regeringen.

Vi foreslår, at unge under 18 år med et fritidsjob skal have lov til at tjene lige så meget, som voksne kan, før de skal til at betale bundskat. Det såkaldte bundfradrag er kun på 38.400 kr. for under 18-årige; hvis man er over 18 år, er det på 48.000 kr. Så der er altså 9.600 kr. ekstra i bundfradrag, hvis man gennemfører vores forslag her. Og vi ved, at der er masser af 15-, 16-, og 17-årige derude, som gerne ville arbejde mere, men når de ser på, hvor meget de har tilovers til sig selv, når de ikke længere har noget frikort tilbage, ud af en ofte lidt pauver timeløn, og hvis de så skal til at betale bundskat og kommuneskat af den timeløn, så synes de ikke længere, at det kan betale sig. Derfor er der mange unge 15-, 16- og 17-årige, som arbejder op til frikortets grænse og så holder op med at arbejde.

Så derfor vil vi gerne give dem mulighed for at arbejde noget mere og lige så meget, som vi voksne gør, før de skal betale bundfradrag. Det fører også to andre goder med sig. Først og fremmest tilskynder det unge mennesker til at arbejde. De kan se, at deres kammerater, som går på arbejde, har godt råd til at købe et nyt par lækre sko, til at gå i byen eller til at tage på en ferierejse; det vil anspore dem, der ikke har et arbejde, til at få sig et arbejde, og dem, der allerede er i arbejde, vil arbejde mere. Og det giver dem karakter. Det lærer børn og unge, at man får noget ud af det, når man går på arbejde, og at man skal gøre sin pligt for sin løn, og at man skal møde om morgenen, når der er en arbejdsgiver, der venter på en.

Samtidig hjælper det på mistrivsel, for den mistrivsel, som de unge oplever i dag, skyldes jo flere ting, men den skyldes også, at nogle unge har svært ved at finde ud af, hvad de skal her i samfundet, og hvad deres rolle er her i tilværelsen. Er der nogen, som har brug for dem? Kan de noget, som der er nogen der efterspørger? Hvad skal de gøre, når de ikke længere bor hjemme hos deres forældre, som sørger for dem? Det at få et fritidsarbejde viser det unge menneske: Der er folk derude, der har brug for mig, jeg kan nogle ting, der er efterspørgsel på, jeg er nødvendig for, at en virksomhed løber rundt. Og det vil vi gerne anspore til.

LA er et parti, som søger indflydelse, men vi ved ikke endnu, hvad regeringen er for en slags regering. Er det en regering, som har nok i sig selv, og som er tilfreds med, at der er det lille flertal, som regeringen selv sidder på, når der skal gennemføres ting i Folketinget, når der skal laves aftaler, og når der skal laves finanslov? Eller er det en regering, som gerne vil række ud og søge bredere opbakning? Det ved vi ikke endnu. Vi håber det sidste, og vi tilbyder os, hvis regeringen søger bredere opbakning til sin politik. Vi må så se med den her finanslovsforhandling, om regeringen er det ene eller er det andet. Vi håber meget, at det er en regering, som vil mere end sig selv. Tak.

Kl. 13:45

Formanden (Søren Gade):

Tak for det. Der er en lang række korte bemærkninger. Jeg giver først ordet til fru Fie Hækkerup, Socialdemokratiet.

Kl. 13:45

Fie Hækkerup (S):

Tak for det, og tak for talen og det grundige oprids af beregninger på arbejdsudbud, som ordføreren fremlagde. Jeg vil bare helt stilfærdigt spørge, om den regering, Liberal Alliance deltog i, i den samlede periode den regering sad, opnåede et større arbejdsudbud end den nuværende?

Kl. 13:45

Formanden (Søren Gade):

Ordføreren.

Kl. 13:45

Ole Birk Olesen (LA):

Indtil videre har den nuværende ikke opnået noget arbejdsudbud. Den har gennemført en lov, som fra næste år vil fjerne store bededag, og den har nogle beregningsforudsætninger om, hvad det vil give af arbejdsudbud. Hvis disse beregningsforudsætninger holder, er det et større arbejdsudbud end det, som VLAK-regeringen indførte. Det er, fordi VLAK-regeringen jo kun var tre partier, som ikke havde flertal. Vi skulle enten have opbakning fra Socialdemokratiet til at gennemføre politik eller fra Dansk Folkeparti til at gennemføre politik. Og i den valgperiode ville hverken Socialdemokratiet eller Dansk Folkeparti tage ansvar for dansk økonomi, og derfor kunne vi ikke mere end det, som vi gjorde, og det var så det, vi måtte nøjes med.

Kl. 13:46

Formanden (Søren Gade):

Fru Fie Hækkerup? Nej. Vi går videre til næste spørger i rækken. Det er hr. Torsten Schack Pedersen fra Venstre.

Kl. 13:46

Torsten Schack Pedersen (V):

Tak for det. Hr. Ole Birk Olesen var selv inde på, at ambitioner var der mange af i VLAK-regeringen, men Dansk Folkeparti ville ikke, Socialdemokratiet ville ikke. Hvor mange af de forslag, som hr. Ole Birk Olesen nu har remset op her, forventer Liberal Alliance at Dansk Folkeparti, Danmarksdemokraterne, Nye Borgerlige og Konservative vil støtte?

Kl. 13:47

Formanden (Søren Gade):

Ordføreren.

Kl. 13:47

Ole Birk Olesen (LA):

På sigt tror jeg at vi kan vinde opbakning til rigtig meget. Nu nævnte hr. Torsten Schack Pedersen også Nye Borgerlige, og jeg ved da, at de gerne vil gøre meget af det. Men det handler jo om at kæmpe den lange, seje kamp. Nu er der det her forslag, vi går til finanslovsforhandling med, om, at unge skal have samme bundfradrag som voksne. Jeg er blevet gjort opmærksom på af en ung VU'er ude på Twitter, at det forslag fremlagde Venstre også i sommeren sidste år. Og det vil jeg sige: Vi sparker jo åbne døre ind over for den her regering. Der er ingen undskyldning for, når vi kommer til finanslovsforhandlingen med det her forslag, at regeringen skal afvise det, for Venstre, som er en meget vigtig del af den her regering, synes jo det samme.

Jeg kan så oplyse, at Liberal Alliance har villet det her siden 2013. Så det der med, at den unge VU'er sagde, at vi havde kopieret Venstres politik, passer ikke helt. Hvis nogen har kopieret nogen, er det ikke Liberal Alliance. Men jeg glæder mig over, at når vi kommer til finanslovsforhandlingen, vil Venstres forhandler på den anden side af bordet sige: Det der forslag, I kommer med der, er lige Venstrepolitik; det skal vi gennemføre.

Kl. 13:48

Formanden (Søren Gade):

Hr. Torsten Schack Pedersen.

Kl. 13:48

Torsten Schack Pedersen (V):

Jeg glæder mig til forhandlingerne. Bare lige for, at jeg er opdateret, vil jeg spørge: Ved hr. Ole Birk Olesen egentlig, hvor mange det drejer sig om? Jeg gør ikke på stående fod. Det kan være, at Ole Birk Olesen har tallene, bare lige så vi ved, hvad vi taler om i størrelsesorden.

Jeg kunne egentlig godt tænke mig at høre i forhold til den meget lange liste og en regering, der har betydelig større ambitioner end det, der er leveret de sidste to valgperioder: Hvor lang er kompromisviljen hos LA i forhold til at opnå det, som jeg jo kvitterer for, at LA mener er vigtigt, nemlig at vi får flere folk på arbejdsmarkedet? Hvor langt er man villig til at gå i et kompromis for at sikre det til gavn for Danmark?

Kl. 13:49

Formanden (Søren Gade):

Ordføreren.

Kl. 13:49

Ole Birk Olesen (LA):

Vi har ikke fået beregningerne på, hvor meget det her vil give i arbejdsudbud. Og jeg har søgt ned i den artikel, hvor Venstre omtaler forslaget, og der har Venstre heller ikke noget bud på, hvor meget det vil give af ekstra arbejdsudbud. Men det ændrer ikke noget på, at det er et godt forslag, som også Venstre går ind for, fordi det både giver de unge en lyst til at arbejde mere og dermed stiller mere arbejdskraft til rådighed for arbejdsgiverne, men også, fordi det har den her befordrende karakter for deres karakter, deres pligtfølelse og deres mulighed for at finde en plads i tilværelsen.

Kl. 13:49

Formanden (Søren Gade):

Hr. Pelle Dragsted, Enhedslisten.

Kl. 13:49

Pelle Dragsted (EL):

Tak for det, og tak for en engageret tale med et klart indhold. Det er også det, der foranlediger mit spørgsmål. Er ordføreren enig i, at vi lige nu, både fra centralbankernes side og med finanspolitikkens redskaber, fører en politik, der har til formål at øge arbejdsløsheden i Danmark? Og hvis ja, hvordan hænger det så sammen med, at man fra Liberal Alliances side ønsker at forkorte dagpengeperioden til 1 år? Er ordføreren enig i, at normalt, når vi får en lavkonjunktur, varer den længere end 1 år, og at der i den periode ikke er arbejde til alle danskere, men at vi, når vi aktivt fører en politik med centralbanker og finanspolitik, som har til formål at dæmpe aktiviteten, og hvor ledigheden dermed bliver højere, faktisk vil straffe dem?

Er det ikke lidt som at – jeg ved ikke, hvordan man må sige det herinde – besørge på nogen og så bagefter sige, at de lugter?

Kl. 13:50

Formanden (Søren Gade):

Ordføreren.

Kl. 13:50

Ole Birk Olesen (LA):

Formålet med den nuværende pengepolitik og finanspolitik er ikke at øge antallet af arbejdsløse i Danmark, men at mindske antallet af tomme stillinger, der er derude, som fører til et gigantisk lønpres og dermed i sig selv føder mere inflation. Altså, der er en overefterspørgsel baseret på, at pengetrykkeriet i de forgangne år har kørt for hurtigt; man har haft for lave renter fra centralbankernes side, og man har skabt en efterspørgsel, der er for høj, i forhold til hvor meget produktion der er i samfundet, fordi pengene har syntes for rigelige. Og dermed ønsker man at gøre op med den overefterspørgsel.

Målet er ikke, at folk skal være arbejdsløse, men at der ikke skal være en masse tomme stillinger derude.

Kl. 13:51

Formanden (Søren Gade):

Hr. Pelle Dragsted.

Kl. 13:51

Pelle Dragsted (EL):

Jeg tror nu nok, de fleste økonomer vil være enige om, at når man fører en pengepolitik som den, man fører nu, så er det, fordi man mener, at arbejdsløsheden er blevet for lav og det skaber et pres på arbejdsmarkedet.

Jeg kan spørge på en anden måde: Anerkender ordføreren, at vi fører økonomisk politik i Danmark efter et niveau, hvor der skal være en naturlig arbejdsløshed, altså som i alle andre lande som Danmark? Og er der dermed ikke et paradoks i, at ordføreren anerkender, at vi fører en politik for at holde arbejdsløsheden på et vist niveau, og samtidig skal vi så straffe dem, der er arbejdsløse?

Kl. 13:52

Formanden (Søren Gade):

Ordføreren.

Kl. 13:52

Ole Birk Olesen (LA):

Vi fører ikke politik for at holde arbejdsløsheden på et vist niveau – det skulle da lige være på et vist meget lavt niveau og et lavere niveau end i dag. Vi fører politik, for at strukturerne i vores samfund tillader den højest mulige beskæftigelse, og det vil sige, at efter en del år, hvor man meget ukritisk opbyggede en meget rundhåndet velfærdsstat, som sendte flere og flere mennesker på overførselsindkomst, har vi nu i en del årtier prøvet at rulle det noget tilbage, sådan at vi ikke har så mange mennesker, der er ledige.

Kl. 13:52

Formanden (Søren Gade):

Hr. Thomas Skriver Jensen, Socialdemokratiet.

Kl. 13:52

Thomas Skriver Jensen (S):

Tak for det. Jeg tror, jeg vil starte et sted, som hr. Ole Birk Olesen nok ikke havde forventet, nemlig med at rose lidt. Den der grundlæggende analyse af, at unge mennesker skal have et fritidsjob, at flere unge mennesker skal opleve glæden ved at tjene deres egne penge, og det der med, at der er behov for, at de møder op på arbejde, fordi det rent faktisk gør en forskel, er jeg som socialdemokrat fuldstændig enig i, og tak for den analyse. Jeg synes, den er vigtig, og det skal vi diskutere meget mere. Så ros for det.

Når jeg så har gjort det, bliver jeg også nødt til at kommentere en lille smule på de rigtig, rigtig mange forslag, som kommer i hr. Ole Birk Olesens tale. Tit får vi herinde skældud for at tale rigtig meget, men ikke foreslå så meget, og det skal hr. Ole Birk Olesen ikke have skyld for i den her tale, men fælles for dem alle sammen er jo, at de passer rigtig, rigtig godt ind i et excelark og i en økonoms øjne, men at de, når de møder virkeligheden, kommer til at møde nogle mennesker, som oplever konsekvenserne af det.

Tidligere i dag kørte TV 2 en historie om Arnepensionen med en ældre kvinde, som var kommet på Arnepension, og som stadig væk kunne dyrke motion to gange om ugen. Der er jeg bare nødt til at sige, at jeg ser det som en kæmpestor sejr, at man, også når man går på pension, har en mulighed for at leve et sundt liv. Jeg vil bare høre hr. Ole Birk Olesen, om han ikke synes, det er en sejr, at man i Danmark kan trække sig tilbage og rent faktisk også kan dyrke motion og leve et godt liv.

Kl. 13:54

Formanden (Søren Gade):

Ordføreren.

Kl. 13:54

Ole Birk Olesen (LA):

Jeg synes, det er enormt godt, og man kan også kalde det en sejr, at ældre mennesker i Danmark er fysisk friske og kan bevæge sig, også selv om de er gået på pension. Jeg synes ikke, at det er positivt, at vi indfører en ordning, som giver penge til fysisk friske ældre for at sige deres arbejde op, når de godt kunne fortsætte på arbejdsmarkedet nogle år endnu og forsørge sig selv, så de ikke ligger samfundet til last. Det synes jeg ikke er positivt.

Vi har en folkepensionsalder, og vi har besluttet, at fra den alder skal folk kunne få en pension fra det offentlige. At indføre alle mulige ordninger, som gør, at raske og rørige mennesker kan gå på pension, før de når folkepensionsalderen, hvis de lever op til nogle helt bestemte krav, som passer ind i den socialdemokratiske valgmaskine, synes jeg ikke er positivt.

Kl. 13:54

Formanden (Søren Gade):

Hr. Thomas Skriver Jensen.

Kl. 13:54

Thomas Skriver Jensen (S):

Tak for det. For mig har det sådan set ikke så meget med den socialdemokratiske valgmaskine at gøre. Jeg var tillidsrepræsentant, inden jeg kom herind, og jeg havde flere kollegaer, som jeg helt tydeligt kunne se behovet hos, og hr. Ole Birk Olesen skal være velkommen til at komme ud og møde dem en dag, hvis det skulle være interessant at møde nogle af dem, det rent faktisk kommer til at gå ud over.

Så vil jeg spørge sådan rent incitamentsmæssigt: Anerkender hr. Ole Birk Olesen, at den ydelse, man får på den såkaldte Arnepension, er på et niveau, hvor man, hvis man er i stand til at arbejde, så fortsætter med at arbejde?

Kl. 13:55

Formanden (Søren Gade):

Ordføreren.

Kl. 13:55

Ole Birk Olesen (LA):

Nej, det gør jeg ikke, og den gode hr. Arne er jo det bedste eksempel på, hvad Arnepensionen gør. Arne havde jo ret til at gå på efterløn og var på vej på efterløn, men da Socialdemokratiet så i stedet tilbød ham en Arnepension, fik han sit efterlønsbidrag udbetalt, fordi det så bedre kunne betale sig at være på Arnepension, og det synes jeg jo siger alt. Hele den her påstand om, hvor meget der var behov for Arnepensionen, er jo eksemplificeret ved Arne selv, og det viser, at der ikke var noget behov.

Kl. 13:56

Formanden (Søren Gade):

Hr. Kasper Roug, Socialdemokratiet.

Kl. 13:56

Kasper Roug (S):

Tak for ordet, og tak til ordføreren for en fremragende liberal tale. Det må jeg nok sige. Det er altid en fornøjelse at høre ordføreren på talerstolen, for der kommer altid sådan nogle klare liberale snit, og det er klart, hvor snitfladerne skal gå. Det er også dejligt at høre, at man ved hjælp af, jeg tror, det var 138.000 ekstra medarbejdere, ordføreren fandt, gerne vil skubbe til den balance, der jo normalt er i Danmark, fordi vi gerne vil have en fornuftig velfærd, samtidig med at vi selvfølgelig skal betale noget skat for det, og der accepterer man åbenbart, at velfærd ikke er så højt prioriteret. Hvad mon de andre blå partier siger til det? Det ved jeg selvfølgelig ikke.

Men mit spørgsmål skal alligevel gå til noget lidt andet, og det er, om ordføreren er enig i, at hovedformålet med den her finanslov jo selvfølgelig er, at vi i den nuværende økonomiske situation skal bekæmpe inflationen.

Kl. 13:57

Formanden (Søren Gade):

Ordføreren.

Kl. 13:57

Ole Birk Olesen (LA):

Med hensyn til det første: Jeg forstår ikke, hvorfor man har alle mulige dårlige ordninger, og man så mener, at de er gode, fordi man kalder dem velfærd. Hvorfor er det godt, at man, hvis man bliver ledig i dag i et samfund, hvor der er masser af arbejde at få, så render rundt på dagpenge i 2 år, i stedet for at man får et arbejde efter 1 år? Hvorfor er det godt? Hvem er det godt for? Altså, det er godt for folk, der ikke gider arbejde, men det er jo ikke godt for samfundet, at folk ikke får et arbejde efter 1 år, og at de venter med at få et arbejde, indtil dagpengeperioden udløber 2 år senere. Det er jo ikke godt for nogen.

Ellers er det jo rigtigt nok, at regeringen siger, at målet med den her finanslov er at bekæmpe inflationen. Og i forhold til en dårligere finanslov gør den selvfølgelig det.

Kl. 13:57

Formanden (Søren Gade):

Hr. Kasper Roug.

Kl. 13:57

Kasper Roug (S):

Tak for det. Det er jo rigtig, rigtig fint. Grunden til, at jeg lige spørger til det, er jo også, at ordføreren tidligere har udtalt, at det er et teknokratisk og apolitisk forslag, som tager udgangspunkt i en tilstand, der var, da regeringen overtog magten.

Min pointe er sådan set bare, at det stadig væk er en tilstand, vi er i i dag, og at det nuværende finanslovsforslag vel derfor i virkeligheden er fornuftigt nok. Vi bliver jo nødt til at kigge på den her inflationskrise med stor alvor.

Kl. 13:58

Formanden (Søren Gade):

Ordføreren.

Kl. 13:58

Ole Birk Olesen (LA):

Men man kan bare godt gøre flere ting på én gang. Der er jo ikke noget modsætningsforhold mellem at have en finanslov, der bekæmper inflationen, og så at have en finanslov, der tager fat om at finde medarbejdere til de steder, hvor der er behov for medarbejdere, faktisk tværtimod. Det, at man finder ekstra hænder, dæmper inflationen, fordi der så ikke er så stort et lønpres. Så man skal lade være med at lade, som om politik kun handler om at gøre én ting, og at man derfor ikke kan gøre noget andet. Man kan gøre mange ting på samme tid.

Kl. 13:58

Formanden (Søren Gade):

Der er ikke flere korte bemærkninger til ordføreren. Vi siger tak til hr. Ole Birk Olesen. Jeg byder velkommen til den næste ordfører i rækken, og det er hr. Rasmus Jarlov, Det Konservative Folkeparti.

Kl. 13:59

(Ordfører)

Rasmus Jarlov (KF):

Tak for ordet, og tak for debatten indtil videre. Jeg har ikke forberedt en meget lang tale, og jeg vil forsøge at fatte mig nogenlunde i korthed, fordi denne finanslovsforhandling i år nok ikke bliver det mest skelsættende i dansk politik. Regeringen har meddelt, at den kun er villig til at forhandle om 200 mio. kr. ud af statens samlede udgifter på ca. 1.200 mia. kr. Det gør jo, at der nok ikke bliver rykket det helt store; der er primært tale om status quo, og vi er jo også allerede 3 måneder inde i året, før vi får vedtaget en finanslov, hvilket jo er ret usædvanligt. Men som jeg har sagt tidligere, skal vi Konservative vil være de sidste til at kritisere det med vores historiske baggrund helt tilbage fra provisorietiden, hvis nogen kan huske det fra historieundervisningen.

Men lad mig lige opliste, hvad vi ville gøre anderledes, hvis vi havde reel indflydelse på finansloven. Vi synes jo, at man burde være mere mådeholden med pengene. Regeringen har markedsført sin finanslov som meget stram og tilbageholdende, sådan en sparefinanslov, men reelt er det ikke rigtigt. Staten er vokset med ca. 40.000 ansatte under Mette Frederiksen, og det er hidtil blevet forklaret med corona, men nu, hvor corona er ved at være overstået, så ruller man ikke statens meget høje udgifter tilbage. Man sænker dem ikke, og man sænker heller ikke det meget høje antal ansatte i staten.

Tværtimod bliver vi oppe på et meget højt niveau, selv om vi ikke længere har brug for alle de her coronapodere og andre, som blev ansat under coronatiden, og det er et af de store problemer for dansk økonomi. For den private sektor skriger jo på den arbejdskraft, som er bundet i den offentlige sektor, og som kunne tjene nogle flere skattekroner til det danske samfund. Vi mener, at man ret nemt kunne skære på antallet af besværlige regler og bureaukrati og derefter også på antallet af administrative medarbejdere i staten og resten af det offentlige.

Det er jo egentlig noget, som Socialdemokraterne også hylder i overskriftsform, særlig før et valg, men der sker ikke så meget. Det ligger ikke rigtig i Socialdemokraternes dna og kultur. Socialdemokraternes sværger til komplicerede løsninger. Hver gang vi laver et eller andet nyt på skatteområdet – vi laver en coronahjælpepakke, eller vi laver en eller anden meget, meget kompliceret ordning, hvor man kan få tilbageholdt nogle af sine udgifter til varme, og som ender med at koste mere i administration, end den gavner borgerne osv. osv. – er det hele tiden meget, meget komplicerede løsninger. Den kompleksitet lægger beslag på en meget stor del af det danske samfunds ressourcer.

Både det offentlige, altså dem, der skal sidde og administrere reglerne, men også de stakkels borgere, som bliver kastet rundt i systemet – nogle gange af embedsmænd, som ikke selv kan overskue reglerne og derfor pålægger borgerne forkerte restriktioner og ikke kan svare på deres spørgsmål – står i det hele taget i en meget uklar situation, fordi reglerne er så ekstremt komplicerede. Afskaffelsen af bureaukrati og administration er jo faktisk lige så godt som at få flere borgere til at arbejde. Faktisk vil jeg næsten sige, at det er bedre, for det gør jo så, at vi kan skabe et bedre samfund i stedet for at lave de arbejdsmarkedsreformer, som bare handler om at få flere mennesker til at arbejde mere og længere. Så hele Folketinget burde være enige om den dagsorden, og det er vi også i overskriftsform, men det bliver bare aldrig til noget, for hver gang vi står i en konkret politisk forhandling, vægter man millimeterretfærdighed tungere, og så ender man med de meget komplicerede løsninger i stedet for at forsøge at gøre tingene mere simple.

Nogle af de penge, vi kunne frigøre, hvis vi lavede en afskaffelse af bureaukrati, kunne vi bruge på eksempelvis at lette skatten. Det er jo velkendt synspunkt fra vores parti, og det ville i sig selv generere yderligere velstand, for så er det sjovere at yde en ekstra indsats, skabe en virksomhed eller tage en ekstra vagt, men vel at mærke frivilligt – ansporet ikke af tvang, men ved at man får en større belønning for at arbejde. Det er noget helt andet end det, som regeringen forsøger, når den eksempelvis vil afskaffe store bededag, hvor der jo bare at tale om ren tvang, når man tvangsudskriver alle danske borgere til at arbejde en dag mere om året, for at staten kan få flere penge.

Vi burde også bruge nogle af pengene på at styrke kulturen. Den danske natur har det også hårdt; der er mange ting derude, som også trænger til at blive prioriteret. For ældreplejen er der også hårde udsigter, og ikke mindst klimaet vil jeg også nævne.

Vi er jo i Konservative ligesom venstrefløjen også skuffet over regeringens ringe ambitioner, i hvert fald regeringens ringe handling på klimaområdet. Hvorfor? Er regeringen gået i stå? Svaret er jo nok desværre, at det er tre af de sorteste partier i Folketinget, som har slået sig sammen i regering. Det har jo aldrig været en mærkesag for Socialdemokraterne, Venstre eller Lars Løkke Rasmussens Moderaterne. Tværtimod har de tre partier altid været mere optaget af at beskytte landbruget og Mette Frederiksens kernevælgere på Aalborg Portland. Jeg håber, at det på et tidspunkt også går op for venstrefløjen. Det er ikke Socialdemokratiet, I skal satse på, hvis I vil have klimahandling. Andre partier – også til højre – er mere handlingsparate.

Kl. 14:04

Vi synes også, at det går for langsomt på andre områder. Vi mener fortsat, at der er meget at arbejde med inden for udlændingeområdet. Der er fortsat mange uhensigtsmæssige regler, som holder de forkerte mennesker ude af Danmark og inviterer de forkerte til Danmark. Vi har stadig væk et stort potentiale i at få midlertidig udenlandsk arbejdskraft til Danmark, men vi har også et stort potentiale i at undgå, at folk, der ikke kan finde ud af at opføre sig ordentligt, kommer til Danmark og får permanent ophold – og i sidste ende stemmeret. Det ser vi fortsat gerne at der bliver strammet op på.

Regeringen har jo markedsført sig som særlig handlekraftig i forhold til andre, og alligevel bliver det jo april, før vi får en finanslov. Det bliver sommer, før vi får et forsvarsforlig, og det er helt uvist, hvornår Venstre får de skattelettelser, som de siger har været Venstres enorme løftebrud over for vælgerne værd. Vi kan med finanslovsudspillet konstatere, at det ikke kommer i 2023. Det er uvist, om det kommer i 2024, 2025 eller 2026 – ingen ved det. Vi håber på handling, og vi er stadig optimister på mange områder, men der er også områder, hvor håbet er slukket, og hvor det kun kan blive bedre med en ny regering og en ny statsminister.

Det gælder f.eks., når det handler om åbenhed og demokrati. Der kom en meget alarmerende undersøgelse i går, som havde målt på udviklingen i danskernes tillid de sidste 3 år, og den er virkelig styrtdykket. Tilliden til demokratiet, til regeringen, til Folketinget og til myndighederne er styrtdykket de sidste 3 år. Det er en meget, meget dramatisk udvikling, som virkelig rokker ved noget af det, som er Danmarks absolutte styrke, nemlig vores meget tillidsfulde samfund.

Ifølge undersøgelsen er vi på kanten til ikke længere at være et tillidsfuldt samfund, fordi vi er på vej til at komme under det mærke, vi har sat ved 50, når man måler på tillid. Det er rigtig trist, og det bør vi alle sammen tage meget, meget alvorligt. Jeg tror ikke, der er nogen snuptagsløsninger, men jeg tror, at der også ligger udfordringer i tiden. Corona har helt sikkert udfordret mange ting, fordi man måtte handle under stor usikkerhed og dermed også er kommet til at begå fejl. Man havde ikke behøvet at begå ulovligheder, som man gjorde, men det var uundgåeligt, at man selvfølgelig ikke ramte helt rigtigt i forhold til sundhedsstrategien i første hug. Det sidder der mange borgere tilbage og er vrede over, og det kan jeg sådan set godt forstå.

Jeg tror heller ikke, det hjælper med de sager, der har været med politikere, som bryder loven – altså minksagen, den såkaldte instrukssag og andre sager. Det er simpelt hen for dårligt, og det bliver nødt til at tage mere alvorligt. Jeg tror heller ikke, at det hjælper med løftebrud. Jeg synes, at det er meget alvorligt, at der er politiske partier, som har stået helt højtideligt og lovet vælgerne at gøre én ting, og så har de gjort det stik modsatte.

Det er klart, at folk står af. Hvorfor overhovedet interessere sig for det, hvorfor gå ned at stemme? Man kan jo ikke regne med jer. Og det smitter faktisk af på os alle sammen; også os, der ikke har begået løftebrud, bliver bombarderet med vrede fra vælgere, som bare slår politikere over en kam og betragter os alle sammen som nogle, man bare ikke kan regne med, fordi de ikke kan skelne i detaljer mellem den myriade af alt for mange partier, der findes.

Så det er dybt, dybt alvorligt, og det burde regeringen også gå ind og gøre noget ved, for regeringen har en meget stor del af ansvaret for udviklingen – nok den største – og det er dem, der kan gøre mest ved det og få demokratiet til at fungere, også her i Folketinget. Tak for ordet.

Kl. 14:07

Formanden (Søren Gade):

Tak for det. Der er en lang række spørgsmål, og jeg giver først ordet til hr. Benny Engelbrecht fra Socialdemokratiet.

Kl. 14:07

Benny Engelbrecht (S):

Tak for en meget interessant ordførertale, hvor man, hvis jeg skal opsummere det, sagde, at regeringen skal føre en strammere økonomisk politik, men bruge mange flere penge. Det var jo, hvis man sådan skal summe det hele op, det, man sagde, og det ville være utrolig spændende at prøve at kvantificere det en dag, hvis man også har tænkt sig at fremlægge et finanslovsforslag fra Konservatives side – nå.

 Blandt de mange ting, som ordføreren harcelerede over, var den grønne indsats. Og det virker jo lidt mærkeligt, at Socialdemokratiet og Venstre og Moderaterne skal beskyldes for at være nogle fodslæbende grønne partier, når man samtidig kan konstatere, at der lidt tidligere i dag blev fremlagt en aftale omkring en kilometerbaseret CO2-afgift for lastbiler, hvor Konservative ikke er med. Så kunne man tænke: Hvem er det så egentlig af disse fire omtalte partier, der er det fodslæbende parti?

Kl. 14:08

Formanden (Søren Gade):

Ordføreren.

Kl. 14:08

Rasmus Jarlov (KF):

Hr. Benny Engelbrecht bruger jo tit det argumentationskneb, at han vælger én ting, som et andet parti er modstander af på et bestemt område. Det kunne f.eks. være i forhold til arbejdskraft; Konservative er imod at afskaffe store bededag, ergo er Konservative ikke gode for arbejdsudbuddet, selv om vi har et helt katalog med en finanslov, som er så fuld af initiativer, at den giver 56.000 ekstra arbejdspladser. Og det samme gør man så her på det grønne område: Man nævner én løsning, som vi har været modstandere af, fordi vi ikke rigtig kan se for os, hvad de her lastbilchauffører skal omstille sig til, for der findes ikke ellastbiler. Så man pålægger dem en ekstra udgift, men de har ikke rigtig nogen mulighed for at omstille deres produktion. Men der er da mange andre steder, man kunne gøre mere, og vi har også været med i de fleste aftaler, og det ligger os meget på sinde, at vi får mere fart på den grønne omstilling.

Kl. 14:09

Formanden (Søren Gade):

Hr. Benny Engelbrecht.

Kl. 14:09

Benny Engelbrecht (S):

Tak, jeg er så lidt i tvivl om, hvad det så er for en ellastbil, jeg har været ude at køre i, men det skal ikke skille os ad – det er måske, fordi nogle af os faktisk ved noget om, hvad der sker på markedet for biler. Nå, jeg kunne måske bare godt tænke mig at spørge nysgerrigt ind til: Hvor synes Konservative så, at man skal finde CO2-besparelserne, altså de der 0,4 mio t, som der jo skal findes på transportområdet i den her aftale? Er det så landbruget, der skal skære mere ned, eller er det industrien, der skal have en endnu højere afgift, end den allerede har? Hvor er det helt præcis at Konservative mener, man kan finde de CO2-reduktioner?

Kl. 14:10

Formanden (Søren Gade):

Ordføreren.

Kl. 14:10

Rasmus Jarlov (KF):

Jamen jeg elsker som vognmand at blive belært om, at jeg ikke ved noget inden for transportområdet og om køretøjer. Men det er rigtigt, at der findes ellastbiler, som kan køre korte afstande og små læs, men der findes ikke de der lastbiler, der kan køre de lange ture. Og det er simpelt hen et problem, at man pålægger dem en udgift, som de ikke rigtig kan gøre noget for at slippe ud af. Det synes vi ikke er rimeligt, så vi synes, det er dårligt udformet, altså den vejafgift, som er lavet her. Generelt er vi jo helt åbne over for, at man kan bruge grønne afgifter, også mere af det. Vi vil gerne lave flere omlægninger, så folk får en motivation til at lave mere grøn omstilling. Så kan man arbejde med genbrug, og man kan arbejde med skovrejsning og alt muligt andet.

Kl. 14:10

Formanden (Søren Gade):

Torsten Schack Pedersen, Venstre.

Kl. 14:10

Torsten Schack Pedersen (V):

Tak for det, og tak for en tale, hvor det virker, som om budskabet er, at De Konservative er den rene vare. Og jeg husker, at vi i august sidste år oplevede, at Konservative kom med et skatteudspil omkring en afskaffelse af topskatten, bl.a. Det var den rene vare; topskatten var sovset ind i misundelsetilgange, og det var helt forfærdeligt. Men så kom der valgkamp, og i det splitsekund at fru Inger Støjberg fra Danmarksdemokraterne sagde, at hun kunne ikke være med til topskattelettelser, så forsvandt det som dug for solen i den konservative valgkamp – det var bare lige en bemærkning om, hvordan det var gået.

Jeg har sådan set et andet spørgsmål til det konservative skatteudspil. Deri lyder det bl.a.:

Lavere skat for alle i arbejde igennem et højere beskæftigelsesfradrag. Derfor vil vi hæve beskæftigelsesfradraget med 4 pct.

Det var det første punkt i det konservative skatteudspil. Og grunden til, at jeg så tager det næste punkt, er, at hr. Rasmus Jarlov gik meget op i, at vi skulle fjerne bureaukrati. Og så kommer det her:

Vi foreslår at forenkle skatten på arbejde markant, bl.a. ved at afskaffe arbejdsmarkedsbidraget og afskaffe job- og beskæftigelsesfradraget.

Så skal jeg bare vide: Hvad mener Det Konservative Folkeparti? Skal beskæftigelsesfradraget hæves, eller skal det fjernes?

Kl. 14:12

Formanden (Søren Gade):

Ordføreren.

Kl. 14:12

Rasmus Jarlov (KF):

Tak. Jamen tak for at nævne, at en hævelse af beskæftigelsesfradraget var det, som var vigtigt for os. Det var ikke at afskaffe topskatten, der var vores topprioritet kvalitet, men vi synes principielt også, det er forkert, at folk skal betale så meget i skat af den sidste krone. Vi vil gerne hæve beskæftigelsesfradraget, og derefter vil vi lave en reform, som afskaffer det, men som beholder præcis den samme betaling fra folk på forskellige indkomstniveauer. Det er lidt for kompliceret at forklare her fra talerstolen, men vi har et meget præcist udspil på vores hjemmeside, hvor man kan se det.

 Jeg har faktisk foreslået det her i hvert fald siden sidste valg, tilbage i 2019, altså at vi kan gøre vores skattesystem mere simpelt ved netop at afskaffe alle de der fradrag og så bare have en simpel trækprocent, så man ikke udregner sin skat ved først at have et beløb og så trække noget fra og betale skat af resten, men at man bare har en simpel skatteprocent, man betaler med det samme. Og det kan faktisk lykkes at ramme det fordelingsneutralt, så alle kommer til at betale det samme som i dag, selv om man afskaffer arbejdsmarkedsbidraget. Det er ret genialt, og det håber jeg hr. Torsten Schack Pedersen kan finde inspiration i.

Kl. 14:13

Formanden (Søren Gade):

Hr. Torsten Schack Pedersen.

Kl. 14:13

Torsten Schack Pedersen (V):

Det tror jeg alligevel er en kende for kompliceret til mig. Altså, man vil forhøje beskæftigelsesfradraget, fordi man ved, at det øger incitamentet til at være i beskæftigelse. Det var noget, vi indførte i fællesskab i sin tid under VK-regeringen, men så vil man afskaffe det alligevel. Jeg har simpelt hen svært ved at se logikken, og derfor bliver det måske lidt komplekst at skulle forstå den dybere mening med det, altså at man med den ene hånd forhøjer det for så at afskaffe det med den anden. Jeg kan ikke forstå det.

Kl. 14:13

Formanden (Søren Gade):

Ordføreren.

Kl. 14:13

Rasmus Jarlov (KF):

Hvis jeg var minister, ville jeg sige, at jeg sender et skriftligt svar, for det er nemlig lidt kompliceret lige at stå og forklare uden at have en tavle til rådighed. Men jeg forklarer det meget gerne ved en lejlighed, hvor vi kan sætte os ned og gøre det.

Kl. 14:13

Formanden (Søren Gade):

Hr. Henrik Frandsen, Moderaterne.

Kl. 14:13

Henrik Frandsen (M):

Først og fremmest tak for en god ordførertale, som langt hen ad vejen var med noget, vi også kunne se os i. Men jeg vil gerne sige, at der var et område, hvor jeg tænkte: Hvad søren var det lige, jeg hørte der? Jeg synes, jeg hørte ordføreren sige, at de tre regeringspartier var de sorteste partier i Folketinget. Det fik mig til at tænke på, at der jo rent faktisk er rigtig mange ambitiøse tanker og tiltag i finanslovsudspillet. Jeg kan jo bare nævne NEKST, som jo, når det bliver udfoldet, vil være en motorvej for opstilling af vedvarende energi både på land og til havs. Der er sat 1,7 mia. kr. af i forskningsreserven til at understøtte klimaforskning, grøn forskning. Der er sat 200 mio. kr. af til udrulning af fjernvarme. Det synes jeg jo egentlig lyder meget ambitiøst, og det lyder da i hvert fald slet ikke sort i mine ellers grønne ører.

Kl. 14:14

Formanden (Søren Gade):

Ordføreren.

Kl. 14:14

Rasmus Jarlov (KF):

Nej, men jeg tror ikke, der er nogen, der vil beskylde hr. Lars Løkke Rasmussen for virkelig at have det i hjertet at lave grøn omstilling og klimapolitik. Det skulle alligevel være mærkeligt, når der så skete så lidt, da han sad som statsminister. Det samme må man sige om Venstre og Socialdemokratiet: Det er ikke partier, der prioriterer det ret højt.

Jeg er ret sikker på, at jeg sagde tre af de sorteste; jeg tror ikke, jeg sagde de tre sorteste. Det synes jeg alligevel ville være at strække den for langt. Der er andre partier, hvor man godt kan sige, at de måske er mere sorte. Men jeg synes ikke, at regeringen brænder nok for det område.

Kl. 14:15

Formanden (Søren Gade):

Hr. Henrik Frandsen.

Kl. 14:15

Henrik Frandsen (M):

Jamen så har man jo forskellig opfattelse af det. Nu hørte jeg så udtrykket de sorteste lidt anderledes, og vi må så konstatere, at ordføreren også opfatter Moderaternes politik på det område lidt anderledes, end vi egentlig afleverer det. For der er jo ingen, der skal være i tvivl om, at vi har en formand, og vi har også en klimaminister, som er rigtig meget optaget af, hvordan vi kommer i mål med vedvarende energi, hvordan vi kommer i mål med at få opstillet så mange sol- og vindanlæg både på land og til havs, men også at få det over i de andre sektorer – nu hørte vi om ellastbiler – altså den sektorkobling, der skal foregå mellem elsektoren og andre sektorer. Det er vi meget optaget af. Vil ordføreren ikke anerkende det?

Kl. 14:16

Formanden (Søren Gade):

Ordføreren.

Kl. 14:16

Rasmus Jarlov (KF):

Det vil jeg anerkende, når jeg ser det. I er jo et nyt parti, og derfor er det svært endnu at vide helt, hvor man har jer henne, og ord er jo gratis, men når man er kommet i regering, skal man også sætte handling bag. Så det vil vi se frem til. Det er jo både fordelen og ulempen ved at sidde i regering, kan man sige.

Kl. 14:16

Formanden (Søren Gade):

Hr. Pelle Dragsted, Enhedslisten.

Kl. 14:16

Pelle Dragsted (EL):

Tak for det, og tak for en god tale. Jeg deler helt bekymringen for det her tillidsspørgsmål. Jeg tror nu, at hele den her fortælling om, at der ligesom er én nødvendig politik, og det er, at folk skal have forringet deres vilkår, også er med til at skabe den her ligegyldighed og mistillid.

Men til gengæld indtog ordføreren jo nok, hvad skal man sige, et ledigt standpunkt i debatten, nemlig at der er for mange ansatte i den offentlige sektor. Vi hører jo om kræftpatienter, der ikke kan få den behandling, de skal, om ubesatte stillinger, og så er det jo ret friskt at komme og sige, at vi skal nedbringe antallet af medarbejdere i den offentlige sektor. Argumentet er så, at der er flere end nogen sinde. Og ja, det er rigtigt. Men kan ordføreren ikke også bekræfte, at andelen af beskæftigede, som er ansat i den offentlige sektor, er lavere end i mange, mange år, og at relationen mellem antallet af medarbejdere i det offentlige og borgere, altså hvor mange timer der er pr. borger, selv om vi får flere plejekrævende mennesker, er lavere end nogen sinde? Og er det så ikke en lidt mærkelig påstand, at vi skal have nedbragt antallet af medarbejdere i den offentlige sektor?

Kl. 14:17

Formanden (Søren Gade):

Ordføreren.

Kl. 14:17

Rasmus Jarlov (KF):

Det sidste tal kender jeg ikke umiddelbart, men det første tal kan jeg bekræfte. Jeg ved, det er rigtigt, at hvis man kigger på beskæftigelsen i Danmark, er antallet af offentligt ansatte ikke en større procent af det end tidligere. Det ved jeg er korrekt. Min bekymring er bare, at på et eller andet tidspunkt falder den private beskæftigelse, og der er altid en træghed i så at justere den offentlige sektor. Og derved har det det jo nok med at sætte sig på et fast niveau. Den private beskæftigelse svinger jo med konjunkturerne, den offentlige beskæftigelse svinger med politiske beslutninger. Derfor kan jeg være meget nervøs for, at den offentlige beskæftigelse sætter sig på et meget højt niveau.

Jeg synes, hr. Pelle Dragsted burde være enig med os i, at man godt kan afskaffe besværligt overflødigt bureaukrati rundtomkring og dermed frigøre nogle offentligt ansatte. Det var det, jeg sagde. Det er ikke, fordi jeg synes, der skal være færre sygeplejersker, tværtimod. Det ville vi også investere massivt i, hvis det var, at vi havde magten. Ældreplejen kommer vi også helt uundgåeligt til at investere mere i. Men vi synes altså, at der er et enormt potentiale, bl.a. i bureaukratiet.

Kl. 14:18

Formanden (Søren Gade):

Hr. Pelle Dragsted.

Kl. 14:18

Pelle Dragsted (EL):

Okay, jeg synes ellers, jeg har hørt ordføreren sige og også læst ordføreren skrive på Twitter, at der er for mange offentligt ansatte, altså ikke bare, at der skal omdisponeres mellem forskellige funktioner. Så det kan ordføreren måske lige opklare.

Og i forlængelse af det vil jeg spørge om noget andet. Ordførerens parti var jo med i det store velfærdsforlig tidligere med at hæve alle danskeres pensionsalder. Og det, man sagde til danskerne dengang, var jo: Nu hæver vi jeres pensionsalder, til gengæld er der råd til velfærd i fremtiden, når der bliver flere ældre. I det løfte lå selvfølgelig også, at vi så ansætter flere mennesker i den offentlige sektor til at tage sig af de flere ældre. Ellers ville løftet jo ikke holde. Er det ikke en form for løftebrud, når ordførerens parti har været med til at gennemføre de forringelser for folk på det løfte og nu ikke vil opfylde det?

Kl. 14:19

Formanden (Søren Gade):

Ordføreren.

Kl. 14:19

Rasmus Jarlov (KF):

Nej, det synes jeg ikke man kan sige. Vi har jo ikke lovet noget sted, at vi ville låse os fast på en særlig vækst i den offentlige sektor. Det har vi tværtimod sagt meget klart at vi ikke vil. Og ja, vi synes da godt, at vi måske kunne rulle det lidt tilbage med de der 40.000 ansatte, der er kommet under coronaen, for hvad er det egentlig, de der coronapodere skal lave nu her, hvor vi ikke har den udfordring mere – i hvert fald overhovedet ikke i samme grad?

Så vil jeg i øvrigt sige tak for enigheden omkring tillidskrisen. Jeg er også enig i det der med, at når man nogle gange fortæller folk, at der kun er én valgmulighed, og at vi er nødt til at gøre præcis det her, så er det meget ofte ikke rigtigt. Det er rigtigt.

Kl. 14:20

Formanden (Søren Gade):

Hr. Thomas Skriver Jensen, Socialdemokratiet.

Kl. 14:20

Thomas Skriver Jensen (S):

Tak for det. Glemmer du, så husker jeg, får man lidt lyst til at synge, når man hører hr. Rasmus Jarlovs tale om klima. Jeg skal spare forsamlingen for skønsang, men det er da en lille smule komisk, når hr. Rasmus Jarlov – for os, der husker en lille smule længere tilbage end bare den her valgperiode – selv har siddet i en regering, der åbenlyst har angrebet vores erhvervsskoler, altså der, hvor vi uddanner dem, der skal bære den grønne omstilling, med 2-procentsbesparelser hvert år. Det er jo de problemer, vi prøver at tage os af nu; det er de besparelser, hr. Rasmus Jarlov var med til at lave, dengang han var erhvervsminister. Der må han da om nogen have mødt nogle virksomheder, der har sagt: Kunne det være, vi skulle stoppe lidt op og fokusere på at få uddannet noget faglært arbejdskraft?

Det skal kombineres med, at Konservative – det er der jo desværre nogen der har glemt – dengang lige efter corona, da antallet af indgåede lærepladsaftaler faldt fuldstændig voldsomt og der var en stor opsparing penge øremærket lærlinge i AUB-fonden, gik ud og sagde, at det skulle da gives som en skattelettelse til virksomhederne, også dem, der ikke tog lærlinge, i stedet for at bruge de penge fornuftigt og skabe nogle flere lærepladser. Det var jeres standpunkt dengang, og derfor vil mit spørgsmål helt simpelt være: Hvorfor skulle vi have tillid til, at De Konservative kan løse klimakrisen?

Kl. 14:21

Formanden (Søren Gade):

Ordføreren.

Kl. 14:21

Rasmus Jarlov (KF):

Jeg kommer lidt til kort her, og det gør man nogle gange, når man er fra et mindre parti og man diskuterer med en erhvervsskoleordfører fra Socialdemokratiet. Så specialiserede er vi ikke hos os, at jeg har brugt lige så mange af mine vågne timer på det område, som ordføreren har, og som han dygtigt fremfører og kæmper for. Det har jeg stor respekt for.

Jeg kan ikke huske præcis, hvordan de der satser blev ændret. Jeg husker det umiddelbart ikke, som om vi skar ned på det der, for vi har hele tiden været opmærksomme på, at der er en udfordring i at få flere lærepladser. Men der har jo været løbende diskussioner gennem rigtig mange år om, hvor meget skolepraktik man skal have, hvor stort et tilskud man skal give til virksomhederne for at tage imod lærlinge osv. Og det er hele tiden en balance at finde en god økonomisk tilskyndelse, men heller ikke presse unge mennesker ud på arbejdspladser, hvor der ikke er noget fornuftigt at sætte dem til. Det har været det, vi nogle gange har været lidt bekymrede for, hvis man brugte alt for kraftige instrumenter over for virksomhederne.

Kl. 14:22

Formanden (Søren Gade):

Hr. Thomas Skriver Jensen.

Kl. 14:22

Thomas Skriver Jensen (S):

Tak for det. Det var måske også lidt frækt at gå ned i så konkret en sag. Men det her omprioriteringsbidrag har været ret diskuteret. Derfor tillader jeg mig at dvæle lidt ved det i stedet for, og I har jo været med til at indføre de her årlige besparelser på erhvervsskoler, på fremtidens faglærte. Det synes jeg bare er et kæmpestort problem, og så synes jeg også, det er et problem, at hr. Rasmus Jarlov overhovedet ikke responderer på spørgsmålet, som jo gik på tillid. Hvordan skal vi have tillid til, at Det Konservative Folkeparti kan løse klimakrisen, når det kun er 6 år siden, I var villige til at spare på dem, der rent faktisk skal løse det ude i virkeligheden?

Kl. 14:22

Formanden (Søren Gade):

Ordføreren.

Kl. 14:22

Rasmus Jarlov (KF):

Jeg er ked af, hvis jeg ikke svarede på det. Det, jeg prøvede at sige, var, at så slemt har det, vi gjorde over for erhvervsskolerne, ikke været. Derfor mener jeg jo nok, at det bliver overdrevet lidt, at man ikke kan have tillid til os. Det var det, jeg forsøgte at sige.

Jeg kan kun sige, at jeg ikke lige ser for mig, at vi kommer til at stå i vejen for at styrke erhvervsskolerne. Jeg er fuldstændig enig i, at det er et område, der skal styrkes og prioriteres, og jeg tror, at fremtiden i meget høj grad tilhører håndværkere, for det har vi vildt meget brug for. Jeg tror også, de kommer til at tjene rigtig mange penge, så jeg kan kun anbefale, at man går den vej, hvis man er et ungt, ambitiøst menneske.

Kl. 14:23

Formanden (Søren Gade):

Hr. Kasper Roug, Socialdemokratiet.

Kl. 14:23

Kasper Roug (S):

Tak for det, og tak til ordføreren for ordførertalen. Når jeg taler med mine konservative kollegaer, er noget af det, som de konservative kollegaer altid peger på, ordentlighed, når man taler om konservative dyder. Jeg synes dog alligevel, at jeg lige vil nævne nogle ting, som ordføreren i sin ordførertale jo nævnte, og det er bl.a. provisorietiden med gode, gamle Estrup. Der tropper man altid op. Det er da sådan set meget sympatisk. Men tilliden er ved at blive udhulet i Danmark, på grund af at politikere bryder loven; at Socialdemokraterne åbenbart kun har kernevælgere på Aalborg Portland. Jeg må sige, at ordførertalen måske nok er lidt skinger i det og måske endda også lidt spydig, og det synes jeg alligevel ikke jeg er vant til at høre fra konservative talere.

Dog vil jeg gerne lige spørge til noget andet. Det er, fordi ordføreren tidligere har udtalt sig om, at vi nu hæver fradraget på de faglige kontingenter. Der har ordføreren tidligere sagt, at S nu gennemfører højere fagforeningsfradrag med målrettet, direkte brug af skattekassen til at favorisere sine sponsorer. Så ser man næppe et politisk parti som dem. Derfor kunne jeg godt tænke mig at spørge ordføreren, hvad han så synes loftet for virksomheders fradrag for medlemskab af arbejdsgiverorganisationer skal være.

Kl. 14:24

Formanden (Søren Gade):

Ordføreren.

Kl. 14:24

Rasmus Jarlov (KF):

Tusind tak for det spørgsmål. For der er virkelig et behov for, at Socialdemokraterne og de mennesker, de taler til, forstår forskellen på virksomheder og borgere i forhold til fradrag. Det er sådan, at virksomheder bliver beskattet af deres overskud. Det betyder, at de kan trække alle deres udgifter fra, og så bliver de beskattet af forskellen mellem deres indtægter og deres udgifter. Sådan er det ikke for borgere. Borgere bliver beskattet af deres indkomst og kan ikke trække noget fra – næsten ingenting, bortset fra de der særlige politisk bestemte ting. Det er jo det, der gør, at virksomheder kan trække kontingent til arbejdsgiverorganisationer fra. Der findes, i modsætning til hvad Socialdemokraterne forsøger at efterlade folk med et indtryk af, ikke nogen særregel om, at virksomheder kan trække kontingent til arbejdsgiverforeninger fra. Men det er bare sådan helt generelt, at virksomheder kan trække deres udgifter fra.

Så når man laver en særregel for borgere om, at de kan trække fagforeningskontingentet fra, er det netop en særregel, hvor man bevidst foretager en aktiv handling for at favorisere Socialdemokratiets sponsorer i fagbevægelsen. Men det er det ikke, fordi der er en regel om, at virksomheder kan trække deres udgifter fra, heller ikke til arbejdsgiverorganisationer. Det håber jeg virkelig at Socialdemokratiet kan forstå, så man ikke udbreder den misforståelse.

Kl. 14:25

Formanden (Søren Gade):

Hr. Kasper Roug.

Kl. 14:25

Kasper Roug (S):

Tak for det. Det vil sige, at svaret så må være, at der ikke er noget loft i forhold til medlemsbidrag i medlemsorganisationerne. Det er altså en lønmodtager, der får et lillebitte skattefradrag på 6.000-7.000 kr., hvorimod de store interesseorganisationer åbenbart – 6,5 mio. kr. for Dansk Industri f.eks. – skal have lov til at trække det hele fra. Det er da alligevel noget. Men tak for klarheden om, at Konservative selvfølgelig synes, at der ikke skal være nogen øvre grænse, når vi taler om interesseorganisationer.

Kl. 14:26

Formanden (Søren Gade):

Ordføreren.

Kl. 14:26

Rasmus Jarlov (KF):

Der blev ikke reflekteret meget over det, jeg sagde. Man kører bare videre med den samme påstand uden at forholde sig til de argumenter, som jeg egentlig synes jeg fremlagde rimelig pædagogisk, om forskellen på beskatning af borgere og virksomheder. Men prøv lige at gå hjem at høre det igen, for jeg tror godt, det kan lykkes at forstå, at det ville være en helt speciel situation, hvis man begyndte at sige, at lige præcis den der udgift kan virksomheder ikke trække fra, når de ellers kan trække alt andet fra.

Kl. 14:27

Formanden (Søren Gade):

Fru Fie Hækkerup, Socialdemokratiet.

Kl. 14:27

Fie Hækkerup (S):

Tak. Og tak til hr. Rasmus Jarlov for talen, hvor jeg synes hr. Rasmus Jarlov så udmærket får udpenslet en perlerække af uenigheder mellem Socialdemokratiet og Konservative. Jeg vil dvæle lidt ved noget, jeg tror vi er enige om. Jeg vil høre, om ordføreren er enig i, at vi som retssamfund ikke kan være tjent med, at der i f.eks. strafferetssager er sagsbehandlingstider på mere end et halvt år.

Kl. 14:27

Formanden (Søren Gade):

Ordføreren.

Kl. 14:27

Rasmus Jarlov (KF):

Det er vi selvfølgelig enige i. Vi vil gerne styrke vores retsvæsen. Det er meget utilfredsstillende – det er en meget ubehagelig situation at stå i at vente på at få en afgørelse ved en domstol. Der vil det være bedst for alle parter, hvis man kan få afklaret tingene hurtigt, også mens det er frisk i erindringen. Det gør sikkert også, at sagerne går nemmere. Så det er vi helt enige i.

Kl. 14:27

Formanden (Søren Gade):

Fru Fie Hækkerup.

Kl. 14:27

Fie Hækkerup (S):

Det er jeg selvfølgelig glad for at høre at vi er enige om. Det er jo sådan, at regeringen vil tilføre domstolene yderligere 30 mio. kr. med henblik på at afvikle sagspukler. I forrige valgperiode opfordrede Konservative jo faktisk den socialdemokratiske regering til at indkalde til forhandlinger om domstolenes økonomi, og nu foreslår regeringen så helt konkret at gøre noget ved sagspuklerne, og derfor vil jeg bare høre hr. Rasmus Jarlov, om Konservative vil gå positivt til de forhandlinger.

Kl. 14:28

Formanden (Søren Gade):

Ordføreren.

Kl. 14:28

Rasmus Jarlov (KF):

Vi går altid positivt til forhandlinger, så det vil vi selvfølgelig. Jeg håber, at det kan lykkes at få givet domstolene lidt flere ressourcer, så sagerne kan komme igennem inden for en rimelig tid.

Kl. 14:28

Formanden (Søren Gade):

Fru Monika Rubin, Moderaterne.

Kl. 14:28

Monika Rubin (M):

Tak. Nu hæftede jeg mig bare lige ved, at ordføreren sagde, at man altid går positivt til forhandlingerne. Det er vist ikke tilfældet med finansloven, så vidt jeg har forstået. Men det var ikke det, jeg ville spørge ind til. Jeg vil egentlig gerne spørge ind til Det Konservative Folkepartis hjemmeside. På hjemmesiden står der: Vi vil forandre for at forbedre. Men på nuværende tidspunkt kalder Det Konservative Parti regeringens Sundhedsstrukturkommission for en syltekrukke.

Så jeg vil bare gerne høre: Hvordan tænker Det Konservative Folkeparti at man skal forandre vores sundhedsvæsen, så det kan blive ved med at være godt? Altså, lige nu er det jo ikke godt nok, men De Konservative vil gerne bevare, så jeg tænker, det er, fordi der er noget i sundhedsvæsenet, der er værd at bevare. Men hvordan løser vi problemerne?

Kl. 14:29

Formanden (Søren Gade):

Ordføreren.

Kl. 14:29

Rasmus Jarlov (KF):

Vores slogan er: »Vi vil forandre for at bevare«. Det er ikke »forbedre«. Det er det, der meget gerne skulle stå på hjemmesiden. Det håber jeg da i hvert fald, ellers skal vi da lige have fat i dem, for så har de ikke forstået konservatismen godt nok.

Jeg tror, mange af os var lidt skuffet over det sundhedsudspil, der kom i går. Vi havde håbet på, at når man havde kontrol over hele sundhedsvæsenet og havde alle de kloge mennesker, der sidder i både Sundhedsministeriet og ude på sygehusene og alle mulige andre steder, til rådighed, så kunne man være kommet op med lidt bedre idéer, end hvad man kom med.

Det virker sådan lidt, som om man laver om på nogle organisationsdiagrammer og man flytter nogle opgaver fra regionerne til kommunerne; så flytter man dem tilbage igen, og så flytter man dem til staten, og så flytter man dem tilbage til regionerne, og så prioriterer man lidt. Det blev ikke sådan modtaget med stor jubel rundtomkring, hvor folk så tænkte: Det her løser bare problemerne.

Vi synes måske nok, at der først og fremmest skal tilføres flere ressourcer. Det tror jeg egentlig at vi er enige om. Det tror jeg også at regeringen kommer til, for det skriger tiden på. Men der er måske også behov for, at man går ud og spørger en ekstra gang, om ikke der er nogle bedre idéer end det, der kom i går. Jeg ved ikke selv lige så meget om sundhedspolitik, som jeg tror fru Monika Rubin gør. Jeg mener at huske, at hun har en baggrund i sundhedsvæsenet. Men jeg synes i hvert fald, at det som lægmand var lidt svært at se, at det udspil, der kom i går, skulle løse ret meget.

Kl. 14:30

Formanden (Søren Gade):

Fru Monika Rubin.

Kl. 14:30

Monika Rubin (M):

Mange tak. Jeg fik jo heller ikke et svar fra ordføreren. Altså, hvordan vil Konservative gøre det? Hvis Det Konservative Folkeparti ved, hvad der skal ske, jamen hvordan skal vi så gøre det?

For det er jo præcis derfor, vi nedsætter den her Sundhedsstrukturkommission. Det er for at få løsningsforslag til, hvordan vi løser problemerne i vores sundhedsvæsen, som er strukturelle problemer. Vi har problemer med geografisk ulighed i sundhed. Vi har problemer med social ulighed i sundhed. Vi har problemer med, at patienterne forsvinder i den her bermudatrekant mellem regioner, kommuner og almen praksis. Vi har problemer inde på hospitalerne med, at vi ikke kan fastholde personalet. Der er alle de her ting. Jeg tænker, at Det Konservative Folkeparti må have nogle løsninger på det, siden man ikke vil nedsætte en Sundhedsstrukturkommission, som skal komme med de her løsningsforslag.

Kl. 14:31

Formanden (Søren Gade):

Ordføreren.

Kl. 14:31

Rasmus Jarlov (KF):

Nu er jeg ikke lige orienteret om, om vi sådan endeligt har afvist det. Det skal jeg lige have fat i vores sundhedsordfører for at høre om han har sagt at vi ikke skal. Det er jeg ikke lige opdateret på. Men vi har bl.a. foreslået, at der bliver uddannet flere læger og sygeplejersker. Det mener vi er helt fundamentalt. For det er det, der skal til, for at man kan få en behandling.

Derudover vil jeg bare sige, at jeg heller ikke tror, man har hørt Det Konservative Folkeparti sige: Prøv at høre, vi har lige løsningen; vi har en genial løsning, der fikser alle problemer i sundhedsvæsenet. Det tror jeg faktisk ikke at vi har sagt. Vi anerkender, at det er rigtig svært. Vi synes alligevel, at når man har serveretten og har så mange kloge mennesker til rådighed, kunne man måske godt være kommet med noget lidt mere potent end det, der kom i går.

Kl. 14:32

Formanden (Søren Gade):

Der er ikke flere korte bemærkninger til ordførere. Vi siger tak til hr. Rasmus Jarlov. Jeg byder velkommen til den næste ordfører i rækken, hr. Pelle Dragsted fra Enhedslisten.

Kl. 14:32

(Ordfører)

Pelle Dragsted (EL):

Mange tak, formand. Politik handler om at vælge, vælge mellem forskellige alternativer, mellem forskellige løsninger. Der findes ikke nødvendighed i politik. Der er ikke nogen nødtvungenhed, der er valg, og det er faktisk selve kernen i det, vi kalder for politik. Og de politiske valg, man tager, har konsekvenser. De rammer forskellige grupper på forskellig vis, ikke mindst i et samfund, der er præget af klasseskel som det danske. Nogle vinder, og nogle taber, nogle får flere muligheder, mere tryghed og mere frihed, og andre får mindre.

Jeg hører tit politikere tale om, at de vil gøre det, som er godt for Danmark. Men der er sjældent et politisk indgreb, der er godt for alle i Danmark. Det, der er godt for dem i toppen, er sjældent det samme som det, der er godt for dem i bunden eller dem i midten. Politik handler derfor ofte om at vælge side, vælge, hvis side man står på i de konflikter, der fordeler samfundets velstand, muligheder og frihed. Og det spørgsmål, man som borger og som vælger derfor altid skal stille sig selv er: Hvem er det, der bliver tilgodeset af den politik, der bliver ført? Hvem er det, der bliver svigtet, hvem vinder, og hvem taber? Og det er også det spørgsmål, vi skal stille os selv, når vi i dag debatterer regeringens finanslovsforslag.

Et ord, der går igen mange steder i finanslovsforslaget, er jo ansvarlighed. Det kan man allerede læse i titlen. »En ansvarlig vej frem« hedder den, og det lyder jo godt. Men igen skal vi spørge selv: ansvarlig over for hvem, ansvarlig over for hvad? For finanslovsforslaget er ikke ansvarligt, og regeringen er ikke ansvarlig over for de mennesker, der lige nu er allerhårdest ramt på økonomien, og som har svært ved at betale regningen, fordi alt bare bliver dyrere. Der er ikke nogen hjælp til den førtidspensionist, der lige har hævet det sidste på opsparingen for at betale elregningen. Der er ikke noget hjælp til den butiksansatte eller den sosu, hvis husleje bare er steget, mens lønnen har stået stille. Der er heller ikke nogen hjælp til de familier, som lever med allerstørst fattigdom. De bliver overladt til sig selv og de stigende priser.

Finanslovsforslaget er heller ikke ansvarligt over for mange af Danmarks små erhvervsdrivende. Lige nu er der rigtig mange selvstændige, ikke mindst mange restauratører, som må dreje nøglen om og se deres livsværk gå tabt. Det er ikke, fordi de ikke er dygtige til at drive forretning, og ikke, fordi de ikke arbejder hårdt, men fordi regeringen ikke vil give dem bare lidt længere tid til at afdrage på de lån, som de blev tvunget til at optage, da corona lukkede landet ned. Også der svigter regeringen ansvaret.

Men særlig er finanslovsforslaget ikke ansvarligt over for klimaet. Hvordan kan man overhovedet få den idé at kalde et finanslovsforslag ansvarligt, når det ikke svarer på den største udfordring i vores tid? Klimarådet, altså det organ, som vi alle sammen herinde i fællesskab har nedsat for at overvåge, om vi overholder klimamålene, er kommet med en sønderlemmende kritik. De har sagt, at hvis der ikke handles øjeblikkeligt, altså ikke om et ½ år og ikke om 1 år, men nu, så kan vi ikke nå i mål, og så svigter vi vores generations vigtigste opgave. Men regeringen vil ikke tage ansvar, og når det gælder vores klima, må man bare kalde det her finanslovsforslag for dybt uansvarligt.

Et andet ord, som går igen i finanslovsforslaget, er stram. Regeringen fortæller, og det kommer vi nok også til at opleve senere, med alvorstunge miner, at vi er nødt til at spænde livremmen ind. Og ja, inflationen kræver, at der skal føres en stram økonomisk politik. Men igen skal vi spørge selv: Hvem er det, der skal spænde livremmen ind? Hvem er det, finanslovsforslaget er stramt over for? For det er ikke stramt over for alle. Det er ikke stramt over for de ejendomsspekulanter, som med finansloven får en skattelettelse på 1 mia. kr., altså 1.000 mio. kr. lige ned i foret på Blackstone og andre ejendomsinvestorer, som så kan fortsætte med at unddrage sig skat i Danmark, mens de presser huslejerne op for deres lejere.

Kl. 14:37

Der er der ingen smalle steder, deres ejerkreds kan fortsætte forbrugsfesten og bidrage alt det, de vil, til inflationen. Finanslovsforslaget er heller ikke det mindste stramt over for de selskaber, som spinder guld på inflationen, for vi skal jo huske, at det ikke er alle, der rammes af inflationen. Der er også dem, der vinder på inflationen: Energiselskaber, fødevareproducenter og skibsfart har tjent milliarder på, at vores elregninger er eksploderet, og at vores dagligvarer bare er blevet dyrere og dyrere. Mærsk har lige netop udbetalt 100 mia. kr. i udbytter og tilbagekøb til sine ejere. Det er næppe noget, der ligefrem dæmper inflationen. Før valget sagde statsministeren, at der skulle lægges en skat på de her såkaldt overnormale profitter hos dem, der tjener tykt på inflationen. Det ville være retfærdigt, og det ville samtidig være en virkelig effektiv måde at stramme finanspolitikken på.

Men Socialdemokraterne er løbet fra det løfte som fra så mange andre, fristes jeg til at sige. Og derfor kan festen også fortsætte hos inflationsbaronerne med gigantprofitter til deres aktionærer og millionbonusser til dem, der spekulerer priserne op. Hvem er finanslovsforslaget så stramt over for? Hvem er det, der skal skrue ned og spænde livremmen ind, for at ejendomsinvestorer og inflationsbaroner kan fortsætte deres overforbrug? Det er almindelige danskere, det er lønmodtagere, det er pensionister, og det er studerende, som kæmper med høje priser og dyre regninger. Og så er det den velfærd, som vi alle sammen er afhængige af.

For ude i landets kommuner og regioner er de lige nu i gang med at skære dybt i vores velfærd. Hvorfor det? Fordi regeringen ikke vil kompensere kommunerne for de store merudgifter, de har fået på grund af inflationen, når deres elregninger stiger, og når deres vareindkøb bliver dyrere. Og dem, som betaler, er jo de mennesker, som har et handicap eller har en pårørende med et handicap, og som mister den hjælp, de har brug for. Det er vores ældre, som får kortere eller færre besøg fra hjemmehjælperen, eller det er vores socialt udsatte, som må stå længere i kø for at få den hjælp, de har brug for. Det er dem, finanslovsforslaget er stram over for, det er dem, der skal spænde livremmen ind.

Regeringen kunne have valgt at føre en inflationsdæmpende politik, som var socialt retfærdig, og hvor det var dem i toppen, dem, der har råd til det, dem med det højeste forbrug, der skulle spænde livremmen ind, og ikke den jævne dansker. Men regeringen har valgt det modsatte med det her finanslovsforslag.

Politik handler om at vælge, om at vælge, hvilken side man stiller sig på, og med det her finanslovsforslag stiller regeringen sig igen på de mest økonomisk privilegeredes side. Man er ikke på de lejeres side, som bekymret ser til, mens deres husleje stiger, men på de spekulanters side, der er årsag til det. Man er ikke på de lønmodtageres side, som skaber velstanden i det her land, men på de selskabers side, som presser priserne på dagligvarer og energi op, så lønnen bliver mindre værd. Flertallet i det her land har brug for en regering, der stiller sig på almindelige menneskers side, og som tager ansvar for dem og tager ansvar for klimaet og for fremtiden på vores planet. Men det er desværre ikke den her regering. Tak for ordet.

Kl. 14:41

Tredje næstformand (Karsten Hønge):

Den første korte bemærkning er til hr. Benny Engelbrecht, Socialdemokratiet.

Kl. 14:41

Benny Engelbrecht (S):

Tak for det, tak for ordførertalen. Tidligere i debatten kunne man få det indtryk af bemærkninger, som hr. Pelle Dragsted gjorde, at der blev færre offentligt ansatte som følge af den her finanslov, og jeg kender hr. Pelle Dragsted godt nok til at vide, at han også har læst dybt ned i finansloven, og det er rigtigt, at hvis man ikke tager højde for corona og de ting, der er coronarelaterede, så kan det godt se sådan ud. Hvis man tager højde for de coronarelaterede justeringer, bliver der ikke færre offentligt ansatte, men faktisk 3.000 flere offentligt ansatte. Med risiko for, at hr. Ole Birk Olesen nu så får en mulighed for at tage en anden runde omkring det, så synes jeg blot lige, at det er værd at tage det med i betragtning og høre Enhedslistens refleksion, i forhold til om det så giver anledning til justeringer af den kritik, der har været fremført tidligere i debatten i dag.

Kl. 14:42

Tredje næstformand (Karsten Hønge):

Ordføreren.

Kl. 14:42

Pelle Dragsted (EL):

Nej, det gør det såmænd ikke, for vi kender alle sammen den udfordring, der er ude i kommunerne og i regionerne lige nu. Vi har selv hørt regeringen tale om det. Vi har hørt statsministeren tale om det. Vi har hørt udenrigsministeren, som jo er en slags udenrigs/indenrigsminister, tale om, at vi mangler medarbejdere ude i vores offentlige sektor. Derfor er det da mærkeligt, at man med åbne øjne fører en politik, som medfører, at i året, der kommer, forsvinder der medarbejdere. Det kan da godt være, at der været nogle podere derude, som vi ikke har brug for længere, men mon ikke vi har brug for dem i vores børnehaver, i vores ældrepleje, på vores hospitaler og alle de andre steder, hvor der lige nu er kæmpestore problemer? Hvorfor vælger man, at det er dér, livremmen skal spændes ind, mens man ikke griber ind over for selskaber, som uddeler milliardgevinster, og som har tjent på inflationen?

Kl. 14:43

Tredje næstformand (Karsten Hønge):

Spørgeren.

Kl. 14:43

Benny Engelbrecht (S):

Lige for en god ordens skyld: Der bliver ikke færre offentligt ansatte. Der bliver flere offentligt ansatte. Det er bare lige for at slå det fast, og det er jo dermed ikke afgjort, hvem det er, der er blevet flere af. Det kan vi jo ikke sige ud fra de generelle tal, der ligger. Og det er jo rigtigt, som hr. Pelle Dragsted siger, at der er nogle færre podere, men der er så nogle flere offentligt ansatte nogle andre steder, formodentlig i nogle forskellige kernestillinger i den offentlige sektor, og det er vel ikke dårligt.

Kl. 14:43

Tredje næstformand (Karsten Hønge):

Ordføreren.

Kl. 14:43

Pelle Dragsted (EL):

Problemet med den her regering er, at regeringen lader stå til over for den helt akutte situation, som vi står med på velfærdsområdet. Altså, vi har lige nu mennesker, som dør, fordi de ikke får den kræftbehandling, de skulle, i tide, og i den situation vælger man ikke at lave de nødvendige investeringer. Man snakker om en stram finanslov, men man strammer der, hvor det rammer de almindelige mennesker, i stedet for at stramme der, hvor det kunne ramme overforbruget hos nogle af de mennesker i vores samfund, som har mest. Det er det, der er problemet med regeringens økonomiske politik.

Kl. 14:44

Tredje næstformand (Karsten Hønge):

Tak. Næste korte bemærkning er til hr. Henrik Frandsen, Moderaterne.

Kl. 14:44

Henrik Frandsen (M):

Mange tak for ordet, og tak for en god og fyldig ordførertale. En del af finansloven er inflationspakken, hvor man jo går ind og afsætter lidt over 2 mia. kr. – jeg kan ikke huske det eksakte tal– til at afhjælpe de borgere og butiksejere osv., som er hårdest ramt af inflationen. Og bl.a. er der også til udsatte børn og udsatte familier samlet afsat 400 mio. kr. – 300 mio. kr. direkte til udsatte familier og 100 mio. kr. til civilsamfundsorganisationer.

Enhedslisten valgte ikke at være med i udmøntningen af inflationspakken, hvilket virker underligt, når man har et meget stort hjerte for udsatte og også for butiksejere osv., kunne jeg høre i ordførertalen. Det kunne jeg godt tænke mig lige at få sat et par ord på, hvis ordføreren vil uddybe det.

Kl. 14:45

Tredje næstformand (Karsten Hønge):

Ordføreren.

Kl. 14:45

Pelle Dragsted (EL):

Måske har spørgeren glemt, hvor pengene til at hjælpe de her udsatte familier kom fra. De kom fra de udsatte familier. De kom, fordi regeringen havde besluttet at stikke hånden ned i lommen på de fattigste danskere, vi overhovedet har, de fattigste familier, vi har, og skære i deres ydelser. Så tog man pengene over i den anden hånd, og så sagde man: Nu giver vi de her penge i inflationshjælp. Det var ikke engang alle, der fik det samme i hjælp. Det er da frækt at kalde det for hjælp. Det er da ikke hjælp at gøre mennesker fattigere i morgen, end de var i går. Der er tusinder af familier, som her i marts ikke fik den hjælp, de plejer at få.

Det var derfor, Enhedslisten stod uden for den aftale. Og i øvrigt var den også helt ufuldstændig, når det gælder førtidspensionister, og når det gælder de små erhvervsdrivende, som lige nu lukker, fordi de ikke kan betale deres coronalån tilbage. Danmark er et af de lande i Europa, som har givet allermindst i inflationshjælp til deres udsatte borgere og erhvervsliv.

Kl. 14:46

Tredje næstformand (Karsten Hønge):

Hr. Henrik Frandsen.

Kl. 14:46

Henrik Frandsen (M):

Det er korrekt, at man tog 300 mio. kr. fra udsatte familier og gav tilbage til udsatte familier, men jeg vil gerne minde om, at man toppede det op med 100 mio. kr. ekstra til civilsamfundsorganisationer – så det virkede bredt på en bred vifte af områder – samtidig med at nogle på de øvrige områder, som ordføreren også var inde på i sin tale, mindre butiksdrivende osv., også blev adresseret her, pensionister med varmehjælp osv.

Så jeg er stadig væk lidt forundret.

Kl. 14:46

Tredje næstformand (Karsten Hønge):

Ordføreren.

Kl. 14:46

Pelle Dragsted (EL):

Det var fint med hjælp til civilsamfundsorganisationer, men det kan fattige familier ikke betale deres husleje for; det kan fattige familier ikke betale deres børnefødselsdage for; det kan fattige familier ikke betale deres vinterstøvler for.

Sandheden er, at den her regering har efterladt de fattigste familier fattigere, end de var, midt i en inflationskrise, og det synes jeg er helt og aldeles utilgiveligt.

Kl. 14:47

Tredje næstformand (Karsten Hønge):

Næste korte bemærkning er til fru Marianne Bigum, SF.

Kl. 14:47

Marianne Bigum (SF):

Mange tak. Jeg vil egentlig kvittere ordfører Pelle Dragsted for en rigtig, rigtig fin tale og for nogle rigtig gode visioner, som jeg deler. Jeg vil særlig gerne sige tak for, at ordføreren nævner klimaet. Med IPCC-rapporten blev der jo kaldt på, at vi skal have omgående reduktioner i vores klimaforureninger, og »omgående« betyder »nu«. Der er allerede i dag børn og familier, som kæmper for at kunne få mad og drikke og lider under de her konsekvenser, og konklusionerne har jo været soleklare, nemlig at hvis ikke vi gør noget nu som i i dag i det her lokale, vil det også være vores børn, som fremover kommer til at kæmpe for at få mad og drikke. Så derfor vil jeg kvittere for det, og jeg deler fuldstændig ordførerens analyse af, at den her finanslov skulle være meget mere klimaambitiøs.

Også mange tak for at nævne den økonomiske situation, som kommunerne står i. Der er jeg og vi helt enige. Der er kommuner derude, der er nødt til at lukke skoler, fordi økonomien ikke hænger sammen. Særlig tak også for at nævne de små erhvervsdrivende.

Kl. 14:48

Tredje næstformand (Karsten Hønge):

Vi siger også tak herfra. Så er det ordføreren.

Kl. 14:48

Pelle Dragsted (EL):

Tusind tak for det. Det er rigtig dejligt, at Enhedslisten og SF deler så mange dagsordener. Det samarbejde, vi har, har altid været tæt og vigtigt, men det er blevet vigtigere i den nye politiske situation, der er, så tak for det. Jeg hørte ikke noget spørgsmål.

Kl. 14:48

Tredje næstformand (Karsten Hønge):

Spørgeren.

Kl. 14:48

Marianne Bigum (SF):

Det var der sådan set heller ikke. Det var en bemærkning. Men jeg er enig i, at vi har et godt samarbejde. Så vil jeg gøre det med de små erhvervsdrivende færdigt. Jeg er rigtig glad for, at Enhedslistens ordfører også nævner den her gruppe som nogle, som lider og stadig væk har det rigtig svært.

Kl. 14:49

Tredje næstformand (Karsten Hønge):

Ordføreren.

Kl. 14:49

Pelle Dragsted (EL):

Der er ikke nogen tvivl om, at der er nogle, der er kommet i klemme. Jeg ved godt, at argumentet ligesom er, at nu skal vi tilbage til almindelig darwinistisk markedsøkonomi, nemlig at hvis ikke de kan klare sig, må de gå ned. Og det er jo rigtigt nok, at sådan fungerer økonomien. Men i det her tilfælde er der bare tale om virksomheder, der sagtens kan være veldrevne og rentable, men som er blevet ramt af nogle meget uheldige stød. Først var det corona, og efterfølgende var det det her med de meget høje energipriser. Derfor forstår jeg simpelt hen ikke, at man hellere vil se dem gå konkurs og dermed i øvrigt miste det tilgodehavende, som man har, end at gå ind og give dem lidt længere løbetid på de lån, som de har. Det synes jeg er meget mærkeligt.

Kl. 14:49

Tredje næstformand (Karsten Hønge):

Den næste korte bemærkning er til hr. Ole Birk Olesen, Liberal Alliance.

Kl. 14:49

Ole Birk Olesen (LA):

Tak for det. Der sker jo ofte det, når vi fra Liberal Alliance tager ordet til Enhedslisten, eller når Enhedslisten tager ordet til Liberal Alliance, at det bliver sådan noget med, at det jo er helt forfærdeligt, men at man i det mindste var ideologisk på talerstolen, og derfor kan vi diskutere noget ideologi nu.

Lad mig også tage fat i noget, som har udspillet sig her i salen i dag, nemlig at hr. Pelle Dragsted har glædet sig over, at vi er blevet et rigere samfund, men har givet æren for, at vi er blevet det, at vi har fået mere uddannelse. Det er desværre ikke sådan, og det er desværre ikke så simpelt. Ifølge Nationalbanken står uddannelseseffekten i produktiviteten for cirka en tiendedel af den produktivitetstilvækst, der er i Danmark. Der er kun en tiendedel, der kommer fra uddannelse, resten kommer stort set fra investeringer, fra arbejdsgivere. Derfor skal vi tilskynde til investeringer for arbejdsgivere, så vi kan blive rigere. Er hr. Pelle Dragsted enig i det?

Kl. 14:50

Tredje næstformand (Karsten Hønge):

Ordføreren.

Kl. 14:50

Pelle Dragsted (EL):

Vi skal have investeringer, men om de kommer fra arbejdsgivere, eller om de kommer fra demokratiske fonde, eller hvor de kommer fra, er sådan set ligegyldigt. Men det er rigtigt nok, at når vi skal udvikle vores teknologi, skal vi investere, og det skal man i alle typer af samfund i øvrigt. Det grundlæggende i mit budskab var, at det, der grundlæggende har gjort os til et rigere samfund gennem de sidste 100 år, er produktivitet. Det er ikke regeringens arbejdsudbudsreformer. Det er, at når lønmodtagerne går på arbejde om morgenen, er de blevet dygtigere og dygtigere til at gøre deres arbejde. Det er dem, der skaber værdierne i det her samfund, og det er også derfor, det for mig er paradoksalt, at man så for at øge velstanden yderligere vil straffe de mennesker, som skaber velstanden i det her land, f.eks. ved at stjæle deres fridag eller ved at gøre deres tilværelse som ældre ringere. Det synes jeg ikke hænger sammen. Jeg synes, man skulle belønne de mennesker, der skaber velstand i det her samfund.

Kl. 14:51

Tredje næstformand (Karsten Hønge):

Spørgeren.

Kl. 14:51

Ole Birk Olesen (LA):

Når jeg synes, det er interessant, er det, fordi det anskueliggør hr. Pelle Dragsteds meget forsimplede tilgang til tingene, nemlig at politik handler om, hvem man giver til, og hvem man tager fra, og det er netop alt for forsimplet. Når vi gerne vil lette f.eks. skatten for dem, der investerer i produktion i Danmark, siger hr. Pelle Dragsted, at det er til de rigeste, og derfor er det dårligt. Mens vi siger: Nej, det øger tilskyndelsen til at investere i Danmark, og det gør os alle sammen rigere, også folk, der går på arbejde som lønmodtagere, at de udfolder deres arbejdskraft sammen med et bedre produktionsapparat, som giver et højere afkast.

Kl. 14:52

Tredje næstformand (Karsten Hønge):

Ordføreren.

Kl. 14:52

Pelle Dragsted (EL):

Jeg ved ikke, om jeg er sort-hvid, men jeg tror bare, vi er uenige om, hvordan man skaber et velstående samfund. Jeg tror ikke, det er tilfældigt, at samfund som de nordiske med relativt høj skattebetaling, men samtidig med et meget stort kollektivt fællesskab i form af gratis uddannelse, sundhed, tryghed og tillid, er blandt nogle af verdens rigeste lande. Forskningen underbygger ikke, at lavere selskabsskat skulle føre til rigere samfund – tværtimod.

Kl. 14:52

Tredje næstformand (Karsten Hønge):

Den næste korte bemærkning er til fru Fie Hækkerup, Socialdemokratiet.

Kl. 14:52

Fie Hækkerup (S):

Tak, og tak for talen. Sidste år stemte 67 pct. af vælgerne for, at Danmark skulle træde ud af forsvarsforbeholdet og tilslutte sig EU's forsvarsagentur, så vi kan indgå i fælles ammunitionsindkøb til Ukraine. Det stemte vi igennem forleden i Folketinget, hvor Enhedslisten stemte nej. Derfor vil jeg høre, hvorfor Enhedslisten ikke vil støtte op om, at Danmark indgår i en fælles europæisk støtteindsats til Ukraine.

Kl. 14:53

Tredje næstformand (Karsten Hønge):

Ordføreren.

Kl. 14:53

Pelle Dragsted (EL):

Jeg kender ikke det konkrete forslag, men det er vel givetvis, fordi vi ikke er en del af den aftale, fordi vi jo anbefalede et nej ved den her afstemning. Vi accepterer fuldt ud, at et stort flertal i befolkningen har afskaffet det forsvarsforbehold. Det er vilkårene nu, sådan er demokratiet. Vi havde set hellere set, at Danmark stod udenfor af en lang række årsager, som jeg ikke vil komme ind på her.

Men hvis det, som ordføreren antyder, er, at Enhedslisten ikke skulle stå bag opbakningen til den ukrainske frihedskamp mod den russiske besættelsesmagt, så må ordføreren gerne – vi skal sige det pænt – pakke sammen. Enhedslisten har støttet hvert eneste – hvert eneste – våbenbidrag til Ukraine, og det kommer vi også til at gøre i fremtiden.

Kl. 14:54

Tredje næstformand (Karsten Hønge):

Spørgeren.

Kl. 14:54

Fie Hækkerup (S):

Tak. Mig bekendt fremgår det stadig af Enhedslistens principprogram, at Enhedslisten arbejder for en udmeldelse af NATO. Derfor vil jeg også høre ordføreren, hvor mange procent af bnp ordføreren tror at Danmark skulle bruge på et forsvar for at garantere sin egen sikkerhed, hvis Danmark melder sig ud af NATO, og hvordan Enhedslisten så vil finansiere det.

Kl. 14:54

Tredje næstformand (Karsten Hønge):

Ordføreren.

Kl. 14:54

Pelle Dragsted (EL):

Jamen Enhedslisten går ikke ind for, at Danmark bare melder sig ud af NATO, hvis ikke der er et alternativ. Det var sådan set et fuldstændig klart resultat af den partikongres, vi havde sidste forår. Vi er jo ikke blinde for, hvad der foregår i verden, heldigvis.

Vi ser gerne en verden, hvor det, der garanterer staters sikkerhed, ikke er alliancer med konkurrerende militære supermagter, men er en regelbaseret international orden. Det arbejder vi for sammen med progressive kræfter i resten af verden. Men som situationen er lige nu, er det jo ret åbenlyst, hvis man f.eks. er Estland, at NATO så er en sikkerhedsgaranti, og at der ikke er andre. Og det anerkender vi.

Kl. 14:55

Tredje næstformand (Karsten Hønge):

Så går vi videre til den næste korte bemærkning, som er fra fru Monika Rubin, Moderaterne.

Kl. 14:55

Monika Rubin (M):

Mange tak. Flere penge, flere medarbejdere – flere medarbejdere, flere penge. Det er ofte det, jeg hører som værende det eneste løsningsforslag til de problemer, vi står med i vores velfærdssamfund. Enhedslisten er imod Sundhedsstrukturkommissionen, fordi man mener, at vi bare skal sende flere penge og have flere medarbejdere, men vi har også en klimakrise, og i den forbindelse mangler vi også medarbejdere. Der er mange andre steder i vores velfærdssamfund, hvor vi også mangler medarbejdere.

Hvis ikke vi reformerer, hvis ikke vi tænker over, hvordan vi gør tingene i vores velfærdssamfund, så kommer vi til at mangle endnu flere mennesker. Lægeforeningen estimerer, at vi kommer til at mangle 40.000 medarbejdere i sundhedsvæsenet, hvis vi fortsætter som nu. Hvad er løsningsforslagene fra Enhedslisten, ud over at vi skal sende flere penge og have flere medarbejdere?

Kl. 14:56

Tredje næstformand (Karsten Hønge):

Ordføreren.

Kl. 14:56

Pelle Dragsted (EL):

Ja, der er brug for både flere penge og flere medarbejdere. Men det er sjovt, når man taler om, hvad der sker, hvis ikke vi reformerer, hvis ikke vi ændrer noget – altså, det lyder, som der ikke er nogen, der har tænkt på det før. Der er da ikke ét medlem herinde, der ikke synes, at vi skal ændre eller reformere. Problemet er jo, at denne og den tidligere regering har gjort ordet reform synonymt med nedskæringer og forringelser af almindelige menneskers rettigheder, og det er rigtigt, at den slags medvirker Enhedslisten ikke til.

Men vi har masser af bud på, hvordan vi kan skabe en bedre offentlig sektor med mere inddragelse af medarbejderne, med mindre new public management, som man kalder det, og hele den dumme måde at styre den offentlige sektor på, som vi har, hvor lederlagene er vokset på bekostning af menneskene på gulvet. Vi har også masser af forslag til, hvordan vi kan skabe mere arbejdskraft. Vi synes, at det, Venstre foreslog i valgkampen, om at give ret til fuld tid for offentligt ansatte, ville være fantastisk. Vi ville gerne indføre en lærepladsgaranti, så vi ikke har mennesker stående i kø. Vi er sådan set også åbne for udenlandsk arbejdskraft, hvis bare det er med en dansk overenskomst, som er godkendt af en dansk fagforening. Jeg kunne blive ved, men nu er tiden løbet ud. Vi har masser af forslag til, hvordan vi kan skabe mere beskæftigelse i Danmark.

Kl. 14:57

Tredje næstformand (Karsten Hønge):

Spørgeren.

Kl. 14:57

Monika Rubin (M):

Ordføreren siger, at ingen mener, at vi ikke skal reformere, men hvorfor er det så, at der ikke er sket mere på sundhedsområdet, heller ikke mens I har været støtteparti for den tidligere regering? Hvorfor er det, at vi lige nu står med en sundhedskrise i vores sundhedsvæsen? For sidste år var kasserne jo fuldstændig åbne; regionerne kunne bruge de penge, de ville, på at få nedbragt puklen på operationstider. Der er ikke sket noget. Det, vi gør nu, er jo ikke nok. Så jeg forstår ikke den her modstand mod at gentænke hele vores sundhedsvæsen og se på, hvordan vi bruger ressourcerne mest hensigtsmæssigt.

Kl. 14:58

Tredje næstformand (Karsten Hønge):

Ordføreren.

Kl. 14:58

Pelle Dragsted (EL):

Vi har ikke nogen som helst modstand mod at gentænke ting eller gøre ting bedre – det ville jo være skørt. Men igen handler politik jo ikke om, at man gerne vil gøre noget; det handler om, hvad man gerne vil gøre. Og regeringen har nedsat en kommission, men for at være helt ærlig, så er det, der står, om, hvad der ligesom skal ske herinde, skrevet på et rimelig uigennemtrængeligt djøf-sprog – Ekstra Bladet lavede et sjovt klip om det i går. Jeg tror ikke, der er mange sygeplejersker derude, der læser det der og tænker: Yes! Her kom løsningen på mine udfordringer.

En af de ting, som Enhedslisten har peget på i mange, mange år – helt tilbage fra 2008 – er spørgsmålet om løn. Hvis ikke vi belønner de mennesker, der arbejder i den sektor, tiltrækker vi ikke de medarbejdere, og så kan vi ikke have en god offentlig sektor.

Kl. 14:58

Tredje næstformand (Karsten Hønge):

Tak til hr. Pelle Dragsted. Der er ikke flere korte bemærkninger. Den næste ordfører er fru Samira Nawa, Radikale Venstre.

Kl. 14:59

(Ordfører)

Samira Nawa (RV):

Tak. Når finanslovsforslaget bliver fremsat og vi skal i gang med finanslovsforhandlinger, er det værd at huske på, at det, der forhandles om, jo i bund og grund er en lille del af statens husholdningsbudget. Derfor er det jo godt at få lejlighed til med den her debat at hæve os op i helikopteren og tage et blik på det samlede finanslovsforslag – ikke kun forhandlingsreserven – at tage et blik på, hvad finansloven ideelt set skal kunne, og hvad det er, politik skal kunne.

Spørger man mig og Radikale Venstre, er visionen at sikre lige muligheder for et hvilket som helst barn, der kommer til verden i Danmark. Uanset økonomiske kår, uanset social baggrund, uanset køn, herkomst eller handicap skal ethvert barn i Danmark have friheden til at kunne udleve sit fulde potentiale. Det er drømmen, og i den drøm ligger der jo også ønsket om et stærkt Danmark, et frit Danmark og ikke mindst et grønt Danmark, for lige muligheder går også på tværs af generationer, og kommende generationer har ikke samme mulighed for at nyde naturen, hvis vi giver en dårligere klode videre. Kommende generationer har ikke den samme mulighed for viden, dannelse og velstand, hvis vi leverer et fattigere samfund videre.

Men den drøm og det håb bliver ikke indfriet med den her finanslov eller med en hvilken som helst enkeltstående finanslov, for vi ser ind i en række udfordringer, som står uløste. Ja, vi ser ikke bare ind i dem; vi står faktisk midt i dem. De bliver gerne omtalt som kriser. Det drejer sig jo først og fremmest om klimakrisen. Vi har i løbet af de sidste par uger set nogle alarmerende rapporter, først fra Klimarådet og dernæst fra FN's Klimapanel, og i går var det earth overshoot day i Danmark. Det vil sige, at vi fra og med i dag og resten af året lever på rent og skært overforbrug. Hvis vores ressourcer var en abonnementsordning, ville der fra i dag af ikke længere løbe vand i hanerne eller være mad i køledisken før januar næste år. Vores abonnement på ressourcer er ganske enkelt brugt op for i år.

Generelt viser beregninger af menneskets økologiske fodaftryk, at verdens earth overshoot day i 1970'erne lå i december måned, mens den sidste år lå i juli på verdensplan. Og netop i går blev Danmark så land nr. 15, der har opbrugt sin forbrugskvote, og vi er altså et af de lande i verden, der forbruger allermest og trækker gennemsnittet i den forkerte retning.

Dertil kommer vores afhængighed af fossile brændsler fra bl.a. Rusland, og hvis vi mener det alvorligt, skal vi simpelt hen op i gear med at få udrullet fjernvarme. På den måde får vi sendt olie- og gasfyrene på pension, men altså ikke hvis fjernvarmepuljen igen og igen løber tør. Og så skal der i øvrigt også den rette arbejdskraft til, når der skal lægges rør, svejses osv. Så når der her skæres på Klimarådets bevilling og kun tilføres 20 mio. kr. til NEKST, den nationale energikrisestab, ja, så er der altså noget vej igen.

Den anden store udfordring eller krise, som vi står midt i, som også flere har nævnt her fra talerstolen i dag, er manglen på mennesker i økonomien. Man kan tale alt det, man vil, om klima, velfærd og udvikling i det private erhvervsliv, men uden arbejdskraft kan man ikke løse noget, og derfor er det vigtigt, at vi tager hul på nogle af de svære diskussioner om, hvordan vi får flere mennesker ind i økonomien. I Radikale Venstre peger vi bl.a. på en skatteomlægning, hvor vi fjerner nogle skattefradrag på bolig og giver det som skattelettelse på arbejde. Vi stiller os også kritiske over for, om der nu er brug for hele tre førtidige tilbagetrækningsordninger. Særlig er vi kritiske over for de to af ordningerne, som ikke er for nedslidte.

Den sidste udfordring, som jeg godt vil adressere, er en, som bringer mig tilbage til der, hvor jeg startede min tale, for vi er ret langt fra drømmen om lige muligheder for vores børn, når hvert syvende barn forlader folkeskolen uden at kunne læse, skrive og regne. Vi møder dem igen i kontanthjælpssystemet, i kriminalitetsregistrene og uden for uddannelserne. Det er et kæmpe svigt, og det er selvfølgelig også samfundsøkonomisk set ret trist, at så mange mennesker lever uden for fællesskabet i stedet for som en del af samfundet. Og så er der trivslen sådan helt generelt blandt vores børn og unge. Den er bare ikke høj nok. Det kræver, at vi tør investere i hele børn og unge-området, i vores uddannelser, vores folkeskole, vuggestuer, børnehaver og alt det, som omgiver vores børn.

Men som jeg indledte med, er det jo ikke gjort med den her finanslov eller en enkeltstående finanslov. Det kræver visioner, prioriteringer og ikke mindst også en vedholdenhed. Så opgaven med den her finanslov, som er stram og kedelig, som det flere gange er blevet nævnt heroppefra i løbet af i dag, og med en lille forhandlingsreserve er at kæmpe den så grøn som muligt, og det går Radikale Venstre konstruktivt ind i. Tak.

Kl. 15:04

Tredje næstformand (Karsten Hønge):

Første korte bemærkning er til hr. Benny Engelbrecht, Socialdemokratiet.

Kl. 15:04

Benny Engelbrecht (S):

Først og fremmest tak for talen og tilkendegivelsen om at gå konstruktivt ind i forhandlingerne. Jeg er rigtig glad for at høre de prioriteringer, som Radikale Venstre har i forhold til afkobling af gas og tilkobling til fjernvarme, og man må også sige, at når man ser på det tal, som er, for antallet af husstande, som er koblet til fjernvarme i 2022, er det en rigtig positiv udvikling.

Derfor har jeg måske også bare den bemærkning, at man jo også af finanslovsforslagets detaljer kan se, at der netop er prioriteret relativt meget i forhold til fjernvarmen i f.eks. § 29.24.32  og i § 29.24.33, altså afkobling fra gasnettet. Det er en direkte følge af de aftaler, som også er lavet med bl.a. Radikale Venstre. Så derfor hører jeg selvfølgelig også det, som Radikale Venstre siger om NEKST'en, den nationale energikrisestab, som er et radikalt forslag, der er taget med i forslaget til finanslov, og jeg hører, hvad Radikales overvejelser er i forhold til at gennemføre det.

Kl. 15:05

Tredje næstformand (Karsten Hønge):

Ordføreren.

Kl. 15:05

Samira Nawa (RV):

Tak for anerkendelsen af, at det er et radikalt forslag, og vi er virkelig også glade for, at det er taget med, dels i regeringsgrundlaget, dels i finanslovsforslaget. Vi kunne godt tænke os, at der var sat nogle flere penge af. For det handler jo også om at finde arbejdskraften. Det handler om, at der skal være en koordinerende indsats, en akut indsats. Det er i hvert fald sådan, vi anskuer klimakrisen, og det er korrekt, at vi har sat penge af til fjernvarme som en del af inflationsforhandlingerne. Det er ikke nok, hvis man spørger Radikale Venstre, og derfor kunne det jo også være en del af det, som NEKST'en skulle kunne.

Kl. 15:06

Tredje næstformand (Karsten Hønge):

Spørgeren.

Kl. 15:06

Benny Engelbrecht (S):

Jeg håber i hvert fald, at vi i fællesskab kan kigge nærmere på NEKST'en, og det er også blevet præsenteret af klima- og energiministeren i dag, og det handlede bl.a. om, hvad det er for nogle personer, der skal stå i spidsen for arbejdet, og formålet er jo først og fremmest at sikre, at vi kan fjerne nogle af de barrierer for, at man kan gennemføre projekter hurtigere.

Jeg tror ikke, der er nogen her, der er i tvivl om, at netop hastigheden, hvormed vi kan gennemføre projekteringerne, er vigtig, altså det med, at der ikke pludselig er en frø i vejen – for nu at sige det, som det er – som man måske godt hele tiden har vidst var der. Det vil sige, at den slags teknikaliteter går hen og bliver det, der bliver bremseklodsen for den grønne omstilling.

Kl. 15:07

Tredje næstformand (Karsten Hønge):

Ordføreren.

Kl. 15:07

Samira Nawa (RV):

Jeg er meget enig i, at det, som den nationale energikrisestab skal kunne, jo netop er at fjerne de barrierer, der måtte være, og at kunne klare noget akut. For det, vi sammenligner det med, er jo den NOST, der blev nedsat under coronakrisen, og som netop også var tværgående og anviste os politikere vejen til hurtig handling.

Vi lykkedes jo med at bekæmpe corona i fællesskab. Det skal også lykkes i forhold til klimadagsordenen. Men det går ikke uden mere finansiering og øvrigt også hænder til f.eks. at lægge fjernvarmerørene ud.

Kl. 15:07

Tredje næstformand (Karsten Hønge):

Næste korte bemærkning er til hr. Henrik Frandsen, Moderaterne.

Kl. 15:07

Henrik Frandsen (M):

Mange tak, og tak for en god og fyldig ordførertale. Jeg vil også blive ved klimaområdet. Det er jo sådan, at der på hele klimaområdet er lavet masser af gode, bindende aftaler – og jeg ved, at både Radikale Venstre og selvfølgelig Moderaterne tilslutter os dem – hvor vi har et mål om i 2030 at nå 70 pct. samlet set i klimareduktioner. Det består af en hel masse delelementer, og nu er det blevet sagt flere gange i løbet af dagen, at regeringen er uambitiøs eller ikke har ambitioner nok på klimaområdet. Men er det ordførerens opfattelse, at der ved at afsætte flere penge i den her finanslov så vil være større sandsynlighed for at nå det? For vi har jo forpligtet os til at nå de 70 pct. Ville det hjælpe på den 70-procentsmålsætning at afsætte flere penge her? Ville det egentlig det?

Kl. 15:08

Tredje næstformand (Karsten Hønge):

Ordføreren.

Kl. 15:08

Samira Nawa (RV):

Jeg er sådan set ikke skeptisk over for ambitionerne, for det er jo ord, og det er aftaler om nogle mål. Det er mere handlingen, jeg efterlyser. Når vi f.eks. laver en pulje til henholdsvis fjernvarme og afkobling, havde vi jo gerne fra radikal side set, at det hele var gået til fjernvarmepuljen, hvis man ville den grønne omstilling. For det er jo der, CO2-effekten er størst. Det er bare et eksempel på, hvordan man godt kunne have været mere grønne.

Kl. 15:09

Tredje næstformand (Karsten Hønge):

Spørgeren.

Kl. 15:09

Henrik Frandsen (M):

Nu er det jo sådan med fjernvarme, at det ikke bare er at knipse med fingrene, og så er det der. Der skal faktisk planlægges, der skal graves, der skal entreprenører til, der skal gravemaskiner til, og der skal medarbejdere til, som vi jo så i øvrigt også mangler på mange andre områder. Så er det ordførerens opfattelse, at hvis vi f.eks. havde afsat dobbelt så mange penge, ville man også kunne grave dobbelt så mange fjernvarmerør ned, når det nu ikke er til at skaffe en entreprenør til at grave fjernvarmerør ned?

Kl. 15:09

Tredje næstformand (Karsten Hønge):

Ordføreren.

Kl. 15:09

Samira Nawa (RV):

Tingene kan jo ikke stå alene, og det kom jeg også ind på i min tale. En af de tre kriser, vi står i, mener jeg faktisk er mangel på arbejdskraft. Så vi burde jo sætte større infrastrukturprojekter i stå og sætte al indsats ind for at få udlagt fjernvarmerørene. Men omvendt nytter det heller ikke, at en fjernvarmepulje, der er oversøgt, løber tør igen og igen.

Kl. 15:10

Tredje næstformand (Karsten Hønge):

Næste korte bemærkning er til hr. Torsten Schack Pedersen, Venstre.

Kl. 15:10

Torsten Schack Pedersen (V):

Tak for det, og tak for talen. Og tak for anerkendelsen af NEKST, som jo er et godt eksempel på, at det ikke alene er økonomi, der er afgørende. Der bliver brugt rigtig mange penge på den grønne omstilling. Der vil blive brugt endnu flere, og det er der brug for, men det er jo også vigtigt, at hvad der måtte være af benspænd undervejs, kan blive fjernet, så det ikke er en kamp mellem myndigheder eller ting, der står i vejen, som gør, at vi ikke kan sætte de projekter i gang, som vi gerne vil.

I forhold til afkobling og fjernvarme er der vel også det aspekt, hvilket jeg håber De Radikale er opmærksomme på, at det jo ikke er alle steder, man må forvente der kommer fjernvarme. Der er nogle af de steder, hvor der i dag er naturgas, og derfor er afkoblingsstøtten jo altså også vigtig i forhold til den grønne omstilling, for at eksisterende naturgaskunder kan blive koblet af naturgasnettet og så etablere eksempelvis en varmepumpe for på den måde også at mindske CO2-belastningen.

Jeg skal bare lige hurtigt høre, om Radikale Venstre anerkender, at den økonomiske ramme er den rigtige i forhold til den inflationssituation, vi står i.

Kl. 15:11

Tredje næstformand (Karsten Hønge):

Ordføreren.

Kl. 15:11

Samira Nawa (RV):

Jeg havde faktisk skrevet det ud af min tale, fordi jeg nævnte bl.a. i spørgsmålet til ordføreren, at det er godt, at vi har en stram finanslov. Det anerkender vi behovet for i Radikale Venstre henset til inflationen. Det betyder også, at vi har en mindre forhandlingsreserve. Vi kunne godt tænke os en forhandlingsreserve, sådan som vi har set ved tidligere finanslove, som også rækker ind i 2024 og 2025, sådan at de ting, vi måtte blive enige om, er levedygtige ind i fremtiden, så det ikke bare er en pulje, man forhandler om, så at sige.

Kl. 15:12

Tredje næstformand (Karsten Hønge):

Spørgeren.

Kl. 15:12

Torsten Schack Pedersen (V):

Jeg er glad for, at vi så heldigvis ser ens på den økonomiske situation – at det er nødt til at være en stram finanslov. For det er sådan set det, der er bagtæppet. Det, der rammer danskerne allerhårdest, er en høj inflation, og derfor er vi nødt til at agere inden for en ramme, som sikrer, at vi ikke puster til inflationen. Inflationen skal ned, for den udhuler danskernes realløn. Den gør det dyrt at tage i supermarkedet, og folk er med rette bekymrede for deres privatøkonomi.

Kl. 15:12

Tredje næstformand (Karsten Hønge):

Ordføreren.

Kl. 15:12

Samira Nawa (RV):

Hvis det er forsøgt udlagt som en uenighed med Radikale Venstre, skal det bare lyde herfra: Det er vi ikke uenige om. Inflationen er, som den er, og det nytter ikke noget, at vi fra politisk hold puster til den. Det var i øvrigt også noget, Nationalbanken var ude at sige her i sidste eller forrige uge. Den kan arbejde med renten, men vi andre har til opgave at sikre en stram finanspolitik i den situation, vi er i.

Kl. 15:13

Tredje næstformand (Karsten Hønge):

Den næste korte bemærkning er til fru Lisbeth Bech-Nielsen, SF.

Kl. 15:13

Lisbeth Bech-Nielsen (SF):

Tak. Jeg vil bare gerne have opklaret noget, som ordføreren sagde. Ordføreren sagde, at vi mangler hænder. Er det ikke mere korrekt at sige, at vi mangler kompetencer, og at vi mangler folk, der vil arbejde inden for de områder, som i hvert fald mange af os synes er rigtig vigtige, i velfærdsjob, i vores sundhedsvæsen, som elektrikere, med at opsætte vindmøller og andet?

Vi har aldrig haft så mange lønmodtagere på det danske arbejdsmarked, som vi har haft her ved årsskiftet – 3 millioner mennesker – og i de kommende år frem til 2030 stiger arbejdsstyrken med 55.000 mennesker, på trods af hvad man sådan kontraintuitivt skulle mene, fordi folk også bliver ældre osv. Så er hovedproblemet ikke, at vi gerne skulle skabe nogle strukturer, så folk arbejder med det, som vi samfundsmæssigt synes er afgørende at få folk til at arbejde med?

Kl. 15:14

Tredje næstformand (Karsten Hønge):

Ordføreren.

Kl. 15:14

Samira Nawa (RV):

Jeg tror faktisk ikke, jeg sagde »hænder«, men »mennesker« , for jeg er blevet belært om, at det ikke er rart, når man er nogle af de mennesker, der er brug for rundtomkring på f.eks. sygehusene eller i børnehaverne, at man bliver omtalt som »hænder«. Men uanset hvad har spørgeren jo ret i, at det er kompetencer, der efterspørges.

Jeg mener så ikke, at vi kan tvinge vores unge mennesker ind i forskellige uddannelsesretninger, fordi det er sådan, vi ønsker det herfra. Men man kan give rigtig mange incitamenter, og man kan også se på nogle af de 45.000 unge mennesker, der står uden job, uden beskæftigelse, om man kan opkvalificere, så de passer til det, der efterspørges på arbejdsmarkedet

Kl. 15:15

Tredje næstformand (Karsten Hønge):

Spørgeren.

Kl. 15:15

Lisbeth Bech-Nielsen (SF):

Der er alle mulige – også menneskeligt – meget store negative konsekvenser ved, at så mange unge står uden for vores arbejdsmarked. Men man kan bare ikke blive ved med at pege på den gruppe som den, der ligesom skal gøre, at vi har arbejdskraft til de områder, vi taler meget om i de her år. For den gruppe har vi jo så rigeligt indhentet antalsmæssigt i de senere år, hvor vores arbejdsstyrke bare er steget og steget. Og vi har jo kunnet se – og det har jo næsten været uforklarligt – hvor mange flere der er kommet ind i vores arbejdsstyrke, så mange flere lønmodtagere, så mange flere beskæftigede. Så vi bliver vel nødt til at gøre noget for også at få mennesker til at ville arbejde der.

Kl. 15:15

Tredje næstformand (Karsten Hønge):

Tak. Ordføreren.

Kl. 15:15

Samira Nawa (RV):

Nu var det en gruppe, jeg nævnte, fordi jeg tænkte, at fru Lisbeth Bech-Nielsen og jeg måske faktisk kunne blive enige om, at det her er en gruppe af unge mennesker, som vi skal hjælpe. Men det er da klart, at vi i Radikale Venstre også har andre idéer til reformer og også en tanke på, at vi ikke nødvendigvis finder alle herhjemme i Danmark. International arbejdskraft er der lavet aftaler om, men man kan godt gøre det endnu bredere, og dertil er der også andre reformer, som jeg også kom ind på i talen.

Kl. 15:16

Tredje næstformand (Karsten Hønge):

Den næste korte bemærkning er til hr. Pelle Dragsted, Enhedslisten.

Kl. 15:16

Pelle Dragsted (EL):

Mange tak, og tak for en rigtig fin tale og ikke mindst et fokus på klimaet, som jo er så presserende og bekymrende. Jeg vil i forlængelse af det, Venstres ordfører sagde, spørge lidt ind til det her med inflationen. For der er jo ikke nogen, der, tror jeg, er uenige i, at vi ikke skal føre en økonomisk politik, som bidrager til inflationen, altså det vil sige, at der skal føres en stram finanspolitik.

Men er ordføreren ikke enig i, at det jo er nemt at sige? Og det næste spørgsmål er så, hvem det er, den skal være stram over for, altså med andre ord hvem det er, der skal dæmpe forbruget, og hvem det er, der ikke skal dæmpe forbruget. Med den her finanslov kan vi f.eks. se, at ejendomsinvestorer får en skattelettelse på 1 mia. kr. Omvendt ved vi lige nu, at kommunerne kæmper, fordi de ikke bliver kompenseret for den inflation, som de er ramt af. Det er omkring 1,6 mia. kr., de skal spare af den årsag. Mener ordføreren, at det her finanslovsudkast fra regeringen er stramt over for de rigtige?

Kl. 15:17

Tredje næstformand (Karsten Hønge):

Ordføreren.

Kl. 15:17

Samira Nawa (RV):

Det er rigtigt, at vi nok bredt set er enige om, at rammerne er de rigtige, altså i forhold til stramhedsgraden af finansloven henset til den økonomiske situation. Det er da klart, at nogle af dem, som hr. Pelle Dragsted selv talte om, da han indtog talerstolen, altså nogle af de allermest udsatte børnefamilier, også er nogle af dem, som vi i Radikale Venstre rigtig gerne ville have hjulpet permanent i en aftale, som vi indgik sammen i vores partier.

Så er balancerne bare helt perfekte? Det mener jeg ikke de er. Men når det kommer til den forhandlingsreserve, der er, så ser jeg det som Radikale Venstres opgave at gå ind og forhandle balancerne bedst muligt med det, der er overladt til forhandlinger. Men nej, det er ikke en finanslov i balance, sådan som Radikale Venstre ville have fremlagt den.

Kl. 15:18

Tredje næstformand (Karsten Hønge):

Spørgeren.

Kl. 15:18

Pelle Dragsted (EL):

Tak for det svar. Jeg synes, det er rigtig godt, at vi får den her diskussion gjort lidt mere nuanceret. For jeg synes, der kommer de her påstande om, at nogle bare ønsker, at der skal bruges penge. Det, der er spørgsmålet, er jo: Hvor strammer vi ind, og hvor giver vi mere slip? Og derfor kunne jeg da godt tænke mig at høre, om den radikale ordfører kunne forestille sig nogle modeller, hvor man kunne stramme nogle andre steder. Partiet har tidligere været inde at kigge på, at der er nogle meget store boliggevinster og andet, og at man så til gengæld kunne lette lidt over for f.eks. vores sundhedsvæsen, vores velfærd, hvor der lige nu skæres ret voldsomt ned ude i kommunerne.

Kl. 15:19

Tredje næstformand (Karsten Hønge):

Ordføreren.

Kl. 15:19

Samira Nawa (RV):

Ja, noget af det, som jeg også var inde på i talen, er jo sådan en omfordeling i skattesystemet, som vi godt kunne se for os, altså i forhold til boligskat over for skatten på arbejde. Men inden for den inflationsaftale, som vi lavede, og som Enhedslisten desværre ikke var med i, kunne vi også godt have set noget omfordeling. Var det nu nødvendigvis sådan, at pensionister skulle have en så stor engangscheck versus nogle børnefamilier, som i den grad var udsatte, også før vi talte om inflation, og det så var der, man skulle gøre det midlertidigt i stedet for permanent?

Kl. 15:19

Tredje næstformand (Karsten Hønge):

Den næste korte bemærkning er til fru Monika Rubin, Moderaterne.

Kl. 15:19

Monika Rubin (M):

Tak. Nu er det virkelig ikke for at være polemisk, og jeg beklager på forhånd, hvis det kommer til at fremstå sådan. Klimaet fylder rigtig meget i ordførerens tale, og det er rigtig glædeligt. Men jeg hører også ordføreren sige, at det bare er ord, og at der mangler handling. For ganske nylig blev det bekræftet, at hr. Martin Lidegaard fik tilbudt Klimaministeriet i regeringen, hvis man var gået med i regeringen. Derfor undrer jeg mig over, at De Radikale ikke er med i regeringen. Kunne ordføreren sætte et par ord på det?

Kl. 15:20

Tredje næstformand (Karsten Hønge):

Ordføreren.

Kl. 15:20

Samira Nawa (RV):

Tak. Når man bruger vendingen, at nu er det ikke for at være polemisk, så er det oftest, fordi man netop har et ønske om at være polemisk. Men nej, Radikale Venstre er ikke med i regeringen, obviously – det er åbenlyst for enhver – og det er vi ikke, fordi vi netop synes, at klimaet ikke blev prioriteret godt nok. Det blev prioriteret rigtig flot i ord, men vi har haft en tvivl om, om der også ville følge handling med. Og nu er der gået 100 dage, før NEKST blev nedsat.

Der er også andre politiske områder, som Moderaterne også besidder en ministerpost på, f.eks. uddannelsesområdet. Lige nu er der blevet samlet otte partier uden for regeringen, som råber op imod en halvering af kandidatuddannelserne. Så det er simpelt hen politikken, den er gal med. Hvis vi bare ville have ministerbiler, jamen så kunne vi da fint have sat os ind i dem og rulle rundt. Det var bare ikke det, vi ville i Radikale.

Kl. 15:21

Tredje næstformand (Karsten Hønge):

Spørgeren.

Kl. 15:21

Monika Rubin (M):

Mange tak. Men er det ikke netop på klimaministerposten, at De Radikale ville kunne gøre den største forskel for klimaet, frem for at stå udenfor og råbe?

Kl. 15:21

Tredje næstformand (Karsten Hønge):

Ordføreren.

Kl. 15:21

Samira Nawa (RV):

Vi står ikke udenfor og råber, men vi prøver at hæve regeringens ambitioner og den moderate klimaministers ambitioner. Og nej, man ville ikke kunne have gjort noget, hvis der i en samlet regering var et flertal imod handling. Og Radikale Venstre ville som bekendt have været de syv mandater, der ikke var afgørende for et flertal.

Kl. 15:21

Tredje næstformand (Karsten Hønge):

Næste korte bemærkning er til hr. Rasmus Lund-Nielsen fra Moderaterne.

Kl. 15:21

Rasmus Lund-Nielsen (M):

Jeg er nysgerrig på at høre om en ting, som jeg egentlig gerne vil kvittere ordføreren for at adressere i sin tale, og det er, at det er hver sjette elev, som forlader folkeskolen uden basale færdigheder. Altså, det er en mærkesag for Moderaterne og noget af det, som ligger mig på sinde som undervisningsordfører. Så jeg er egentlig bare nysgerrig på at høre, hvad ordføreren tænker er årsagen til, at hver sjette forlader folkeskolen uden de her færdigheder.

Kl. 15:22

Tredje næstformand (Karsten Hønge):

Ordføreren.

Kl. 15:22

Samira Nawa (RV):

Det er et rigtig godt spørgsmål, og jeg tror ikke, det er en debat, vi bare sådan lige kan blive færdige med. Der er jo nok grundlæggende et skolesystem og en folkeskole, som er blevet bundet alt for stramt. Der mangler nogle frihedsgrader for dem, der arbejder der, og ser man på niveauet under, altså børnehaver og vuggestuer, så er der en personalemangel og dermed også nogle børn, som kan blive overset og f.eks. ikke få den individuelle undervisning, som man måtte have behov for. Så jeg tænker, at problemerne er mange, som nævnt i talen, og at det ikke er en snuptagsløsning, der skal til her.

Kl. 15:23

Tredje næstformand (Karsten Hønge):

Spørgeren.

Kl. 15:23

Rasmus Lund-Nielsen (M):

Grunden til, at jeg spørger, er jo, at det er et problem, der har været, desværre, i mange årtier. Lige nu diskuterer vi jo også i regeringsordførerkredsen, hvad vi kunne gøre ved det, ikke? Og det er noget, vi har meget fokus på. Så jeg er også bare optaget af, om ordføreren har nogle konkrete forslag til, hvad der skal gøres for at løse det her problem.

Kl. 15:23

Tredje næstformand (Karsten Hønge):

Ordføreren.

Kl. 15:23

Samira Nawa (RV):

Fra Radikales side kunne vi rigtig godt tænke os, at der blev sat ekstra ind med lærere og pædagoger, for vi tror, at de voksne faktisk har en stor betydning for børn og unges ve og vel, ikke bare mens de er små, men også langt ind i fremtiden. Så det er i hvert fald et sted at starte. Og det kræver massiv investering. Det kræver, at vi lægger en langsigtet plan og ikke bare fikser det med en enkelt finanslov. Og så skal man i øvrigt også tale trivsel hele livet igennem, også når de unge rammer ungdomsuddannelserne, og også når de rammer universitetet. Der er trivsel stadig væk et spørgsmål. På samme måde som vi andre har arbejdsmiljøregler, bør man også have undervisningsmiljøregler rundtomkring.

Kl. 15:24

Tredje næstformand (Karsten Hønge):

Næste korte bemærkning er til fru Charlotte Bagge Hansen fra Moderaterne.

Kl. 15:24

Charlotte Bagge Hansen (M):

Tak for ordet. Klimapolitik betyder rigtig meget for mig, det betyder rigtig meget for Moderaterne, og jeg er også meget nysgerrig på det og vil gerne lære mere. Jeg kunne godt tænke mig at høre ordføreren: Hvilke konkrete ting er det, ordføreren ikke kunne få igennem på klimaområdet ved regeringsforhandlingerne, siden ordføreren og ordførerens parti ikke ønsker at indgå i regeringen? Lad os endelig få nogle gode bud, for incitamentet i den her regering er jo at levere på klima. Så jeg kunne godt tænke mig at høre ordføreren: Hvilke konkrete ting kunne I ikke få igennem på klimaområdet, som gjorde, at I ikke ønskede at gå med i en regering?

Kl. 15:25

Tredje næstformand (Karsten Hønge):

Ordføreren.

Kl. 15:25

Samira Nawa (RV):

Som jeg nævnte for ordførerens kollega, var det sådan set ikke ord, det skortede på. Der blev skrevet mange fine ord ind i det afsnit om regeringsgrundlaget, som handler om klima, og godt for det. Men det, vi har set hidtil, og det, vi ser med finansloven, der fremlægges, er jo 20 mio. kr. over 2 år til en national energikrisestab, altså en energikrisestab, der skal løse det mest akutte problem, vi har lige nu. Det er jo ikke særlig ambitiøst. Der er et finanslovsforslag, der skærer i bevillingen til Klimarådet næste år. Det er ikke særlig klimaambitiøst. Og opsætning af havvind og landvind er gået i stå, så der er nok at handle på.

Kl. 15:26

Tredje næstformand (Karsten Hønge):

Spørgeren.

Kl. 15:26

Charlotte Bagge Hansen (M):

Jeg synes ikke, ordføreren svarede helt på mit spørgsmål, for det går på: Hvad tænker ordføreren at vi konkret kunne gøre for at have en bedre klimapolitik?

Kl. 15:26

Tredje næstformand (Karsten Hønge):

Ordføreren.

Kl. 15:26

Samira Nawa (RV):

Så opsætning af landvind er ikke konkret? Opsætning af havvind er ikke konkret? Forlængelse af Klimarådets bevilling er ikke konkret? En fjernvarmepulje er ikke konkret? Jeg synes, det lyder meget konkret.

Kl. 15:26

Tredje næstformand (Karsten Hønge):

Der er ikke flere korte bemærkninger. Tak til fru Samira Nawa. Næste ordfører er hr. Peter Kofod fra Dansk Folkeparti.

Kl. 15:26

(Ordfører)

Peter Kofod (DF):

Tak for det, formand. Det er i virkeligheden en lidt speciel finanslovsdebat i dag. Både i forhold til tidspunktet for debatten, men også det faktum, at Danmark har en flertalsregering, hvilket gør det muligt for regeringen at vedtage nøjagtig den finanslov, som den vil, reelt uden at spørge andre af Folketingets partier om opbakning.

Det er, efter vores mening, en meget lille forhandlingsreserve, der er lagt op til. Når andre ordførere har kaldt finansloven for kedelig, så er det jo ikke helt forkert. Der er mildest talt ikke lagt op til mange nye eller store idéer om Danmarks udvikling. Men jeg vil gøre det helt klart, at Dansk Folkeparti gerne tager ansvar, og vi er absolut interesseret i at være en del af en aftale, også selv om at det, ja, er en lidt kedelig aftale, der lægges op til. Vi må forstå på regeringen, at vi har mere i vente.

Jeg vil derfor benytte lejligheden til at skitsere nogle ting, i forhold til hvordan vi synes at en finanslov, som ikke er nær så kedelig, kunne have set ud med indflydelse fra Dansk Folkeparti. For os er det helt afgørende, at vi sikrer de ældre bedre vilkår. Mange ældre har arbejdet og tjent Danmark igennem et langt liv og dannet grundlag for den rigdom, der findes i det danske samfund, og vi synes helt generelt, at ældreområdet fylder alt for lidt i den politiske debat. Vi har brug for at give ældreområdet et ordentligt løft, og det er et bredt område. Det handler både om, hvordan vi uddanner fremtidens personale, der skal tage sig af de skrøbeligste ældre i vores samfund, det handler om tilbagetrækning, det handler om, hvordan vi fastholder aktive seniorer på arbejdsmarkedet, det handler om, hvordan vi bremser udhulingen af pensioner osv. osv.

Vi har også et ønske om at beskatte de energiselskaber og de mellemhandlere, der p.t. forgylder medarbejdere med voldsomme bonusser og meget store millionbeløb, bl.a. på baggrund af nogle enorme prisstigninger for ganske almindelige forbrugere. De forgyldes, mens mange danskere gisper efter vejret økonomisk.

Derudover er det afgørende for Dansk Folkeparti at gøre hverdagen lettere for ganske almindelige danske familier. Vi vil derfor prioritere en nedsættelse af momsen på fødevarer, så danske familier billigt kan købe god og sund mad, ligesom vi ønsker at give de danske familier mulighed for at købe bedre og sikrere biler. Det vil vi gøre ved at sænke registreringsafgiften. Vi synes, at det kun er rimeligt, at familierne får mulighed for at transportere sig selv sikkert og billigt, og vi ved, at de høje afgifter er en hindring for, at mange køber sig en tryggere bil. Det vil vi give danskerne mulighed for.

Verden er desværre også blevet et farligere sted. Det blev vi sidst mindet om, da Rusland invaderede Ukraine. Krig i Europa blev en ny realitet. Det forudsætter også store investeringer i vores forsvar, hvor der snart skal forhandles et nyt forlig på plads. Vi vil selvsagt gerne være en del af et kommende forsvarsforlig, hvis det reelt styrker vores udsultede forsvar, som har brug for ny styrke og store investeringer. Og så vil vi prioritere danskernes tryghed. Det vil vi gøre ved at styrke samfundets muskler, altså vores mænd og kvinder i uniform, uanset om det er dem, der patruljerer vores gader og stræder, holder ro og orden i vores fængsler eller holder sammen på vores forsvar. Ansatte i politiet, kriminalforsorgen og forsvaret fortjener ikke alene respekt og anerkendelse; de fortjener bedre rammer og reelle investeringer.

For at opsummere vil jeg sige: Vi vil løfte de ældres vilkår, holde hånden under danske familier, der kæmper hårdt for at få tingene til at hænge sammen, og gøre Danmark tryggere igennem investeringer i Danmarks muskler. Hvis regeringen eller andre partier har et ønske om det eller noget derhenad, så stiller vi os til rådighed i forhandlinger, i forligskredse eller i kommende aftaler for at nå de mål. Det synes vi også vi hidtil har vist, senest med inflationspakken og den store Ukrainefond. Tak for ordet.

Kl. 15:31

Tredje næstformand (Karsten Hønge):

Den første korte bemærkning er fra hr. Torsten Schack Pedersen, Venstre.

Kl. 15:31

Torsten Schack Pedersen (V):

Tak for talen. Og tak for en konstruktiv tilgang og for at fremhæve nogle af de ting, som vi er meget enige om, både i forhold til at sikre de 2 pct. til forsvaret i 2030, så vi kan få det løft af forsvaret, som er yderst påkrævet, og i forhold til ønsker på en række områder, hvor vi må sige at vi i hvert fald har et sammenfald i intentioner.

Jeg vil så slå ned på nogle områder, hvor jeg måske er lidt forundret over Dansk Folkepartis udmeldinger på det seneste. Jeg skal bare høre, om det er korrekt, at Dansk Folkeparti stadig mener, at inflationshjælpepakken ikke skulle have været på de 2,4 mia. kr., men på 10 mia. kr. Og så er der det forslag, Dansk Folkeparti kom med forleden, om at afskaffe registreringsafgiften. Det er et stort løfte til 18-19 mia. kr. Jeg skal bare høre: Hvordan har Dansk Folkeparti tænkt sig at finansiere det?

Kl. 15:32

Tredje næstformand (Karsten Hønge):

Ordføreren.

Kl. 15:32

Peter Kofod (DF):

Det er jo to spørgsmål, jeg får stillet. Allerførst tak for anerkendelsen af, at nogle af de dagsordener, vi har, er de samme som dem, regeringen har berørt.

Hvis vi starter med inflationspakken, er det jo fuldstændig rigtigt, at Dansk Folkeparti gik til valg på en inflationspakke med nogle højere ambitioner end det, vi nåede frem til, da pakken blev forhandlet på plads. Det er nu også mit indtryk, at det gælder for i hvert fald ét regeringsparti, at der var nogle højere ambitioner for inflationspakken, men det var nu engang der, vi kunne ende. Men det er fuldstændig rigtigt, at vi gerne havde gået skridtet videre. Vi havde jo også forslag til finansiering med i de forhandlinger, der var. Et af elementerne nævner jeg her i talen, og det er jo f.eks. beskatning af mellemhandlere på energimarkedet. Der havde vi nogle andre og højere ambitioner end dem, regeringen havde, men det er fair nok, at vi er uenige.

Så er der spørgsmålet om registreringsafgiften. Det er fuldstændig rigtigt, at vi har en stor ambition om, at det skal blive billigere for danskerne at købe en god bil. Det er jo noget, vi har arbejdet sammen om med bl.a. hr. Torsten Schack Pedersens parti, men det kan vi måske lige lave en opfølgning på.

Kl. 15:33

Tredje næstformand (Karsten Hønge):

Hr. Torsten Schack Pedersen.

Kl. 15:33

Torsten Schack Pedersen (V):

Tak for det. Og tak for, hvad jeg betragter som en præcisering af, at man ønsker at reducere registreringsafgiften. Det, jeg har set, er, at man ønsker en afskaffelse af registreringsafgiften, og det er et ret vidtgående forslag rent økonomisk – det er ret mange penge. Derfor kunne jeg bare stadig væk godt lige tænke mig at spørge: Hvor skal de penge komme fra? For det er, som hr. Ole Birk Olesen – jeg tror, det var ham – sagde, altid let for politikere at bruge penge, men det kan ofte være lidt vanskeligere, når de skal findes. Så hvad angår det her store tilsagn fra Dansk Folkeparti om at ville afskaffe registreringsafgiften, hvor skal pengene så komme fra?

Kl. 15:34

Tredje næstformand (Karsten Hønge):

Ordføreren.

Kl. 15:34

Peter Kofod (DF):

Vi kan starte med at reducere den og tage det skridt for skridt. Jeg bliver spurgt helt konkret om, hvor jeg vil finde finansiering til det, og jeg har jo allerede nævnt én finansieringskilde til inflationspakken, så den kan jeg jo ikke genbruge. Så det, jeg vil nævne for hr. Torsten Schack Pedersen i dag, er, at vi gerne vil give ulandsbistanden et kritisk eftersyn. Det ønske har vi jo ventileret før. Og så er det også et faktum, at hvis vi strammer skruen mere på udlændingeområdet, vil der også være noget at komme efter der.

Kl. 15:34

Tredje næstformand (Karsten Hønge):

Den næste korte bemærkning er til hr. Henrik Frandsen, Moderaterne.

Kl. 15:34

Henrik Frandsen (M):

Mange tak, og tak for en rigtig god ordførertale, hvor jeg også fornemmede der var en stor grad af imødekommenhed i forhold til at finde en aftale. Det, der får mig til at stille et spørgsmål, er ældreområdet, hvor ordføreren jo siger, at hele ældreområdet har brug for et løft. Ældreområdet er jo et af de velfærdsområder, vi har, og vi har jo i regeringen en analyse af, at alle vores velfærdsområder er under pres. En af de største udfordringer, vi har, er at skaffe medarbejdere, og et løft bliver tit oversat til, at der skal tilføres flere penge, så man kan ansætte flere medarbejdere osv. Deler ordføreren og Dansk Folkeparti den analyse, at vi har rigtig mange velfærdsområder, som er under pres, og at det, der i bund og grund er den eneste løsning for rigtigt at komme i mål med at sikre den fremtidige velfærd, er, at vi får reformeret hele velfærdsområdet?

Kl. 15:35

Tredje næstformand (Karsten Hønge):

Ordføreren.

Kl. 15:35

Peter Kofod (DF):

Jeg er i hvert fald fuldstændig enig i, at vi er nødt til at kigge velfærdsområdet igennem, og når vi har fat i ældreområdet, må man bare sige – og det er jo en lykkelig ting – at danskerne bliver ældre. Det går bedre i vores samfund. Vi lever længere, end vi har gjort før. Det er jo en enormt lykkelig ting, men det betyder så også, at vi skal have flere folk til at passe ældre mennesker. Vi skal tilføre flere ressourcer. Det giver en række udfordringer. Så selvfølgelig er der masser af ting, der skal kigges på, og det ville simpelt hen være forkert, hvis jeg stod på den her talerstol og sagde, at det bare handlede om, at der skulle pumpes flere penge ned i den offentlige økonomi. Det handler om mange forskellige ting. Så hvis regeringen har et mål om, at man vil kigge på de ting og over de næste mange år gøre noget for både at løfte ældreområdet, men også løse nogle af de brændende platforme, der er på det område, så er vi absolut med; så vil vi meget gerne være en del af det.

Kl. 15:36

Tredje næstformand (Karsten Hønge):

Spørgeren.

Kl. 15:36

Henrik Frandsen (M):

Jamen det tager jeg meget positivt imod. Når man laver reformer, er det nogle gange sådan, at der er nogle reformer, hvor folk står og jubler og siger: Yes, det er dejligt. Så er der andre reformer, som i udgangspunktet er upopulære, men hvor man, når man kommer over på den anden side af dem, godt kan se, at det var det rigtige og det, der skulle til. Der vil jeg gerne høre, om Dansk Folkeparti er med på at lave reformer, som måske ikke er populære i nuet, men hvor man på den lange bane godt kan se, at det er det rigtige.

Kl. 15:36

Tredje næstformand (Karsten Hønge):

Ordføreren.

Kl. 15:37

Peter Kofod (DF):

Hr. Henrik Frandsen, prøv at kigge på, hvilke forlig det er, vi er en del af. Altså, Dansk Folkeparti er vævet ind i aftaler på Christiansborg – aftaler og forlig, som vi er stolte af. Så jeg synes egentlig, at de sidste 25 års historik beviser, at vi er et parti, der tager ansvar og er med.

Kl. 15:37

Tredje næstformand (Karsten Hønge):

Den næste korte bemærkning er til fru Lisbeth Bech-Nielsen, SF.

Kl. 15:37

Lisbeth Bech-Nielsen (SF):

Tak. Jeg vil også gerne spørge ordføreren omkring det store emne i dag, nemlig beskæftigelsen. Stigningen i antallet af beskæftigede lønmodtagere, fra før corona ramte os, er 200.000. Der er kommet 200.000 flere mennesker ind i arbejdsstyrken på de få år, der er gået. Hvis man tæller tilbage til før finanskrisen i 2007, er det 300.000. En del af det er faktisk indvandring udefra, men det synes jeg ikke vi skal diskutere i dag, for jeg ved, hvor ordføreren står. Jeg vil bare gerne stille det samme spørgsmål, som jeg også stillede til den radikale ordfører. Når vi aldrig har haft flere mennesker på arbejdsmarkedet, 3 millioner mennesker, og vi nu taler, som jeg også mener er reelt, om den brændende platform på en række velfærdsområder og også i industrien, så er det vel ikke nødvendigvis løst med at få endnu flere mennesker i beskæftigelse. Er der ikke noget andet, der skal til?

Kl. 15:38

Tredje næstformand (Karsten Hønge):

Ordføreren.

Kl. 15:38

Peter Kofod (DF):

Jeg forstår i virkeligheden ikke helt spørgsmålet, for jeg synes da, det er glædeligt, at der er flere mennesker, der i beskæftigelse. Jeg har da et ønske, og det tror jeg hele Folketinget har, om, at så mange som overhovedet muligt i vores samfund er en del af det arbejdende fællesskab. Så jeg forstår slet ikke præmissen for spørgsmålet her.

Kl. 15:38

Tredje næstformand (Karsten Hønge):

Spørgeren.

Kl. 15:38

Lisbeth Bech-Nielsen (SF):

Jeg har så ikke været tydelig nok. Vi taler om, at der skal flere mennesker ud på arbejdsmarkedet, at vi skal rekruttere mere arbejdskraft, at vi skal lave reformer for at få flere mennesker ud på arbejdsmarkedet, men når vi i dag, hvor vi aldrig har været, og det er glædeligt, flere mennesker på arbejdsmarkedet, står med nogle fuldstændig næsten uoverskuelige strukturelle problemer, på trods af at der aldrig har været flere mennesker på arbejdsmarkedet – problemer, vi ikke stod med for 10 år siden, da der var færre mennesker på arbejdsmarkedet – er det så ikke noget andet, der skal til, end at vi alene bare har et mantra om, at der skal flere mennesker ud på arbejdsmarkedet?

Kl. 15:39

Tredje næstformand (Karsten Hønge):

Ordføreren.

Kl. 15:39

Peter Kofod (DF):

Jeg synes ikke, at vi alene har et mantra om, at der bare skal flere ud på arbejdsmarkedet. Jeg tror, der skal mange ting til. Og så vil jeg advare mod sortsyn, for nu har jeg siddet og lyttet her dagen igennem til de taler, der har været fra talerstolen. Der er kriser overalt. Sundhedsvæsenet er i krise. Klimaet er i krise. Alt muligt er i krise. Hvis man ser folketingsdebatter fra 10 eller 30 år tilbage i tiden, har der også været masser af problemer i det danske samfund. Det er derfor, vi har valgt 179 medlemmer. Det er jo for at løse nogle af de problemer.

Kl. 15:39

Tredje næstformand (Karsten Hønge):

Næste korte bemærkning er til hr. Dennis Flydtkjær, Danmarksdemokraterne.

Kl. 15:40

Dennis Flydtkjær (DD):

Tak for ordet. Som Venstres ordfører også var inde på, er den lette politik jo at komme med forslag eller komme med drømme om, hvad man godt kunne tænke sig. Det svære er så, når man skal finansiere det. Det er i hvert fald tit der, jeg gennem min tid i politik har oplevet at det bliver svært.

Men hvis man bare skal nævne tre ting, som Dansk Folkeparti har foreslået på det sidste, er det bl.a. inflationshjælp, der kostede 10 mia. kr. Registreringsafgiften skal afskaffes; det koster 18 mia. kr. Pensionsalderen skal ikke stige; det koster 45 mia. kr. Det er bare tre forslag, der koster over 70 mia. kr. Så kan man i Dansk Folkeparti løfte sløret lidt for, hvordan man skal finansiere de her drømme? For drømme er jo altid godt, og forslag er nemme at komme med. Men at finde 70 mia. kr. er nok ikke lige så nemt. Så hvor vil man finde 70 mia. kr. til bare de her tre forslag? Så ved jeg jo, at Dansk Folkeparti også har andre forslag på hylderne, men bare de her tre er altså over 70 mia. kr.

Kl. 15:40

Tredje næstformand (Karsten Hønge):

Ordføreren.

Kl. 15:40

Peter Kofod (DF):

Jamen jeg synes, det er rigtig godt med store drømme og store ambitioner for, hvordan det danske samfund kunne se ud. Nu har jeg jo nævnt tre finansieringskilder i min taletid her, bl.a. til hr. Torsten Schack Pedersen. Men der kan jo givetvis findes flere, også ved afbureaukratisering af den offentlige sektor. Der er jo masser af forslag at tage og gribe i. Det synes jeg sådan set er fair nok.

Jeg vil også sige, at Dansk Folkeparti jo er et parti, der, når vi er med i aftaler, finansierer de ting, vi gør. Ellers havde vi jo ikke været en del af forlig og aftalekredse og alt muligt andet. Så det mener jeg nu godt jeg kan stå på mål for.

Kl. 15:41

Tredje næstformand (Karsten Hønge):

Spørgeren.

Kl. 15:41

Dennis Flydtkjær (DD):

Nu nævnte man, at en finansieringskilde kunne være ulandsbistanden. Altså, hvis man fjernede hele udviklingsbistanden, havde man jo så ikke engang fundet en tredjedel af pengene. Så der skal nogle ret store finansieringskilder til for at finde 70 mia. kr. bare til de her tre forslag. Så jeg vil egentlig høre, om Dansk Folkeparti har tænkt sig at fremlægge en eller anden økonomisk plan, så man også kan se, hvordan det hænger sammen økonomisk. Jeg har været her i mange år, og jeg har i hvert fald ikke lige så nemt kunnet trylle 70 mia. kr. frem til bare tre forslag. Jeg tænker, at der forhåbentlig må være en eller anden økonomisk plan på vej.

Kl. 15:41

Tredje næstformand (Karsten Hønge):

Ordføreren.

Kl. 15:41

Peter Kofod (DF):

Jamen det kan jeg løfte sløret for faktisk også er en ambition, vi har. Vi ønsker at fremlægge en økonomisk plan, så det kan Danmarksdemokraterne jo glæde sig til. Så kan vi sammenligne.

Kl. 15:42

Tredje næstformand (Karsten Hønge):

Næste korte bemærkning er til hr. Pelle Dragsted, Enhedslisten.

Kl. 15:42

Pelle Dragsted (EL):

Tak for det, og tak for talen og ikke mindst det her fokus på, om jeg så må sige, de jævne mennesker derude, som bliver ramt af inflationen. Jeg tror, ordføreren sagde, at det var en kedelig finanslov. Men det er jo ikke alle, den er kedelig for. De ejendomsinvestorer, der får en skattelettelse på 1 mia. kr., synes nok, den er meget sjov. De her selskaber, som har spundet guld på krisen, og som fredes for den her skat på en overnormal profit, synes nok også, det er rimelig morsomt. Så den er kedelig for almindelige mennesker; ikke så kedelig for dem oppe i toppen af samfundet.

En af de ting, som ordføreren nævnte, var at nedsætte momsen, og det er jo også noget, der virkelig koster mange penge. Der er også en anden vej at gå, som nogle af vores nabolande har gjort, og det er jo at lægge et pres på fødevarebranchen for at sænke priserne. I Frankrig har de indgået en frivillig aftale. I Sverige har finansministeren indkaldt dagligvarebranchen, altså fødevarebranchen, til et krisemøde og sagt, at nu går den simpelt hen ikke længere, og at nu skal priserne ned, fordi omkostningerne er gået ned. Hvad tænker Dansk Folkeparti om at lægge et moderat fysisk pres på fødevarebranchen?

Kl. 15:43

Den fg. formand (Annette Lind):

Ordføreren. Værsgo.

Kl. 15:43

Peter Kofod (DF):

Det er jo en spændende idé. Jeg er nødt til at se det nærmere – jeg kender ikke til det svenske eksempel. Men der har jo i hvert fald været en diskussion om f.eks. smør for nogle måneder siden og om, hvordan prisudviklingen havde været der, og hvordan der er nogle mellemmænd. Lad mig sige, at prisudviklingen jo ikke altid slår igennem, fordi der er det her mellemlag af forretninger og kæder og alt muligt andet. Det er vi da villige til at se på. Jeg ved ikke lige, hvordan man skulle gøre det, men jeg har jo heller ikke set det svenske eksempel, og det er måske det bedste, fordi det svenske samfund minder ret meget om det danske.

Kl. 15:43

Den fg. formand (Annette Lind):

Tak for det. Så vil jeg gerne bede Pernille Vermund om at komme herop – nej, Pelle Dragsted har sin anden korte bemærkning. Vi havde lige sådan et skift her. Så giver vi ordet til Pelle Dragsted.

Kl. 15:44

Pelle Dragsted (EL):

Tak – det er helt i orden. Og det er også i orden, at ordføreren ikke kender til eksemplerne. Men det er meget interessant, for det blev rejst som en politisk debat, faktisk af Enhedslistens søsterparti i Sverige, og efter finansministeren så har indkaldt de her matjätter, som de kalder dem, altså de tre store supermarkedskæder, til et møde, er de faktisk frivilligt gået ud at sige, at nu sænker de prisen på en lang række basisvarer.

Så det har virket der, det har virket i Frankrig, og jeg synes, at regeringen sidder lidt stille herhjemme i forhold til at få lagt det pres på branchen.

Kl. 15:44

Den fg. formand (Annette Lind):

Hr. Peter Kofod, værsgo.

Kl. 15:44

Peter Kofod (DF):

Jamen det lyder spændende. Det ser jeg gerne på, men som sagt kender jeg ikke eksemplerne fra Sverige og Frankrig.

Kl. 15:44

Den fg. formand (Annette Lind):

Så vil jeg gerne give ordet til fru Pernille Vermund. Værsgo.

Kl. 15:44

Pernille Vermund (NB):

Tak for det. Jeg vil gerne følge op, hvor hr. Dennis Flydtkjær sluttede. Det er jo rigtig mange penge, man i Dansk Folkeparti nu vil give tilbage til danskerne. Som borgerlig er jeg glad for, at Dansk Folkeparti er kommet på banen, f.eks. med at afskaffe registreringsafgiften.

Det er jo store milliardbeløb, man har lovet danskerne før valget, og man er også et parti, som – uanset om regeringen er rent socialdemokratisk eller det nu er den her teknokratiregering – er meget hurtige til at kalde regeringer vælgerbedragere eller sige, at de er nogle, der ikke overholder de valgløfter, de har givet.

Så jeg kunne godt tænke mig at høre: 1) Hvor skal pengene komme fra, og 2) hvornår kommer den her økonomiske plan, som DF gerne vil komme med?

Kl. 15:45

Den fg. formand (Annette Lind):

Ordføreren.

Kl. 15:45

Peter Kofod (DF):

Tak for det. Jeg synes nu ikke, jeg står heroppe på talerstolen og kalder folk bedragere. Det vil jeg helst ikke gøre. Men det er fuldstændig rigtigt, at vi har en ambition om, at borgerne skal have flere af deres egne penge mellem hænderne. Det er fuldstændig rigtigt.

Det er også derfor, vi har været ude at sige det, som vi har sagt om registreringsafgiften, og der agter vi da at komme med en økonomisk plan, der sådan mere gennemarbejdet end det, jeg kan gøre i taletiden her, skal anvise, hvordan vi vil gøre, og hvor pengene skal komme fra. Det kan jeg bekræfte. Hvornår den kommer, kan jeg jo ikke stå at sætte en dato på, altså. Men vi har store ambitioner om at komme med en plan, ja.

Kl. 15:46

Den fg. formand (Annette Lind):

Fru Pernille Vermund, værsgo.

Kl. 15:46

Pernille Vermund (NB):

Jamen det lyder som sagt godt, at man nu bakker op om noget, der minder om skattelettelser. Men hvis man er borgerlig, er man jo også meget optaget af, at pengene skal passe, og jeg synes et eller andet sted, det virker lidt bizart, at man starter ud med at love nogle penge, og at man så først bagefter skal finde ud af, hvor pengene skal komme fra.

Så kunne man ikke sætte nogle flere ord på, 1) hvor pengene skal komme fra, og 2) hvornår den her økonomiske plan kommer? Partiet har jo eksisteret i mange år i modsætning til Nye Borgerlige, som ikke har så mange år på bagen; der har været god tid til det. Hvornår kommer planen, og hvorfor har man ikke lavet en plan før?

Kl. 15:46

Den fg. formand (Annette Lind):

Hr. Peter Kofod, værsgo.

Kl. 15:46

Peter Kofod (DF):

Ja, det må man jo spørge folk, der kom før mig, om, altså hvorfor man ikke har haft en plan før. Men det er så vores ambition at gøre det nu, og det er vores klare ambition, som jeg også redegjorde for, at vi, bl.a. når det kommer til biler, vil sørge for, at danskerne får billigere, sikrere biler. Det synes vi egentlig at rigtig mange fortjener.

Så kommer vi selvfølgelig også til, når vi fremlægger det forslag endeligt, at vise, hvor finansieringen kommer fra. Og jeg har jo allerede nævnt nogle finansieringskilder tidligere i debatten, men vi kommer selvfølgelig til at fremlægge en fuldstændig plan, ja.

Kl. 15:47

Den fg. formand (Annette Lind):

Så vil jeg gerne give ordet til hr. Rasmus Lund-Nielsen fra Moderaterne. Værsgo.

Kl. 15:47

Rasmus Lund-Nielsen (M):

Mit spørgsmål går på at forsøge at konkretisere spørgsmålet fra min partikollega hr. Henrik Frandsen i forhold til det her med reformer. Hvor står Dansk Folkeparti, når det kommer til at være villig til at indgå i nogle aftaler omkring arbejdsudbudsreformer, helt konkret?

Kl. 15:47

Den fg. formand (Annette Lind):

Ordføreren.

Kl. 15:47

Peter Kofod (DF):

Det kommer an på, hvad regeringen vil. Altså, hvis regeringen vil lave reformer, der går i vores retning, er vi sådan set interesserede i det.

Jeg står ikke her på talerstolen og lukker døre til regeringen. Jeg synes egentlig, at jeg brugte store dele af min taletid på at prøve at holde døre åbne og sige, at vi gerne vil noget som parti, at vi gerne vil være en del af noget, og at vi gerne vil tage ansvar for noget – og så er der nogle prioriteter, som jeg jo har nævnt. Så jeg har ikke lyst til at lukke døren til ordførerens parti. Jeg har lyst til, at Dansk Folkeparti skal være med til en hel masse.

Kl. 15:48

Den fg. formand (Annette Lind):

Værsgo.

Kl. 15:48

Rasmus Lund-Nielsen (M):

Jeg tror bestemt også, at vi gerne vil holde døren åben til ordførerens parti. Nu nævner du bare det der med, at I har en tradition gennem 25 år for at være med i politiske aftaler, og det vil jeg også gerne kvittere for. Men jeg mindes også, at det tilbage i bl.a. 2016, da I var støtteparti til VLAK-regeringen, var lidt svært at komme igennem med særlig de her arbejdsudbudsreformer i forhold til helhedsplanen, der blev fremlagt det år. Så jeg vil bare høre, om der er nogen konkrete arbejdsudbudsreformer, apropos også de andre spørgsmål, til at skaffe finansiering, som ordføreren tænker Dansk Folkeparti kunne gå med på.

Kl. 15:48

Den fg. formand (Annette Lind):

Hr. Peter Kofod.

Kl. 15:48

Peter Kofod (DF):

Jamen det kommer vi til at forhandle om. Og så vil jeg så sige om den periode der, at jeg synes, at når man kigger tilbage på det borgerlige Danmark dengang, blev der gjort for mange ting i de blå partier for at genere hinanden og sørge for, at andre ikke kom i mål med projekter, i stedet for at man satte sig ned og kiggede på, hvad vi egentlig måske kan sammen, og det synes jeg må være et enormt læringspunkt for mange.

Kl. 15:49

Den fg. formand (Annette Lind):

Der er ikke flere korte bemærkninger, så jeg vil gerne sige tak til DF's ordfører hr. Peter Kofod. Så skal vi sige velkommen til Alternativets ordfører hr. Torsten Gejl. Værsgo.

Kl. 15:49

(Ordfører)

Torsten Gejl (ALT):

Tak, formand. I Alternativet synes vi ikke, det går så godt med regeringens klimapolitik. Vi synes, at den forrige regering gik lidt i stå i slutningen af sidste regeringsperiode, og vi har netop hørt Moderaternes finansordfører sige, at Moderaterne tager speed ud af dansk politik. Vi er helt enige og medgiver, at deres klimaminister har sat klimapolitikken næsten i stå.

Der kommer rapport efter rapport, der siger, at klimasituationen er mere alvorlig, end vi havde troet, og alligevel præsenterer regeringen en finanslov med færre klimainvesteringer, end vi har set i mands minde. I februar i år kom Klimarådet med sin årlige bedømmelse af regeringens muligheder for at nå målsætningen om at reducere CO2-udslippet med 70 pct. inden 2030. Rådet skriver, at der er høj risiko for, at regeringens klimaindsats ikke vil bringe Danmark i mål. Og det giver jo egentlig fin mening, når man ser på det faktum, at det danske CO2-udslip faktisk er steget med 1 pct. fra 2021 til 2022.

I marts kom IPCC-rapporten, hvor der står, at Parisaftalens temperaturmål kræver umiddelbare og massive reduktioner i udledningerne, og at der er brug for at opskalere tekniske løsninger som f.eks. at fjerne CO2 fra atmosfæren.

I går var det så den danske earth overshoot day. Her viser en årlig opgørelse, at vi i Danmark har brugt vores del af Jordens ressourcer for hele året. Resten af vores forbrug er på planetens klimakredit. Vi forbruger rigtig, rigtig meget. Vi importerer meget, vi smider meget ud, og vi er ikke særlig gode til at genbruge. Vi tillader os at forbruge Jordens knappe ressourcer hurtigere end 180 andre lande i verden.

I lyset af alt dette havde vi håbet på en offensiv reaktion fra regeringen med dette års finanslov. Vi havde håbet på en klimaakutpakke, der skød den danske klimaindsats i gang på en måde, så ingen var i tvivl. Alligevel vælger man at lave en finanslov, som stort set er blottet for klimainvesteringer; en finanslov, der er så uambitiøs på klimaområdet, at regeringen finder anledning til at undskylde for det i forordet. Samtidig står regeringens ministre ude i byen og siger, at den her regering er mere grøn end den forrige. Altså, man bliver oprigtigt i tvivl om, hvorvidt det er den samme planet, vi er i gang med at redde.

Jeg tror, at vi her i Folketinget er nødt til at komme til en væsentlig erkendelse. Danmark er ikke noget foregangsland på klima – og heller ikke på miljø og natur for den sags skyld. Som jeg sagde tidligere i talen, tillader vi os at forbruge Jordens knappe ressourcer hurtigere end 180 andre lande i verden.

Regeringen bliver så ved med at sige, at vi har en af verdens mest ambitiøse klimalove. Og ja, vi har en klimalov, der har som målsætning at reducere CO2-udslippet med 70 pct. inden 2030, og ja, det var en af verdens mest ambitiøse klimalovgivninger i 2019. Men for det første er den ikke længere ambitiøs nok. Som statsministeren sagde i valgkampen, har vi nu udledt så meget CO2, at reduktionsmålet burde hæves til 80 eller 85 pct., hvis vi skal leve op til Parisaftalen. Den slags snak stoppede så brat, da hun dannede en centrum-højre-regering, men det gør jo ikke holdningen mindre rigtig. Og for det andet er der ikke længere nogen, der tror på, at vi når de 70 pct. CO2-reduktion inden 2030.

I sidste folketingsperiode kom klimaministeren igen og igen tilbage fra internationale klimakonferencer og fortalte, hvor meget ros han havde fået af ministre og politikere fra andre lande for Danmarks ambitiøse klimalov. Når han kom tilbage til Danmark, mødte han studenter, der sultestrejkede for klimaet på Slotspladsen eller limede sig fast til Folketingets trappe i protest mod regeringens klimanøl. Han mødte grønne organisationer, som var mere og mere desperate for at få Danmarks klimapolitik tilbage på sporet, ligesom de er i dag, hvor 20 grønne organisationer kommer med et kæmpe klimaopråb til regeringen. Det fortæller simpelt hen, at regeringen har været i sin egen lille boble, når det kommer til klimapolitikken, mens dem, der har mest forstand på klimapolitik i Danmark og verden, er et helt andet sted.

Her må jeg simpelt hen appellere til regeringen: Kom ud af jeres klimaboble. Kom ud og lyt til dem, der ved mest om klimaudfordringerne. Læs dommedagsrapporterne og hold op med at sige, at det går rigtig godt med klimaindsatsen i Danmark. Kom ud og lyt til jeres eget Klimaråd, der siger, at I ikke kommer i mål med jeres klimamålsætning. Og lad for guds skyld være med at lave besparelser på rådet, fordi det har modet til at kritisere regeringen.

Alternativet har allerede forladt finanslovsforhandlingerne. Vi har været med i de seneste finanslove, og det har vi været meget glade for, men i år er vi ikke engang i nærheden af at sætte vores grønne stempel på en finanslov. Venstres ordfører sagde fra talerstolen i dag, at der aldrig har været så store grønne investeringer i en finanslov, som der er i årets finanslov. Det synes vi godt nok er et utroligt udsagn, når vi i Alternativet kun ser 20 millioner nye kroner til grønne investeringer ud af en finanslov, som jo budgetterer med mere end 1.000 mia. kr.

Socialdemokratiets ordfører sagde, at Alternativet bare kunne være blevet i forhandlingerne og forsøgt at forhandle nye klimatiltag ind i loven. Men regeringen har valgt, at der kun er 200 mio. kr. at forhandle om, som skal deles mellem ni partier potentielt. Regeringen ved godt, at der er brug for milliarder af kroner for at få vores klimapolitik tilbage på sporet, og det har der også været i de finanslove, som Alternativet har sat sit grønne stempel på.

Kl. 15:54

For at Alternativet kunne overveje at stemme for en finanslov, skulle der selvfølgelig være en grøn akutpakke som førsteprioritet. Det er der kommet fra dem, der hedder 92-Gruppen, der tæller omkring 20 organisationer, heriblandt kæmpestore spillere som Danmarks Naturfredningsforening, Greenpeace, Den Grønne Ungdomsbevægelse, Mellemfolkeligt Samvirke og Oxfam IBIS. 92-Gruppen er kommet med konkrete forslag til, hvad der kan gøres på kort sigt for at reducere CO2-udslippet og dermed få Danmarks klimapolitik tilbage på sporet. Og da jeg jo mildest talt har kritiseret klimaministeren for at sidde solidt på sine hænder i Klima-, Energi- og Forsyningsministeriet, skylder jeg også at nævne, hvilke initiativer der kunne have været på finansloven, hvis man havde levet op til Alternativets forventninger.

92-Gruppen peger tilsammen på besparelser på 6,3 mio. t CO2 frem til 2025. Det er nok til at få Danmark tilbage på klimasporet og endda sigte mod endnu højere reduktionsmål end 70 pct. i 2030.

På transportområdet lyder nogle af forslagene sådan her: Indfør højere benzin- og dieselafgifter; stop salg af fossile biler og varevogne i 2024; reducer hastigheden på motorvejene; fjern CO2-tunge vejanlæg i infrastrukturplanen.

På landbrugsområdet lyder forslagene sådan her: Omlæg 250 ha fra 1-årige til flerårige afgrøder; reducer dyrebestanden med 15 pct.; indfør en afgift på 750 kr. pr. t CO2 på landbruget fra 2025; fordobl Danmarks økologiske areal inden 2027; fjern moms på økologiske fødevarer.

På affaldsområdet foreslår 92-Gruppen opsamling af metan fra lossepladser.

På elektricitet- og varmeområdet foreslår gruppen at omstille yderligere 50.000 huse fra fossil gas og olie inden 2025 og at bygge tagfladebaseret solcelleanlæg i rigtig, rigtig stor stil.

På industriområdet foreslår de hurtigere indfasning af en CO2-afgift for industrien og at hæve CO2-afgiften med 200 kr. pr. t.

Så kære regering, kom nu i gang!

Og det er ikke bare 92-Gruppen, som tilbyder klimaministeren en gavebod af lavthængende frugter. Den grønne tænketank CONCITO har også en lang række forslag, der kan fungere på kort sigt. Blandt dem er: Den tunge vejtransport skal over på strøm; der skal skabes omfattende infrastruktur til cykling; vi skal have en forhøjet flyafgift; vi skal have en brændstofafgift, der forhøjes til det tyske niveau; og vi skal genåbne infrastrukturaftalen og stoppe med at forlænge Danmark med asfalt.

Så kære regering, kom nu i gang!

Fra Alternativets side bakker vi op om alle de her forslag. Mange af dem står i vores eget partiprogram, og vi kan supplere med et par stykker mere, nemlig at plante udstrakte ålegræsbælter til havs, som opsuger masser af CO2, at reducere antallet af dyr i landbruget yderligere, som de gør i Holland, og at stoppe importen af 1,7 mio. t soja dyrket steder, hvor der skulle have stået regnskov. Det sidste bidrager ganske vist ikke til den danske CO2-reduktion, men vi bliver også nødt til at tænke på, hvor store ødelæggelser CO2-udslippet skaber i resten af verden, når vi importerer soja fra områder, hvor der er fældet regnskov.

I Alternativet har vi været glade for at være med i finanslovsaftalerne de seneste år. Vi har været med til at finde milliarder til nye klima- og naturinvesteringer. Vi var også med i inflationspakken, som blev vedtaget for nylig, med flere hundrede grønne millioner. Så når nu skaden er sket og finansloven er blevet en klimamæssig fiasko, så håber jeg, at regeringen vil plukke fra Alternativet, fra CONCITO, fra 92-Gruppen og fra alle andres gode forslag, når man begynder at forberede den næste finanslov om få måneder.

Nu har vi set en finanslov, der er den ringeste på klimatiltag i mange år. Lad os lave en i efteråret, der er den bedste på klima, miljø og natur i mange år. Så skal jeg love for, at den får Alternativets grønne stempel. Tak, formand.

Kl. 15:58

Den fg. formand (Annette Lind):

Tak til hr. Torsten Gejl for ordførertalen. Der er en kort bemærkning fra hr. Pelle Dragsted fra Enhedslisten. Værsgo.

Kl. 15:58

Pelle Dragsted (EL):

Først tak for en rigtig god tale, og også tak for det tætte samarbejde mellem Enhedslisten og Alternativet. Jeg deler fuldstændig, jeg ved ikke, om jeg skal kalde det fortvivlelsen, men den her nærmest desperation over, at vi ser det, der sker, og at vi hører de beskeder, vi får fra IPCC, fra forskere, fra Klimarådet, og at det ligesom bare ikke går ind.

Vi har en regering, der snakker om at være modig og ligesom at skulle løse vor tids store kriser, men når det drejer sig om den allerstørste af dem, vil man ikke tage de skridt, der skal til. For der er ikke nogen krisebevidsthed. Det prøver regeringen vist at etablere på andre områder, men altså ikke på det her område, og mit spørgsmål er, og det er måske et lidt stort spørgsmål til 2 minutters besvarelse: Hvad tænker ordføreren at vi i den grønne blok, som man vel kan kalde den, nu gør med den regering?

Kl. 15:59

Den fg. formand (Annette Lind):

Jeg vil bare sige, at det er 1 minut, vi har til rådighed.

Værsgo.

Kl. 15:59

Torsten Gejl (ALT):

Vi sørger for, at de rigtige forslag altid er til stede; vi slår os sammen med de store netværk og de grønne organisationer uden for Folketinget; vi hjælper med at vise regeringen, at der er mange, mange danskere, der virkelig kræver klimahandling. Det har altid gjort indtryk på en regering, når det viser sig, at befolkningen kræver rigtig meget af en bestemt ting.

Kl. 16:00

Den fg. formand (Annette Lind):

Hr. Pelle Dragsted.

Kl. 16:00

Pelle Dragsted (EL):

Tak for det. Det var et rigtig godt svar, og det kan jeg i hvert fald love at vi i Enhedslisten meget, meget gerne bidrager til sammen med Alternativet.

Kl. 16:00

Den fg. formand (Annette Lind):

Hr. Torsten Gejl.

Kl. 16:00

Torsten Gejl (ALT):

Selv tak.

Kl. 16:00

Den fg. formand (Annette Lind):

Så vil jeg gerne sige tak til Alternativets ordfører. Der er ikke flere korte bemærkninger. Og så er det Nye Borgerliges ordfører. Værsgo, fru Pernille Vermund.

Kl. 16:00

(Ordfører)

Pernille Vermund (NB):

Krise – i forskellige former nævnes ordet hele fem gange i de første fem linjer af regeringens finanslovsforslag. Set ud fra et kynisk perspektiv kan man måske godt forstå regeringen. Alt er på ingen måde fryd og gammen, og statsministeren har tidligere haft held med krisekommunikation. Så hvorfor ikke indrette sig derefter og se kriser som sin eksistensberettigelse? Hvorfor ikke give danskerne indtrykket af, at i alle de her kriser er der en, der altid kommer dem til undsætning – mor  Mette, eller noget?

I min optik lyder midterregeringen, der blev solgt som handlekraftig, mere eller mindre som et ekko af embedsmænd fra det bureaukratiske EU-system i Bruxelles. Den vil endnu mere af det kedelige, vi har set i årtier – mere stat og mindre menneske.

Jeg og Nye Borgerlige vil en anden vej. Og derfor har vi fremlagt en økonomisk 2035-plan for et mere borgerligt Danmark. Det er en plan, hvor politikerne bestemmer mindre og danskerne bestemmer meget mere selv, også over flere af deres egne penge. Det er en plan, hvor politikerne ikke frådser med pengene, så det går ud over kernevelfærden og danskerne, som tvinges til at betale en langt højere skat end nødvendigt. Det er en plan, hvor vores skattesystem forenkles, så vi sparer penge til administration og bureaukrati, og så danskerne i fremtiden får meget lettere ved selv at regne ud, hvad de skal betale i skat. Det er en plan, der gør Danmark rigere og danskerne friere, og hvor der altid er en hjælpende hånd til dem, der ikke kan klare sig selv.

Desværre bruger regeringen et andet kompas. Man ønsker at gennemføre reformer for bl.a. at kunne ansætte flere i den offentlige sektor. Med et øget skatteprovenu vil man skabe øget råderum til investeringer i den offentlige velfærd. Man vil altså ikke ændre på den offentlige beskæftigelse, som stak af under fru Mette Frederiksens første periode som statsminister – tværtimod. Man vil poste flere penge i en planøkonomi, og så regner man med, at den lige pludselig vil fungere. Danmark har næstflest offentligt ansatte pr. indbygger i OECD, og den offentlige beskæftigelse er siden starten af corona steget med ca. 40.000. Det er påfaldende, at man åbenbart har ambitioner om at øge udgifterne endnu mere. Og hvem har egentlig mærket, at servicen i det offentlige skulle være blevet bedre? Ingen – det er nok mit bedste bud. Og derfor bør vi selvfølgelig tage en grundig debat om, hvordan vi indretter os i fremtiden.

En af løsningerne, som jeg ser det, er, at danskerne kan vælge den velfærd, de rent faktisk har behov for. Giver vi borgerne den ret og det ansvar, vil vi kunne få langt mere for pengene. Pengene skal følge den enkelte borger. Velfærden skal finansieres over skatten, som den er i dag, men alle ønsker ikke nødvendigvis den velfærd, som socialdemokrater, moderater og Venstrefolk synes at borgerne skal have. Vi bør styrke incitamenterne til at levere mest kvalitet for pengene i den offentlige sektor. Vi bør forenkle systemet og fjerne unødvendige administrative byrder. Vi bør gennemføre arbejdsudbudsreformer, og vi bør sænke marginalskatter på løn og kapitalindkomst. Det er vores politik i Nye Borgerlige, og det er en sund måde at råde bod på velstandstabet, som inflationen medfører.

Jeg vil anbefale regeringens ministre at bruge noget af deres tid på bagsædet af ministerbilerne til at læse vores økonomiske plan. Tænk, at regeringen var nødt til at afskaffe store bededag for at kunne finde 3 mia. kr. ud af et statsbudget med samlede offentlige udgifter på tæt på 1.300 mia. kr. Det var åbenbart, hvad vores danske kultur og traditioner var værd for regeringen. Hvis ikke det var så trist, ville man ikke vide, om man skulle grine eller græde.

Til gengæld er der én tradition, regeringen holder fast i: statsministerens hang til at fastholde verdens højeste skattetryk i Danmark for derefter at kunne give udvalgte vælgergrupper lidt tilbage i form af checks. Jeg og Nye Borgerlige er med i aftalen om inflationshjælp, der udmøntes med den her finanslov, da det hjælper nogle af dem, som er ramt hårdt af de stigende priser. Men det er altså langtfra godt nok. Det ville være meget bedre, hvis politikerne spændte livremmen ind, og hvis vi sænker skatter og afgifter, så alle danskere får lov at beholde flere af deres egne penge selv.

Kl. 16:05

Med Nye Borgerliges økonomiske politik vil en helt almindelig familie med to børn få 5.900 kr. mere i råderum om måneden. Regeringen er mere end velkommen til at hente inspiration, og det gælder selvfølgelig også skatteministeren, som forleden glædede sig over, at 3 millioner danskere havde været inde på skat.dk for at tjekke deres årsopgørelse. Helt ærligt, hvad er der at være stolt over? Som borgerlig politiker og selvstændigt erhvervsdrivende gennem mange år er det mig magtpåliggende, at vi tager en seriøs debat om skat, om systemet, kompleksiteten og størrelsen. Tænk bare på det nye – eller det nyere – ejendomsvurderingssystem. Det kostede milliarder, og gang på gang er det blevet udskudt. Vi kan sende mennesker til Månen, vi kan sende robotter til Mars, men vi kan åbenbart ikke lave et ejendomsvurderingssystem, der ender som andet end molbohistorier.

Vi har formentlig et af verdens mest komplicerede skattesystemer. Det koster milliarder i administration, det svækker retssikkerheden for borgerne, og det er decideret asocialt. I et system, hvor en stigende mængde af love og regler, tilskud, fradrag og diverse særordninger gør det nærmest umuligt for både borgere og virksomheder at regne deres egen skat ud, er det de lavtlønnede, det er de selvstændigt erhvervsdrivende, og det er de små og mellemstore virksomheder, der taber. De stærke skal nok finde ressourcerne til at regne den ud. Helt almindelige danskere og små og mellemstore virksomheder indberetter, så godt de kan, og så krydser de ellers fingre for ikke at stå i gæld eller ligefrem at have betalt for meget, når årsopgørelsen lander.

I Nye Borgerlige mener vi, at vi bør have et skattesystem, der er så enkelt, at man kan regne det ud på bagsiden af en serviet. Derfor foreslår vi, at de første 90.000 kr., man tjener om året, skal være skattefrie, og derefter skal man have en flad skat på 37 pct. af alt, hvad man tjener. Det vil gøre det både billigere og lettere at være dansker. Desværre vil regeringen en anden vej ved at gøre vores i forvejen meget komplekse skattesystem endnu mere kompliceret. For regeringens plan er at indføre en ny mellemskat, hvor de, der betaler mere mere, skal betale mindre mere, og en ny toptopskat, så dem, der betaler mere, skal betale mere mere. Det er jo det rene galimatias. Men med en skatteminister, der udtrykker stolthed over, at der allerede er 3 millioner danskere, som har tjekket deres årsopgørelse på skat.dk, og at mange flere åbenbart kommer til at følge efter, forstår man måske bedre. For jo mere kompliceret skattesystemet er, jo flere danskere vil regeringen formentlig kunne trække til skat.dk – som om det var et mål i sig selv.

Jeg er med på, at man i brede kredse i Danmark bliver betragtet som et ondt menneske, når man foreslår, at skatten skal ned. Mange danskere siger, at de betaler deres skat med glæde, men hvis det virkelig var rigtigt, hvorfor er der så sådan en voldsom trængsel og alarm på skat.dk, når årsopgørelserne bliver tilgængelige? Mon ikke det skyldes, at de fleste af os trods alt håber, at vi har betalt for meget i skat og ikke for lidt. Det tænker jeg, og det tænker vi i Nye Borgerlige.

Jeg tænker, at det vil være rart at høre, hvad andre partier i Folketinget tænker om den sag. Tak for ordet.

Kl. 16:09

Den fg. formand (Annette Lind):

Tak til fru Pernille Vermund. Der er ikke nogen korte bemærkninger. Så skal vi over til de nordatlantiske medlemmer, og først skal vi sige velkommen til Siumuts ordfører, og det er fru Aki-Matilda Høegh-Dam. Værsgo.

Kl. 16:09

(Ordfører)

Aki-Matilda Høegh-Dam (SIU):

Tak. I 2021 udkom bogen »Imperiets børn« skrevet af journalist og forfatter Anne Kirstine Hermann. Bogen, som er sagligt gennemarbejdet, kommer bl.a. ind på, hvordan Danmark førte Grønland og FN bag lyset, da De Forenede Nationer krævede, at kolonimagter skulle afvikle deres kolonier og give kolonierne ret til selvstændighed. Denne ret blev aldrig præsenteret for det grønlandske folk. I stedet fik vi at vide, at vi kunne få muligheden for at blive et dansk amt og på den måde få retten til at blive repræsenteret i Folketinget.

På den måde har Danmark siden koloniseringen af Grønland nydt stor gavn af at spille med lukkede kort over for os grønlændere. Anne Kirstine Hermann har støvet alle de kort op, som det var muligt for hende at finde frem til, og præsenterer sine fund i bogen på en faktuel måde. Vi fra Siumut mener, at kalaallit har ret til at kende detaljerne i vores historie. Derfor har vi også i sinde at afsætte midler til at få »Imperiets børn« oversat til vores sprog, kalaallisut.

Som alle de dygtigste forhandlere ved, er tillid den største valuta inden for praktisk talt enhver forhandling og ethvert samarbejde. Derfor er det glædeligt, at der står i regeringsgrundlaget, at vi nordatlantiske mandater skal inviteres til forhandlinger om finansloven på områder, der vedrører Grønland og Færøerne.

Ja, faktisk kan man gå så langt som til at sige, at vi meget passende kan inviteres til hvilken som helst forhandling om finansloven, da det oftest også er områder, som ministerier overser rent faktisk er danske ansvarsområder. Det er jo nemlig forståeligt, at der kan være mange forskellige ting, man skal tage hensyn til under sådan nogle lange forhandlinger, således at Grønland pludselig kunne blive overset. Og der står vi altså gerne til rådighed med en venlig lille påmindelse, kommentar eller generel vidensudveksling.

Det er jo således, at Social-, Bolig- og Ældreministeriet allerede har inviteret os til SSA-forhandlingerne. Det sætter vi pris på. Vi ser derfor frem til de kommende invitationer, møder og andre dialoger i forskellige ministerier. Det er jo nemlig først, når vi spiller med åbne kort, at vi opnår de bedste resultater med reelt samarbejde.

Ved succesfulde forhandlinger bliver der også nødt til at være en vis mængde af åbenhed og ærlighed til stede. Dertil vil jeg også gerne være ærlig at sige, at vi synes, at I færinger er dygtige til at sige til og fra politisk set, når der er ansvarsområder, I selv ønsker at overtage. Mig bekendt har Danmark efterhånden færre ansvarsområder over for Færøerne end over for Grønland, og alligevel forhandler vi nordatlantiske mandater fra den samme pulje under finanslovsforhandlingerne.

Så spørgsmålet er jo, om det egentlig ville give bedre mening at separere puljen i stedet for at skære os alle over én kam, og såfremt dette kunne give mening for vores færøske kollegaer, kunne vi i stedet oprette en Færøernepulje og en Grønlandspulje.

Noget, som både færinger, danskere og vi grønlændere har tilfælles, er vores stolthed og glæde omkring vores lokale fødevarer. De fleste tænker nok ikke lige umiddelbart på Grønland som et land, der også har landbrug, men Kalaallit Nunaat er alsidigt og stort, og det besidder vi selvfølgelig også.

I Sydgrønland har vi nemlig både fiskere og fangere, men også bæredygtigt rensdyravl og fåreholdere. Foodlab Kujataa er et innovativt samlingspunkt for de lokale aktører af de lokale aktører. Her står Foodlab Kujataa bl.a. for opbevaring af lokale råvarer, erhvervsudvikling, støtte til kulinariske iværksættere og professionel sparring på fødevareområdet.

Fødevareområdet er et dansk ansvarsområde, som vi i den nuværende valgperiode også skal få videreudviklet i Grønland. Når det gælder miljøvenlighed, er det fuldstændig afgørende, at vi kalaallit tænker både lokalt og bæredygtigt, at vi kigger i vores egen baghave efter vores egne rigdomme i naturen. Når det gælder sundhed og mad, handler det jo nemlig ikke kun om vitaminer og mineraler, men også om kultur og selvforståelse, og på den måde er vores lokale mad ikke alene bedre for miljøet, men også opbyggende for krop og sjæl.

Kl. 16:15

Ud over litteratur, historie, kultur, tilgængelige materialer på grønlandsk, invitationer til finanslovsforhandlinger og de forskellige puljer, miljøhensyn, fødevareområdet, erhvervsudvikling osv. osv. er der også mange emner, vi fra Siumut i Folketinget har arbejdet med under sidste valgperiode, der stadig den dag i dag er relevante at arbejde med. Det er vores mål og vision, at vi både vil gå i gang med nye tiltag som de ovennævnte eksempler, men vi agter også at følge op på vores øvrige arbejde. Dette vil naturligvis være noget, vi holder befolkningen orienteret omkring løbende.

Og til slut vil jeg bare sige, at vi fra Siumut ser frem til et godt, opbyggende og bredt samarbejde på tværs af partier og lande. Qujanaq.

Kl. 16:16

Den fg. formand (Annette Lind):

Tak til Siumuts ordfører. Der er ikke nogen korte bemærkninger. Så skal vi sige velkommen til det andet grønlandske medlem. Det er fru Aaja Chemnitz fra IA. Værsgo.

Kl. 16:16

(Ordfører)

Aaja Chemnitz (IA):

Tak for ordet. Inuit Ataqatigiits prioriteringer til finansloven er børn, unge og erhvervsudvikling i det grønlandske samfund. Det grønlandske samfunds udvikling er afgørende afhængigt af to forskellige ting, nemlig uddannelse og erhvervsudvikling.

Hvert år ved vi, at der kommer 500-600 grønlandske studerende til Danmark, og hver enkelt uddannedes betydning for det grønlandske samfund er stor af værdi. Det er vigtigt, når der er en relativt høj grad af frafald blandt de studerende, at vi sikrer, at modtagelsen i det første år af uddannelsen bliver bedre end det, der er i dag. Mange kan måske tænke, at det grønlandske samfund og det danske samfund ligner hinanden, og at det ikke er så svært at flytte fra Grønland til Danmark. I nogle dele af det grønlandske samfund kan man godt tale dansk, og i Grønland hedder Brugsen Brugseni, så på mange måder kan der være mange sammenlignelige ting, men der er faktisk rigtig stor forskel på at bo i Grønland og bo i Danmark. Det er milevidt at komme fra Grønland til Danmark, og kløften bliver desværre større.

Med uddannelsesreformen atuarfitsialak, den gode skole i Grønland, kan vi se, at der er flere og flere, som bliver primært grønlandsktalende. Vi ved, at Grønland løser flere og flere opgaver selv. Vi ved, at der er opstået en anden politisk selvbevidsthed i det grønlandske samfund. Samtidig er der færre og færre med dansk baggrund, som bosætter sig i Grønland, og dem, der bosætter sig, er typisk yngre, som er der i nogle få år, hvor det før i tiden var ældre, som nærmest var en hel menneskealder i det grønlandske samfund. Summa summarum er, at Grønland og Danmark på mange måder er ved at bevæge sig væk fra hinanden.

Et af de områder, som vi investerer i hjemme i Grønland, er uddannelse, og mange af vores dygtige unge går direkte igennem på et dansk studie, klarer sig fantastisk flot, og vi er meget, meget stolte af dem, når de færdiggør deres uddannelse. I forhold til andre er vi opmærksomme på, at de kan have brug for en hjælpende hånd, så det har vi et fokus på hjemme i Grønland, og det gælder måske særligt i starten af studiet. De grønlandske studerendes forening, Avalak, løser en kæmpestor opgave ved at være en støtte og et netværk for deres medstuderende. En af Avalaks allervigtigste anbefalinger til os som politikere er, at vi skal sikre, at der bliver etableret et kollegie for grønlændere i Aalborg og i København, og det ønske har vi lyttet til hos Inuit Ataqatigiit. I Aarhus og i Odense har vi kollegier til førsteårsstuderende i forlængelse af de grønlandske huse. Vi ved, at frafaldet mindskes. Vi ved, at sammenholdet bliver styrket, og vi ved, at mange får venskaber igennem det studieliv sammen med de andre medstuderende, og derfor vil vi gerne være med til at prioritere en etablering og drift af kollegier i Aalborg og i København til vores grønlandske studerende.

Noget andet af det, som fylder meget i Grønland, er de kommende landingsbaner i Nuuk og Ilulissat, og inden længe kan man flyve direkte fra hele verden til Grønland, direkte til Nuuk og direkte til Ilulissat, og det skaber nogle muligheder for bæredygtig kvalitetsturisme i Grønland. Landingsbanerne i sig selv skaber ikke den udvikling, og der er brug for, at vi også laver endnu flere tiltag.

Hos Inuit Ataqatigiit vil vi gerne prioritere, at der bliver afsat midler til mikroinfrastruktur. Det kan være gangstier. Det kan være pontonbroer. Det kan være anden lignende mindre infrastruktur i byer og bygder, sådan at turisterne kan komme længere rundtomkring i det grønlandske samfund, uden at det skader naturen. Det vil samtidig understøtte de iværksættere og det erhvervsliv, som vi har i Grønland, så vi samtidig kan få spredt turismen ud i landet, så det ikke kun er i Nuuk og Ilulissat, man kommer til, men forhåbentlig også byerne og bygderne omkring.

Et eksempel kunne jo godt være sådan helt konkret, at den gangsti, som kommunen er i gang med at få etableret, bliver udvidet. Det kunne være stier i UNESCO-områder, som kunne være med til at øge tilgængeligheden for turisterne i alle aldre, så man kan komme ud til bygderne nemmere, end det er i dag, og sådan at personer, med handicap har lettere ved at komme rundt i det grønlandske samfund. Et andet tiltag, som Inuit Ataqatigiit også vil bakke op omkring, er madlaboratoriet i Kommune Kujalleq Foodlab Kujalleq i Qaqortoq i Sydgrønland, som kan være med til at skabe nogle nye muligheder og kan være med til at formidle den madkultur, som vi har i Sydgrønland, som også kaldes Grønlands madkammer.

Kl. 16:21

Hvert år ved vi, at der er rigtig mange grønlændere, der flytter til Danmark. Mange gør det, fordi de selv eller deres barn måske har et handicap. Mange oplever, at de ikke får hjælp på socialområdet eller på sundhedsområdet derhjemme i Grønland. Og selv om vi har statistikker om grønlændere i Danmark, er mange af dem forældede. Vi ved simpelt hen ikke nok om grønlændere i Danmark. Inuit Ataqatigiit vil gerne prioritere, at der bliver afsat penge til en undersøgelse i VIVE om, hvor mange der flytter fra Grønland til Danmark, hvor mange der er i arbejde, hvor mange der er i uddannelse, hvor mange der har deres egen bolig, og hvor mange der ikke har, og hvor mange der ikke er i arbejde eller i uddannelse.

Vi er nødt til at kende årsagerne til, hvorfor folk flytter til Danmark. Vi er også nødt til at vide, om der er nogen, der gerne vil flytte hjem til Grønland, og hvad det er, der er hindringen, hvis det er, at de ikke kan komme hjem til Grønland. På mange måder kan man sige, at vi har en fri bevægelighed i rigsfællesskabet. Desværre, set fra et grønlandsk perspektiv, flytter rigtig mange ressourcestærke fra Grønland – folk, som er i arbejde, bedsteforældre, som flytter fra deres børnebørn, en del af vores studerende, som vælger ikke at komme hjem igen. Hvad er årsagen til det? Hvordan kan vi ændre det politisk? Det mener vi at en undersøgelse kan være med til at give os nogle svar på.

Mens arbejdsløsheden i Grønland er forsvindende lille, ved vi, at kun 35 pct. af grønlændere i den arbejdsdygtige alder i Danmark er i arbejde. Til sammenligning er det 80 pct. af danskere generelt, og derfor kan man jo også undre sig over, hvorfor vi ikke gør mere for at få grønlændere i Danmark i arbejde, hvorfor vi ikke gør mere for at sikre, at man både har tag over hovedet, men at man også har et arbejde at stå op til. Desværre har vi set, at regeringen har afvist det forslag, vi er kommet med: at integrationsgrunduddannelsen også kommer til at omfatte grønlændere. For det er sådan set det samme problem, man står i: Man har ikke netværket. Man kan nødvendigvis ikke sproget, det danske sprog, tilstrækkeligt til at kunne komme ud på det danske arbejdsmarked, og den uddannelse, man har taget Grønland, er det ikke sikkert bliver anerkendt i Danmark.

Så kunne det ikke være interessant at lave et frikommuneforsøg, hvor vi slipper kommunerne fri til netop at sikre, at vi får lavet en tilpasning af den her integrationsgrunduddannelse, så vi kan få endnu flere grønlændere ud på det danske arbejdsmarked? Og når vi får folk fra offentlig forsørgelse og ud på arbejdsmarkedet, så de kan klare sig selv, skaber det jo også en stolthed. Det giver også mening for det enkelte menneske, men det giver faktisk også mening for hele samfundet og sådan set også for sammenhængskraften mellem Grønland og Danmark.

Til allersidst vil vi gerne sammen med Sambandspartiet være med til at sikre, at den indsats, vi har sikret mellem unge i Grønland, Færøerne og Danmark, kommer til at fortsætte, for vi tror rigtig meget på, at når unge møder unge i rigsfællesskabet, opstår der magi, og vi vil rigtig gerne være med til at sikre, at der bliver afsat endnu flere penge til det arbejde, som der er i forhold til DUF, og at det bliver sikret nogle penge, sådan at det kommer til at fortsætte. Det fokus, som de unge har, handler jo rigtig meget om klima, og det vil vi rigtig gerne bakke op om. Vi vil gerne bakke op om, at der kommer endnu mere undervisning om Grønland, Færøerne i de danske folkeskoler, i gymnasierne, og det tror vi sådan set også de unge kan være med til at sikre et fokus på, så derfor giver projektet rigtig god mening for os. Og med de ord vil vi sige tak.

Kl. 16:25

Den fg. formand (Annette Lind):

Tak til fru Aaja Chemnitz. Der er en kort bemærkning fra fru Aki-Matilda Høegh-Dam fra Siumut. Værsgo.

Kl. 16:25

Aki-Matilda Høegh-Dam (SIU):

Mange tak for talen. Det glæder os, at der er flere ting, som IA og Siumut kan være enige om, og ting, vi forhåbentlig også kan samarbejde omkring i de kommende finanslovsforhandlinger. Inuit Ataqatigiit nævner heriblandt også kollegier. Det er jo således, at Siumut også fik afsat midler under finansloven i 2021; midler til at få igangsat nogle initiativer for at få styrket de her kollegieetableringer. Vi har også holdt flere møder og borgermøder, bl.a. sammen med Avalak og de grønlandske huse, og derfor ser vi IA's udtalelser i dag som udtryk for en stor opbakning til det arbejde, som Siumut allerede har igangsat, og som vi også i fællesskab kan arbejde videre med for dem i Danmark, der er uddannet i  Grønland. Jeg håber også, at der er flere ting, vi kan samarbejde omkring, f.eks. FoodLab, som er et af de emner, vi begge sætter pris på, og jeg glæder mig til det kommende samarbejde.

Kl. 16:26

Den fg. formand (Annette Lind):

Tak. Ordføreren, værsgo.

Kl. 16:26

Aaja Chemnitz (IA):

Mange tak. Jeg er slet ikke i tvivl om, at vi kan samarbejde om netop at sikre de her kollegier, og man kan jo sige, at en undersøgelse i sig selv har været god i forhold til at skabe grundlaget for det. Jeg synes, at det er godt, at Avalak har været så klare i mælet om, at det er det, de gerne vil. Det er man nødt til at lytte til fra Grønlands side, så det glæder mig, at det ser ud til at blive en realitet, og jeg glæder også til at samarbejde med Siumut omkring etablering af kollegierne.

FoodLab Kujalleq i Qaqortoq og en lang række andre ting håber vi også at der kan være et samarbejde omkring, for når Grønland står sammen, opnår vi i fællesskab noget mere.

Kl. 16:27

Den fg. formand (Annette Lind):

Tak for det. Er der en anden kort bemærkning? Det var der. Værsgo.

Kl. 16:27

Aki-Matilda Høegh-Dam (SIU):

Det var bare for at sige, at det glæder os, og vi glæder os til det kommende samarbejde. Jeg mener også, at en idé om at splitte puljerne, så der måske er en færøpulje og en grønlandspulje, kunne være interessant. Det er det,  for hvis vi kigger på de ansvarsområder, som Danmark netop overtager, vedrørende Grønland og Færøerne, så er de så forskellige i forhold til både størrelse, og i forhold til hvordan man så også fordeler de forskellige økonomiske  midler. Hvordan ser IA på den idé?

Kl. 16:27

Den fg. formand (Annette Lind):

Værsgo.

Kl. 16:27

Aaja Chemnitz (IA):

Jeg tænker først og fremmest, at det er en debat, som vi fire nordatlantiske mandater bør have i fællesskab, og så kan man tage den derfra. Vi går sådan set åbent ind i debatten. Færøerne har 12 områder, som Folketinget varetager på vegne af Færøerne, mens Grønland har 32 områder. Derfor har IA i mange år været fortaler for, at Grønland også bør have en større andel af puljen, fordi vi jo har mange opgaver, som vi skal løse på vegne af Folketinget. Så derfor giver det god mening, at man i hvert fald har den drøftelse.

Kl. 16:28

Den fg. formand (Annette Lind):

Tak til fru Aaja Chemnitz. Der er ikke flere korte bemærkninger. Så er det de færøske mandaters tur. Værsgo til fru Anna Falkenberg fra Sambandsflokkurin.

Kl. 16:28

(Ordfører)

Anna Falkenberg (SP):

Tak for ordet – og tak for den gode udtale. Tak for en god debat her i dag. Jeg har fulgt med med spænding. Lad mig først og fremmest kvittere for den inddragelse af de nordatlantiske mandater i den her forhandling om finansloven, som regeringsgrundlaget lægger op til. Det ser jeg meget frem til. Min rettesnor i forhandlingerne vil være at prioritere områder og projekter, der er til rigsfællesskabets fælles bedste, der altså gavner og styrker det konkrete samarbejde mellem alle tre rigsdele. Der er dog en konkret sag, som jeg gerne vil løfte i dagens finanslovsdebat.

Der blev ved det sidst indgåede politiforlig afsat omkring 3 mio. kr. til etableringen af en skydebane til det færøske politi. Færøernes politi skal gennemgå årlige skydeøvelser, men har i dag ikke tilfredsstillende forhold til dette. Manglende indendørs faciliteter betyder, at politiet er afhængige af meget uforudsigelige vejrforhold og forhold, hvor bl.a. også løsgående får befinder sig. Det kan hurtigt blive farligt. I takt med at kravene til politiets skydetræning jævnligt skærpes, bliver det mere besværligt for færøsk politi at afvikle de nødvendige øvelser. Derfor var det også glædeligt, at det blev prioriteret i det seneste politiforlig, men der er dog nu opstået et problem, nemlig at der kun er afsat penge til en udendørs skydebane og ikke en indendørs, som den oprindelige plan var. Det betyder i kroner og øre, at der vil mangle ca. 10 mio. kr., for at etableringen kan finde sted, og det synes jeg er meget uheldigt.

Jeg synes, vi mangler en debat om, hvordan vi i forhandlingerne adskiller de konkrete forbedringer, der skal laves i og for myndigheder, som er på danske ansvarsområder, og ellers generelle projekter, som vi som nordatlantiske medlemmers synes skal til for at styrke og gavne samarbejdet imellem rigsdelene. Og som bekendt er det færøske politi jo en dansk myndighed. Derfor er det også mit håb, at regeringen vil se positivt på de forslag, jeg vil komme med til forhandlingerne, og samtidig have in mente, at der altså er nogle ansvarsområder på Færøerne, som skal prioriteres.

Der er kommet en ny regering på Færøerne, som Sambandsflokkurin ikke er en del af. Regeringen på Færøerne har valgt at prioritere, at det danske bloktilskud til Færøerne skal mindskes med 100 mio. kr. over 4 år. Det fremgår også af det her finanslovsforslag. Selv om jeg og Sambandsflokkurin ikke ønsker at reducere bloktilskuddet for enhver pris, respekterer vi selvfølgelig, at der er et politisk flertal på Færøerne, der ønsker det.

Til sidst vil jeg bare takke for en god debat i dag, og jeg ser frem til de kommende forhandlinger. Tak for ordet.

Kl. 16:31

Den fg. formand (Annette Lind):

Tak til fru Anna Falkenberg. Der er ikke nogen korte bemærkninger. Og så er det hr. Sjúrður Skaale fra Javnaðarflokkurins tur. Værsgo.

Kl. 16:31

(Ordfører)

Sjúrður Skaale (JF):

Tak for det. For mange år siden var jeg medforfatter til en bog om Færøernes selvbestemmelsesret i henhold til folkeretten. Vi var i FN-bygningen i New York, og vi mødtes med generalsekretær Kofi Annans fornemste, øverste rådgivere. De spurgte, hvorfor vi var kommet, og jeg svarede, at det var, fordi danskerne ikke respekterede vores rettigheder. Der er ingen sentimentalitet i FN-systemet, hvor man jo beskæftiger sig med undertrykkelse og brutalitet over hele kloden, så man var naturligvis parate til at høre om de grusomheder, som danskerne udsatte os for. Her skulle alt frem i lyset.

For ligesom at danne sig et overblik over den aktuelle situation ville de først vide, hvor mange færøske patrioter der var blevet skudt af danske militser gennem det sidste år. Ja, det var sådan set ikke så mange, måtte vi jo sige. Derefter blev vi spurgt, hvor mange færøske fanger der sad i danske fængsler og blev tortureret for deres synspunkter. Er der påviselige massegrave? Tjoh ... Hvordan er jeres talefrihed begrænset? Har I adgang til medier? Tjoh ... Må I beskytte jeres eget sprog? Tjoh … Har I adgang til uddannelse? Har I adgang til universiteter? Ja, vi får sådan set dansk støtte til at studere på danske universiteter, så ... De noterede så, at der ikke var beviser for de klassiske former for undertrykkelse, men spurgte så, om vi havde en specielt lang militærtjeneste. Nej, den slipper vi sådan set helt for, måtte vi jo sige. Jamen hvad så? spurgte de. Altså, hvori består den her undertrykkelse?

Endelig fik vi ordet og kunne forklare vores situation med egne ord, med egne oplevelser. Danskerne, sagde vi, ydmyger os og undertrykker os med penge! Hvert eneste år sender de en hel milliard kroner i hovedet på os uskyldige 50.000 mennesker. Det gør os dovne og afhængige og ikke særlig opfindsomme. Det må holde op, og det skal vi have FN's hjælp til! Det var nu for meget for FN's stab. De kunne ikke sidde der og bruge deres tid på de her pubertære, forkælede mennesker med deres pseudoproblemer. De rejste sig og gik ud for at beskæftige sig med tortur og massakrer i Levanten, på Balkan, i Tjetjenien, i Irak osv.

Velan, det eneste, der var rigtigt i denne historie, var, at vi skrev den bog, at vi var i FN, og at vi mødtes med Kofi Annans stab. Beskrivelsen af det fiktive møde er fra et avisindlæg af en meget farverig debattør, der ville gøre grin med den færøske selvstyrefløj. Men det satiriske og meget morsomme læserbrev viser, at de færøske selvstændighedsbestræbelser adskiller sig fra lignende bestræbelser andre steder i verden, for mens andres drivkraft er at komme ud af tvang og undertrykkelse, så er det meget bredt funderede færøske ønske at komme ud af en afhængighed, som der ikke er nogen der egentlig påtvinger os. Vi skal gøre det af egen fri vilje, fordi vi mener, det er bedst for os selv.

Motivationen er altså ikke undertrykkelse eller fjendskab, men en opfattelse af, at det sundeste for det færøske samfund er at holde sig flydende helt ved egen opdrift. Der er forskellige holdninger til, hvor hurtigt det skal ske. Vi socialdemokrater er jo pr. definition grå, kedelige og pragmatiske, og vi ligger et sted i midten, hvor vi selvfølgelig gerne vil have revolutionen, men den skal bare ikke gennemføres på en dag; den skal måske gennemføres på 30 år. Vi synes, den langsomme, forsigtige tilpasning er bedst for alle. Samfundet er ikke noget, man skal eksperimentere med, men det betyder ikke, at retningen ikke er vigtig. Det er den, og den er også rigtig nu.

Kl. 16:36

Med denne finanslov skærer vi 25 mio. kr. af bloktilskuddet, og det gør vi også næste år, næste år igen og næste år igen, og når valgperioden er slut, vil 100 mio. kr. være skåret af bloktilskuddet fra Danmark til Færøerne, og så vil bloktilskuddet være på 550 mio. kr., som er en ganske lille del af den samlede færøske økonomi. Tilskuddet er langsomt, men systematisk reduceret, siden man i 2001 efter færøsk ønske skar en tredjedel af det. Hvis det ikke var sket ville det være af en helt, helt anden størrelse – flere gange så stort, som det er i dag.

Så det er faktisk en revolution, der er sket. Den har bare taget 22 år, og den er stadig væk i gang. Visse partier har ønsket at forcere processen, og andre har ønsket at gå i den anden retning. Vi synes, at retningen er rigtig, og at langsommeligheden er en god ting.

Hvorfor vil vi have støtten til at gå i nul? kan man spørge. For selv om pengene fra Danmark igennem de sidste årtier, næsten det sidste århundrede, måske de sidste 70 år eller deromkring har været gavnlige, socialt og erhvervsmæssigt, på Færøerne, så er det selvfølgelig ikke gavnligt i længden at basere driften af det færøske samfund på støtte udefra. Det er ikke sundt, at nogle partier kan sige: Stem på os, så får vi penge fra Danmark; stem på de andre, så mister vi pengene fra Danmark. Fokus må være på, hvad vi kan skabe selv, og det er det, vi har.

Jeg talte engang med to danskere, som var på Færøerne på en ferie. De besøgte en af de små øer. Den ene havde været der før og viste sin ven rundt i fjeldene, i fuglefjeldene, og de var meget fascinerede af de flotte landskaber osv. Så gik de ned i bygden med de her huse med græs på taget, og vennen var meget fascineret. Og da turen var færdig, sagde ham, der havde været der før: Så, min ven, nu går vi op i pølsevognen. Der havde han været før, men da de kom til pølsevognen i den her lille bygd, var den væk, og så spurgte han, hvor pølsevognen var, og fik at vide: Den er taget ned, vi har lukket den, for vi solgte alt for mange pølser. Solgte I mange pølser? Ja, alt for mange. Men så var det vel en god forretning? Jo, men det var jo ikke sundt for de unge mennesker her på øen at spise det her svinekød og pomfritter stegt i de her udenlandske olier. Det er ikke sundt, det er bedre for ungdommen at spise tørfisk, fermenteret fisk, fersk fisk, hvalkød og tørret spæk. Det er det, der er sundt for dem; det andet var ikke godt for dem. Og derfor blev pølsevognen lukket, selv om det var en god forretning og der var gode penge at tjene.

Det er lidt det samme med det her blokstøtte. Det er nemme penge, de kommer nemt ind i samfundet, men det er ikke sundt at leve af penge, der kommer, uden at der ligger arbejde bag. Og nu er den her store pølsevogn næsten lukket, der er nogle pølser tilbage, men der er ikke meget at vælge mellem. Hvis det står til os, vil den være helt lukket om 10-15 år, sådan cirka; det gør ikke noget, at det tager lidt tid. Og så vil forholdet mellem Danmark og Færøerne, som jo er sundt på de fleste områder, blive endnu sundere, altså når der ikke er de her overførsler imellem os; når det er et forhold, som baserer sig på samarbejde og fællesskab og ikke på afhængighed. Tak.

Kl. 16:41

Den fg. formand (Annette Lind):

Tak til hr. Sjúrður Skaale. Der er ikke nogen korte bemærkninger. Og så har vi jo set finansministeren humpe rundt på krykker i mange uger, og derfor har vi besluttet, at finansministeren undtagelsesvis må få ordet fra sin plads. Så værsgo til finansministeren.

Kl. 16:41

Finansministeren (Nicolai Wammen):

Tak for det, og lad mig også starte med at takke hr. Sjúrður Skaale for en debat, hvor man har sagt, at finansloven var kedelig. Det er til gengæld aldrig kedeligt, når hr. Sjúrður Skaale er på talerstolen, og set ud fra en finansministers synspunkt er det også befriende, når der står en ordfører på talerstolen, som siger, at han vil have færre penge, end man tidligere har fået. Det er et ret usædvanligt øjeblik, som jeg gemmer i hjertet.

Nu, hvor vi er ved Nordatlanten, vil jeg også bare takke både fru Aki-Matilda Høegh-Dam, fru Aaja Chemnitz, fru Anna Falkenberg og hr. Sjúrður Skaale for gode indlæg, som understreger, at en del af finanslovsforhandlingen og i øvrigt det politiske samarbejde her på Christiansborg naturligvis også er, at vi afsætter penge til initiativer, der kan styrke det samarbejde, vi har i rigsfællesskabet. Og mens forhandlingspuljen er usædvanlig beskeden for alle øvrige initiativer, har vi faktisk sat den i vejret i forhold til de nordatlantiske initiativer, og det er et udtryk for, at den her regering i høj grad ønsker at understøtte det meget, meget vigtige fællesskab, vi har der, og der er allerede i dag blevet præsenteret forskellige ønsker for, hvordan vi kan anvende de her midler, og måske også et ønske om en opdeling af dem, og det må vi jo tage, men jeg selv og regeringen ser meget frem til et samarbejde.

Jeg har også været glad for den her finanslovsdebat, fordi det har været en dag, hvor alle – sådan har jeg i hvert fald hørt det – har erklæret sig enige med regeringen i, at det gælder om at holde inflationen nede. Til gengæld har der været ganske mange, der gerne ville bruge en masse penge samtidig, og den luksus har jeg bare ikke som finansminister. Den vigtigste opgave med den her finanslov er ikke, at vi skal tage alle mulige spændende projekter og idéer, som kan være nok så sympatiske, og bruge en masse penge på det. Den vigtigste opgave med den her finanslov er at holde inflationen nede, for det er det, der påvirker rigtig, rigtig mange danskere, ja, faktisk alle danskere har været berørt. Sidste år var inflationen den højeste i 40 år, og derfor er det en ansvarlig regerings opgave at modvirke det, og det gør den her finanslov.

Til gengæld er der ikke så meget at lave sjov for, men det gør ikke så meget i min verden. For det her handler om at få danskerne bedst igennem det, der er den største økonomiske udfordring lige nu, nemlig inflationen. For selv om den heldigvis er på vej ned, ligger den stadig væk på et meget højt niveau, og derfor er det vores opgave som regering og som Folketing at gøre, hvad vi kan, for at modvirke den. Og det er det, vi gør med det, vi har lagt frem, hvor der er en negativ finanseffekt på 0,9. Det betyder så, at vi trækker energi ud af økonomien, sætter tempoet en lille smule ned, og vi ved godt, at inflationen ikke er noget, vi alene påvirker her i Danmark. Vi er et lille land med en åben økonomi, men det, vi selv kan gøre, skal vi gøre, for at bringe inflationen ned. Og det gør vi med den her finanslov.

Kl. 16:45

Så har der været flere, der har spurgt: Hvorfor er der så lille en forhandlingsreserve at gøre godt med? Vi plejer at have langt flere penge, vi kan forhandle om. Og det er jo rigtigt. Der plejer at være flere penge. Men for det første, som jeg netop har nævnt, kommer vi for at holde inflationen nede ikke til at sende en masse penge ud i omløb. For det andet har vi på kryds og tværs i det her Folketing lavet en række aftaler, som bliver finansieret af den finanslov, som vi kommer til at vedtage.

Flere har med fuld ret i dag nævnt sundhedsområdet som noget af det, vi skal prioritere, og det er præcis også det, vi gør med den her finanslov. Vi gør det bl.a. i forhold til at tage de første skridt i den 10-årsplan for psykiatrien, som blev besluttet allerede i efteråret sidste år. Vi gør det også i forhold til den akutpakke på samlet set 2 mia. kr., som er blevet besluttet for ganske nylig og aftalt med Danske Regioner. Derudover finansierer vi også den inflationshjælpepakke for at hjælpe de danskere, der er hårdest ramt, som en bred vifte af Folketingets partier var enige om for ganske kort tid siden. Det bliver også finansieret af den her finanslov. Det er tre meget store initiativer. Herudover er der også Ukrainefonden som en væsentlig del af den her finanslov, hvor vi på den måde bistår ukrainerne i deres kamp for frihed og selvstændighed i den situation, hvor vi har Putin og Ruslands forfærdelige angreb på dette land.

Nogle har kaldt det kedeligt med de her prioriteter, og jeg tror vel, det er en arbejdsskade, man må tage med sig som finansminister. Men er det nu også helt rigtigt? Man kunne spørge, om det, når vi går ind og styrker psykiatrien, når vi går ind og laver en akutindsats for vores sundhedsvæsen, som har store udfordringer, når vi går ind og hjælper mennesker, der er hårdt ramt af inflationen, og når vi sætter ind på at hjælpe mennesker i Ukraine, er kedeligt, eller om det er nogle ret fornuftige måder at bruge vores kræfter på. Jeg tror, at rigtig mange vil sige, at det, når man skal prioritere – og det skal man i en finanslov – så faktisk er nogle fornuftige steder at gøre det.

Vi går også ind og ser på grønne initiativer, og det er jo også noget af det, der har været en diskussion om. Er den her regering fuldstændig dedikeret til den grønne omstilling og til kampen mod klimaforandringerne? Til det er svaret: Ja, det er vi. Det er vi i det mest ambitiøse regeringsgrundlag, der er lavet af nogen dansk regering nogen sinde, og som jeg i hvert fald ikke har set at man andre steder i verden har overgået. Men vi er det også i handling. Vi er det jo, ved at vi med den her finanslov følger op på, at vi igen i en bred kreds har besluttet at afsætte mere end 50 mia. kr. i den grønne fond, og at vi også har en række grønne initiativer, der er en del af den her finanslov. Og vi er en regering, der så sent som i dag med en række partier har lavet en aftale om lastbiltransport, som skal være mere grøn med ellastbiler. Jeg hører også fra både SF, Enhedslisten, Det Konservative Folkeparti, Radikale Venstre og  også Alternativet – sidstnævnte har desværre på forhånd meldt sig ud af forhandlingerne – at der er et ønske om, at vi skal gøre mere i forhold til det grønne. Det tager vi med ind i forhandlingerne. Jeg oplever jo, at der er en konstruktiv vilje til at finde endnu flere grønne løsninger med hinanden, og det byder jeg meget velkommen.

Så er der en anden diskussion, der har været i dag, ikke mindst fra hr. Ole Birk Olesens side, som har talt om arbejdsudbud og det at skaffe hænder. Det var vel hovedomdrejningspunktet i Liberal Alliances tale, og det er jeg glad for at man fokuserede på. For det er en af de kæmpe udfordringer, det danske samfund står over for.

Kl. 16:50

Som Socialdemokratiets finansordfører så fint udtrykte det, handler det ikke alene om at skaffe flere penge; det handler i høj grad også om at have de mennesker både i forhold til vores velfærd og i forhold til det private erhvervsliv, som vi får brug for i de kommende år. Derfor har vi også sat os en meget klar målsætning om at øge arbejdsudbuddet med 45.000 personer.

Jeg forstod på hr. Ole Birk Olesen, at han var noget fortørnet over, at finansloven isoleret set ikke løser den opgave. Derfor vil jeg bare sige, at det jo er helt fair at være kritisk, men det, jeg kunne have ønsket mig fra hr. Ole Birk Olesen, er, at man ikke bare står og holder skåltaler oppe fra Folketingets talerstol, men også trykker på den grønne knap, når der rent faktisk er mulighed for at skaffe de flere mennesker, skaffe de flere hænder – og det samme i forhold til Det Konservative Folkeparti, da vi havde storebededagsdiskussionen om 8.500 flere i arbejdsudbud.

På den korte tid, den her regering har siddet, har vi dermed truffet beslutning om at øge arbejdsudbuddet mere, end hr. Ole Birk Olesen gjorde som minister i al den tid, han sad i regering. Derfor synes jeg, det er helt fint, at man gerne vil være ambitiøs, men jeg har mere respekt for det, når man sætter handling bag ordene. Og det har vi endnu til gode at se fra Liberal Alliances side.

Jeg hørte det sådan, at hr. Ole Birk Olesen sagde, at han stadig væk var i tænkeboks, med hensyn til om regeringen vil det brede samarbejde eller ej, og jeg tænker, det går begge veje. Jeg inviterer også i dag til et bredt samarbejde. Det er også derfor, vi har haft alle partier i Folketinget inde for at sige, at regeringen har lagt frem, hvad vi synes er vigtigt, og nu vil vi gerne høre, hvad andre partier synes er vigtigt. Der vil jeg også gerne kvittere bl.a. i forhold til Danmarksdemokraterne for i dag at spille meget konstruktivt ind. Det samme har jeg hørt fra Dansk Folkeparti, og i øvrigt jo også fra både Radikale og SF, som også i den grad er på banen. Andre partier har været lidt mere forbeholdne, men der er tid endnu. Forhandlingerne er ikke slut.

Det er ikke for sjov, at vi har rakt hånden frem til samarbejde. Det har vi gjort, fordi vi tror på, at det kunne være godt for Danmark, ikke mindst i en svær tid, at vi får flere partier med i en regering, og jeg vil gerne kvittere for, at flere partier har sagt, at det kan de også se sig selv i. Med respekt for, at andre på forhånd har meldt sig ud, glæder jeg mig over dem, som indtil videre og, håber jeg, hele vejen frem til målstregen bliver i forhandlingslokalet.

Vores opgave som regering er jo egentlig meget enkel og på samme tid enormt svær: Den er at tackle, at vi har en dansk økonomi, som jo på mange parametre går rigtig, rigtig godt – vi har tårnhøj beskæftigelse og meget lav arbejdsløshed, vi har lav gæld, vi ser ind i en blød landing, på trods af at der har været kriser, der har ramt os, både covid, krig og inflation – mens man i andre lande står med nogle enorme udfordringer, som vi heldigvis ikke er ramt af. Men den anden side af den mønt er, at det går så godt for dansk økonomi, at vi skal være varsomme, for hvis vi sætter for meget fart på, hvor fristende det end kunne være, så puster vi til inflationen, så kaster vi benzin på bålet, og der er brug for det stik modsatte. Og det er baggrunden for, at jeg sammen med mine kolleger i regeringen har fremsat et finanslovsforslag, som ikke er det mest sprudlende, som jeg anerkender ikke er sjovt, som ikke deler alverdens gaver ud til højre og venstre, men som sætter en meget klar politisk kurs, som handler om at passe godt på Danmark og styre os ansvarligt igennem.

Kl. 16:55

Jeg tror, det var hr. Pelle Dragsted, der sagde, at regeringen taler meget om ansvarlighed, og at det står på stort set alle sider. Det er rigtigt; det står på alle sider, fordi det ved dagens slutning er det, en regering skal bedømmes på: om man, både når det går godt, og når det er svært, kan navigere skibet igennem farvandet. Og jeg har som finansminister været i en situation under corona, hvor den rigtige medicin var at give gas, sætte fart på økonomien for at undgå, at danske lønmodtagere, danske virksomheder skulle knække nakken, men nu står vi i en situation, hvor vi faktisk takket være danskernes enorme indsats under corona, et erhvervsliv, der i den grad har leveret, lønmodtagere, der har leveret, og også vigtige politiske beslutninger er kommet så godt igennem de kriser, at vi altså nu er nødt til at bremse lidt op, for at der ikke kommer for meget fart på. Det er ikke noget, der nødvendigvis udløser store klapsalver, når man skal bremse lidt op, men det er det rigtige at gøre, og derfor gør vi det. Det er linjen i den her regerings finanslov.

Jeg ser frem til fortsatte forhandlinger og håber, at vi ikke alt for lang tid efter påske i fællesskab vil være i stand til – en række partier – at præsentere en finanslov, som har bekæmpelse af inflation som et hovedmål, som investerer, som vi har lagt op til, finansierer vores akutpakke og det første skridt i forhold til psykiatrien, som betaler regningen for det, vi alle sammen eller mange af os i hvert fald var enige om, nemlig at give inflationshjælp, som støtter op bag Ukraine, og som derudover med den forhandlingspulje, vi har til rådighed, også giver mulighed for nogle få yderligere initiativer. Det hører vi meget gerne gode bud på, og vi glæder os til den forhandling. Tak.

Kl. 16:57

Den fg. formand (Annette Lind):

Tak til finansministeren for talen. Nu er situationen jo lidt usædvanlig, og jeg ved ikke, om finansministeren kan holde til at stå op så længe. (Finansministeren (Nicolai Wammen): Jo, det kan jeg – jeg rejser mig op.) Godt.

Nu kommer der en masse korte bemærkninger, og finansministeren kan ikke holde øje med uret dernede, så jeg tror, vi siger, at jeg rejser mig, når der er 10 sekunder tilbage. Så kan finansministeren orientere sig om tiden efter det. Og taletiderne er først 1 minut, så 1 minut og derefter ½ minut og ½ minut.

Først vil jeg gerne give ordet til fru Lisbeth Bech-Nielsen fra SF. Værsgo.

Kl. 16:58

Lisbeth Bech-Nielsen (SF):

Tak. Det er noget værre noget med det ben, men vi må håbe, det snart bliver bedre.

Jeg tror ikke, der er nogen partier herinde i Folketinget, der synes, det er en god idé at øge inflationen. Det tror jeg simpelt hen ikke der er. Jeg kan sige, at fra et venstreorienteret synspunkt er det jo dem, der har mindst at gøre godt med, som bliver belastet hårdest, når kurven i supermarkedet skal fyldes og bilen, hvis man har sådan en, skal tankes op. Men jeg har opponeret lidt imod den fortælling, som jeg synes regeringen og regeringspartierne har lavet, om, at der er én vej til at føre inflationsbekæmpende politik, og det er at fremsætte et finanslovsforslag som det, vi har set her.

Uden egentlig at gå ned i detaljerne med det vil finansministeren så ikke bare anerkende, at der kan være forskellige veje til at føre en finanspolitik, der respekterer, at inflationen ikke må stige?

Kl. 16:59

Den fg. formand (Annette Lind):

Tak. Finansministeren.

Kl. 16:59

Finansministeren (Nicolai Wammen):

Allerførst vil jeg sige tak for de pæne ord om benet.

Dernæst vil jeg sige, at der jo findes mange økonomiske teorier, og man kan opnå mål på forskellig vis. Det, der bare er afgørende vigtigt for mig som finansminister, er, at vi med det, vi har lagt frem, har en negativ finanseffekt, som gør, at vi trækker fart ud af økonomien og dermed dæmper inflationen. Og det gør vi jo bl.a. ved at have en meget lille pulje til nye initiativer, når vi har dækket det i forhold til psykiatrien, akutpakken, det, vi gør i forhold til Ukraine, det, vi har gjort i forhold til inflationshjælp.

Vi har prioriteret skarpt, og så er der ikke råd til så meget mere, hvis vi også skal føre en ansvarlig økonomisk politik. Men at man kan gøre det på forskellig vis, er klart – selvfølgelig kan man det.

Kl. 17:00

Den fg. formand (Annette Lind):

Tak for det. Fru Lisbeth Bech-Nielsen, værsgo.

Kl. 17:00

Lisbeth Bech-Nielsen (SF):

Tak. Altså, noget af det, der ville trække aktivitet ud, ville jo være at gennemføre den lagerbeskatning, som var aftalt for nogle år siden. Det ville være at beskatte – i mindre grad, men dog – mellemhandlernes gigantiske profitter, som de har tjent på almindelige mennesker de senere år. Det ville også være at kigge på Kammeradvokaten, som jeg kan se regeringen selv har skrevet i regeringsgrundlaget man også skal kigge på. Det kunne også være at sige, at man ikke skal tjene 200 mia. kr. og betale 0,7 pct. i skat, som rederierne og konkret Mærsk gør.

Så der er også andre muligheder.

Kl. 17:01

Den fg. formand (Annette Lind):

Finansministeren.

Kl. 17:01

Finansministeren (Nicolai Wammen):

Det, vi har lagt frem, er vores bud på, hvordan man kan gøre det her på en ansvarlig måde, så vi fører en politik, hvor vi gør, hvad vi kan, for at presse inflationen ned – for det er den allerstørste økonomiske udfordring for ganske almindelige danskere; det rammer alle, og det rammer især dem, som har mindst – og gør det på en måde, hvor vi samtidig fører en politik, der skaffer flere mennesker ud på vores arbejdsmarked, for det har vi brug for, både i vores velfærd og i vores erhvervsliv. Og det er to af de vigtigste opgaver, vi står med i de kommende år.

Kl. 17:01

Den fg. formand (Annette Lind):

Tak. Så vil jeg gerne give ordet til hr. Dennis Flydtkjær fra Danmarksdemokraterne. Værsgo.

Kl. 17:01

Dennis Flydtkjær (DD):

Tak for det. For mit parti er det jo vigtigt, at vi får bundet Danmark bedre sammen, og en stor del af den løsning tror jeg er, at man kan tage uddannelser over hele landet. Under åbningsdebatten hørte jeg hr. Morten Dahlin fra Venstre sige, at det var man sådan set enig i, og at regeringen havde en ambition om at flytte flere tusind uddannelsespladser ud i hele landet. Der nævnes ingen specifikke, men bare flere tusind.

Så jeg vil egentlig bare spørge, om det er regeringens ambition, eller om det bare var Venstres solomelding den dag. Altså, har regeringen en ambition om at flytte flere tusind uddannelsespladser ud i landet? Jeg er med på, at det ikke er med på det her finanslovsforslag, men det kunne man jo så ønske sig. Men er det en ambition gerne at ville flytte flere tusind uddannelsespladser rundt i landet?

Kl. 17:02

Den fg. formand (Annette Lind):

Ministeren.

Kl. 17:02

Finansministeren (Nicolai Wammen):

Det er regeringens klare ambition, at der skal være uddannelser i hele landet, og at vi ikke må stå i en situation, hvor det alene er i de store byer, der er nogle gode uddannelsestilbud til vores unge og i øvrigt også til dem, der har brug for uddannelse senere i livet. Så vi ser gerne, at der kommer flere uddannelser ud i landet. Jeg vil ikke stå her og sætte tal på det, men det er en ambition, som vi deler.

Kl. 17:03

Den fg. formand (Annette Lind):

Hr. Dennis Flydtkjær, værsgo.

Kl. 17:03

Dennis Flydtkjær (DD):

Hvordan kan det så være, at man har annulleret at flytte de her fire velfærdsuddannelser ud i landet, som jo faktisk var aftalt. Altså, det var jo en lille del, men det var da trods alt en start. Så hvis man deler ambitionen om, at man skal flytte uddannelser ud, hvorfor har man så stoppet udflytningen af de fire, der trods alt var aftalt? Altså, det er da trods alt den forkerte retning i hvert fald. Kan finansministeren ikke bekræfte, at det trods alt er den forkerte retning, også ud fra det, han selv sagde før?

Kl. 17:03

Den fg. formand (Annette Lind):

Finansministeren.

Kl. 17:03

Finansministeren (Nicolai Wammen):

Jamen det, der er opgaven, er jo på at sørge for, at der er uddannelsestilbud i hele landet, for det har vi brug for. Det har vi brug for, dels for at det hele ikke alene skal foregå i de største byer, dels fordi når man uddanner unge mennesker uden for de store byer, er der også en større mulighed for, at man i de lokalområder kan få glæde af de pågældende efterfølgende, fordi man bliver der, hvor man nu er uddannet, i større omfang, end hvis man ikke kendte sit lokalområde.

Kl. 17:04

Den fg. formand (Annette Lind):

Tak for det. Så vil jeg gerne give ordet til hr. Ole Birk Olesen. Værsgo.

Kl. 17:04

Ole Birk Olesen (LA):

Jeg skoser ikke finansministeren for, at regeringens forslag til finanslov ikke løser hele problemet med mangel på arbejdskraft i Danmark. Jeg skoser finanslovsforslaget for, at det ikke bidrager overhovedet til en løsning, og at der ikke er noget som helst, der trækker i retning af at bidrage til at løse problemet med arbejdskraftmangel i Danmark.

Ligesom vi alle sammen har en forestilling om, at enhver finanslov skal bruges til at bidrage til nogle grønne løsninger, nogle sociale løsninger, nogle ansvarlige politikløsninger, så har jeg også en forventning om, at enhver finanslov skal bidrage til, at vi løser problemerne med mangel på arbejdskraft. Det kan være lidt, eller det kan være meget, men der skal være et bidrag – og det er der ikke.

Så jeg vil spørge, om Liberal Alliances forslag om, at unge skal have samme bundfradrag som voksne – det koster blot 40 mio. kr. i statskassen ifølge Skatteministeriet – skræmmer finansministeren væk, eller om der er noget ideologisk i det forslag, som skræmmer finansministeren væk.

Kl. 17:05

Den fg. formand (Annette Lind):

Ministeren.

Kl. 17:05

Finansministeren (Nicolai Wammen):

Der er ingenting, der skræmmer mig som finansminister; ikke engang hr. Ole Birk Olesen er i stand til det efter alle disse år. Jeg har det sådan med finansloven, at den jo skal ses i sammenhæng med, hvad vi i øvrigt har fremlagt af politik. Og man kan jo godt vælge, at se den fuldstændig isoleret, eller man kan vælge at se det sådan, at vi har forskellige opgaver som regeringer. En af dem er at bekæmpe inflationen med fuld kraft – det er det, vi bruger finansloven til. En anden ting er at få flere mennesker i arbejde. Det er bl.a. det, vi har gjort med beslutningen omkring store bededag. Og det er også en vigtig sideeffekt af det, vi har foreslået i forhold til de videregående uddannelser. Derfor er det for mig at se vigtigt at se tingene ikke bare isoleret, men samlet, og det er den kurs, den her regering har sat.

Kl. 17:06

Den fg. formand (Annette Lind):

Ole Birk Olesen.

Kl. 17:06

Ole Birk Olesen (LA):

Jo, men der sker jo også alt muligt grønt og alt muligt socialt ved siden af finansloven. Det betyder da ikke, at man så siger fra regeringens side, at det derfor ikke skal ske i finansloven. Så hvorfor er det, at vi ikke må håndtere manglen på arbejdskraft i finansloven? Men jeg er glad for, at hverken 40 mio. kr. eller det ideologiske i, at unge har samme bundfradrag som voksne, ikke skræmmer finansministeren væk. Kan man så forvente, at Liberal Alliance bliver inviteret til yderligere forhandlinger, og at regeringen vil se med velvilje på vores meget moderate forslag om 40 mio. kr. og et bundfradrag, der svarer til voksnes?

Kl. 17:06

Den fg. formand (Annette Lind):

Finansministeren.

Kl. 17:06

Finansministeren (Nicolai Wammen):

Men altså, Liberal Alliance er jo blevet indkaldt til finanslovsforhandlinger. Vi har allerede haft møde, og det glæder mig, at man i dag så får lidt konkret på bordet med, hvad Liberal Alliance kunne tænke sig. Jeg tænker, at vi sikkert kommer til at mødes igen. Om vi ender med at lave en finanslov med hinanden, må tiden jo vise.

Og så vil jeg bare sige i forhold til det med at skaffe flere i arbejde: Det er vældig fint med skåltalerne, men da man havde chancen for få uger siden, lod man være. Og derfor er det jo snak fra Liberal Alliances side – det er jo ikke handling.

Kl. 17:07

Den fg. formand (Annette Lind):

Tak for det. Så vil jeg gerne give ordet til hr. Rasmus Jarlov fra Det Konservative Folkeparti. Værsgo.

Kl. 17:07

Rasmus Jarlov (KF):

Tak. Finansministeren siger, at regeringen er den mest ambitiøse på det grønne område. Man kunne også sige, at regeringen er den mest ambitiøse på digitaliseringsområdet, eller at regeringen er den mest ambitiøse med hensyn til at bygge motorveje. Da Poul Nyrup Rasmussen kom til i 1998 med sin sidste regering, kunne han også have sagt: Jeg er den mest ambitiøse med hensyn til Storebæltsbroen, for jeg har tænkt mig at bygge den færdig i modsætning til de andre, som bare satte byggeriet i gang.

Altså, det er jo et projekt, hvor man hele tiden bygger mere og mere på en samfundsomstilling, og derfor vil enhver regering jo være den mest ambitiøse på det grønne område. Er det ikke lidt en billig omgang, hr. finansminister?

Kl. 17:07

Den fg. formand (Annette Lind):

Finansministeren.

Kl. 17:07

Finansministeren (Nicolai Wammen):

Jeg kan roligt sige, at det ikke er en billig omgang, for vi har heldigvis prioriteret økonomi til at lave grøn omstilling. Bl.a. har vi med mere end 50 mia. kr. – jeg tror, det er 54,5 mia. kr., for at være helt præcis – lavet en grøn fond, og det er den største og vigtigste beslutning, vi har taget i forhold til at have nogle ekstra penge, som ligger uden for det normale, og som vi kan bruge på det grønne. Vi har så som regering sagt, at vi ønsker, at Danmark skal være CO2-neutralt i 2045, og at vi endda skal strække det frem til 2050, så det er 110 pct. neutralt. Det er der ikke nogen danske regeringer der har gjort før, heller ikke regeringer, som hr. Rasmus Jarlov har siddet i. Og det glæder mig, at hr. Rasmus Jarlov mener, at hver eneste regering skal være grønnere – det er godt. Det her er den grønneste regering, Danmark nogen sinde har haft.

Kl. 17:08

Den fg. formand (Annette Lind):

Hr. Rasmus Jarlov, værsgo.

Kl. 17:09

Rasmus Jarlov (KF):

Efter samme logik er det også den regering, der bruger flest penge – flere end nogen sinde. Altså, der er hele tiden vækst i udgifterne i staten, og derfor kunne man jo på samme måde argumentere for, at den her regering er den mest ødsle regering nogen sinde.

Hvorfor er det egentlig nødvendigt, at de udgifter, som ikke er coronarelateret, skal vokse med halvanden procent? Der er nogle coronapuljer, der udløber, og når man lægger det oven i de andre udgifter i staten, ser det ud, som om der er en meget beskeden vækst i de offentlige udgifter, men hvis man kun kigger på det, som ikke handler om corona, og som ikke er nødvendigt længere, så er der en vækst på halvanden procent. Er det fair at kalde det for et stramt finanslovsforslag?

Kl. 17:09

Den fg. formand (Annette Lind):

Finansministeren.

Kl. 17:09

Finansministeren (Nicolai Wammen):

Altså, vi har et stramt finanslovsforslag med en finanseffekt på -0,9, og uanset hvordan man prøver at stille brikkerne op på brættet, er det et finanslovsforslag, der tager fart ud af økonomien og ikke det modsatte. Så har vi så også en regering, der anerkender, at der heldigvis kommer flere børn og ældre i de kommende år, og derfor er det måske også meget fornuftigt, at vi får flere mennesker ansat inden for pleje og omsorg, i vores sundhedsvæsen, og hvor vi ellers har brug for dem.

Til gengæld er vi også meget optaget af, at vi skal have nedbragt bureaukratiet, sådan at vi bruger pengene bedst muligt, og at vi får de hænder, vi har brug for, ude hos borgerne, i stedet for at de løser opgaver med dokumentation og bureaukrati, som vi ikke som samfund har brug for.

Kl. 17:10

Den fg. formand (Annette Lind):

Tak. Så vil jeg gerne give ordet til Enhedslistens ordfører. Værsgo til hr. Pelle Dragsted.

Kl. 17:10

Pelle Dragsted (EL):

Tak for det. Finansministeren gentager det her med, at det ikke er et sjovt finanslovsforslag. Jeg vil bare igen sige, at for nogen er det faktisk et ganske sjovt finanslovsforslag. Der er jo nogen, som faktisk får ret rundhåndede gaver af regeringen, nemlig de her ejendomsinvestorer i Blackstone og lignende selskaber, som jo i mange år har kunnet undgå at betale skat gennem sådan en skattemanøvre, som det forrige flertal var enige om at fjerne, men som man altså nu åbner på fuld gab igen. Det bruger man så en milliard på. Så mit spørgsmål til finansministeren er: Er det en socialt retfærdig måde at stramme på? Er det de rigtige, man strammer over for, når man sender en milliard i aktivitet ind i økonomien til ejendomsinvestorer, men samtidig f.eks. ikke vil kompensere kommunerne for deres øgede udgifter til inflation? Man kunne have gjort det omvendte med nogenlunde samme inflationære effekt. Det kunne godt være, man skulle skære en anelse af ude i kommunerne, men grundlæggende er det samme effekt. Hvorfor vælger regeringen at prioritere at stramme på den måde?

Kl. 17:11

Den fg. formand (Annette Lind):

Finansministeren.

Kl. 17:11

Finansministeren (Nicolai Wammen):

For regeringen har det været vigtigt at lave en finanslov, der ikke puster til inflationen, men som holder den nede. Samtidig er det også vigtigt for den her regering, at vi fører en skattepolitik, som er med til, at der er flere, der kommer i arbejde. Vi har lavet et kompromis mellem tre partier, hvor der er forskellige dele i forhold til skat, herunder også det, man kalder en toptopskat, så man i forhold til dem, der tjener allermest, nu får en højere beskatning, end der var, før den her regering blev dannet. Og vi går ind i forhold til beskæftigelsesfradraget og sørger for, at folk, der har ganske almindelige lønindkomster, dér slipper billigere i skat, og hvis man er enlig forsørger, får man endda ekstra meget ud af det.

Det kunne man også have valgt fra Enhedslistens ordfører side at have nævnt, når vi taler skat. Man kunne også have sagt, at den her regering i forbindelse med finansloven finansierer inflationshjælp, som bl.a. kommer de allermindst formuende pensionister til gavn og glæde, fordi vi sætter midler af til en forhøjet engangsforhøjelse på 5.000 kr. i forhold til ældrechecken. Så vi mener, der er balance i tingene.

Kl. 17:13

Den fg. formand (Annette Lind):

Tak. Hr. Pelle Dragsted, værsgo.

Kl. 17:13

Pelle Dragsted (EL):

Jeg kunne have valgt at tale om alt muligt, men nu talte jeg om elementet i finanslovsforslaget. De her skatteplaner, som regeringen har, er jo ikke realiseret endnu, men af det her finanslovsforslag fremgår det jo som et af initiativerne, at man vil give den her milliard i skattelettelse. Dengang, hvor vi sammen sagde, at det hul skulle lukkes, begrundede vi det – og jeg læser op fra loven – med, at danske udenlandske selskaber i dag kan undgå beskatning af ejendomsavance ved at placere ejendommen i et datterselskab og sælge datterselskabet i stedet for selve ejendommen. Altså, det er en måde at omgå beskatning på. Anerkender finansministeren, at med det finanslovsforslag, hvor man annullerer det her, lader man så det hul stå åbent, så Blackstone og andre fortsat kan slippe for at bidrage med skat i Danmark?

Kl. 17:13

Den fg. formand (Annette Lind):

Finansministeren.

Kl. 17:13

Finansministeren (Nicolai Wammen):

Det er klart, at med den aftale, der blev lavet mellem de tre partier, altså regeringsgrundlaget, for så vidt angår det punkt, som hr. Pelle Dragsted nævner, er der tale om en anden beslutning end den, der blev truffet under den tidligere regering. Derfor er det jo også vigtigt at se det her i en sammenhæng, altså at man ikke bare tager én brik ud, når man taler om skat, men også ser på, hvad der sker både i forhold til beskæftigelsesfradrag og en toptopskat for dem i det her land, der tjener allerallermest. Og når vi kigger på den samlede balance fra regeringens side – og det kan jeg også sige som socialdemokrat – synes vi, det hænger fint sammen.

Kl. 17:14

Den fg. formand (Annette Lind):

Tak. Så vil jeg gerne give ordet til den sidste indtegnede, og det er fru Samira Nawa fra Radikale Venstre. Værsgo.

Kl. 17:14

Samira Nawa (RV):

Tak, og tak for talen. Jeg er glad for, at finansministeren tager sin opgave med ikke at puste til inflationen alvorligt og har fremsat det her stramme finanslovsforslag. Tak også for at kvittere for, at Radikale Venstre sætter fokus på især det grønne, når vi går ind til de her forhandlinger, som vi går konstruktivt til. Jeg kunne godt tænke mig at høre finansministeren om den her uddannelsespulje, altså de 125 mio. kr., som regeringen tager fra uddannelsesløftspuljen til faglært arbejdskraft. Hvordan vil man sikre, at det er til grønne medarbejdere, som netop kan hjælpe den grønne omstilling i gang? Jeg er enig i, at der skal et uddannelsesløft til, men det kunne også være rigtig godt, hvis det kunne gå direkte ind i den grønne omstilling, hvor vi har et stærkt behov for arbejdskraft.

Kl. 17:15

Den fg. formand (Annette Lind):

Ministeren.

Kl. 17:15

Finansministeren (Nicolai Wammen):

Jeg tror, vi har en fælles både analyse og opgave i forhold til at skaffe mere faglært arbejdskraft ikke mindst på det grønne område. Så den grønne omstilling, som vi alle sammen er dybt optagede af, også kan blive virkeliggjort i den praktiske verden. Virkeligheden er jo også, at vi kan sætte os meget fine mål her på Christiansborg, men hvis vi ikke har den faglærte arbejdskraft, hvad enten det er elektrikere, eller det er en hvilken som helst anden faggruppe, som skal bidrage til at lave den grønne omstilling, så kommer vi bagud. Så for mig og for regeringen er det, når vi laver de her investeringer, bl.a. for at løfte den udfordring, vi står med, i forhold til hvad man kunne kalde grøn arbejdskraft.

Kl. 17:16

Den fg. formand (Annette Lind):

Samira Nawa, værsgo.

Kl. 17:16

Samira Nawa (RV):

Tak. Det hører jeg, som at det også har et grønt sigte. Noget andet, som vi har diskuteret i dag, har været Klimarådets bevilling, som vi også i Radikale Venstre har sat spørgsmålstegn ved. Der vil jeg egentlig bare høre finansministerens refleksion over, at Klimarådet står til at miste sin bevilling fra 2024. Det er i hvert fald noget, som vi i Radikale Venstre ser meget alvorligt på.

Kl. 17:16

Den fg. formand (Annette Lind):

Ministeren.

Kl. 17:16

Finansministeren (Nicolai Wammen):

Det er sådan, at det, vi forholder os til i det her finanslovsforslag for 2023, er bevillingen til Klimarådet her. Den problemstilling, som bliver rejst fra radikal side, og som også andre ordførere har været inde på i dag, er, hvad der skal ske med Klimarådet fra 2024 og frem. Og det er min klare fornemmelse, at i de forhandlinger, der står for døren, er det et punkt, som både Radikale Venstre og SF og måske også andre kommer til at rejse, og så tager vi en, tror jeg, konstruktiv snak om det der.

Kl. 17:17

Den fg. formand (Annette Lind):

Tak til finansministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Finansudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 66:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025. (Konsekvenser af forslag til finanslov for 2023 m.v.).

Af finansministeren (Nicolai Wammen).

(Fremsættelse 23.03.2023).

Sammen med dette punkt foretages:

3) 1. behandling af lovforslag nr. L 67:

Forslag til lov om fastsættelse af udgiftslofter for stat, kommuner og regioner for finansåret 2026.

Af finansministeren (Nicolai Wammen).

(Fremsættelse 23.03.2023).

Kl. 17:18

Forhandling

Den fg. formand (Annette Lind):

Forhandlingen er åbnet.

Er der nogen, som ønsker ordet? Det gør hr. Pelle Dragsted fra Enhedslisten. Værsgo.

Kl. 17:18

(Ordfører)

Pelle Dragsted (EL):

Vi holder fast i traditionen i Enhedslisten, så jeg må også lige tage ordet til den her behandling. Det er jo en lidt teknisk ting, der hænger sammen med finansloven, men ikke desto mindre er det nogle meget vigtige love, fordi det sådan set er dem, der sætter rammerne bl.a. for de forhandlinger, som finansministeren snart skal have med kommuner og regioner. Derfor er det ikke helt uden betydning. Og jeg skal gøre det kort, for jeg er klar over, at mine ærede kollegaer nok snart vil hjem.

Vi har jo i Enhedslisten aldrig været kæmpestore fans af den budgetlov, som de her love om udgiftslofter jo er en udmøntning af. Vi synes, de fratager kommunerne det mest centrale i deres selvstyre, nemlig muligheden for selv i højere grad at bestemme over deres økonomi. Jeg har jo selv lige siddet i sådan en kommunalbestyrelse – det er der også andre medlemmer, der har – og alle, der har prøvet det, vil jo kende til de ret stramme rammer, der gør, at man godt nok er valgt, men at det er meget begrænset, hvad man kan bestemme.

Budgetloven og de her love om udgiftslofter har også – i mange år i hvert fald – ført til en underbudgettering, hvor kommunerne har forbrugt mindre, end de har budgetteret, og dermed har man reelt, om man så må sige, brugt mindre på velfærd, end hvad man egentlig havde aftalt, og hvad man egentlig skulle, og det er jo gået ud over de mennesker, som er mest afhængige af velfærd. Der bliver overskredet lidt mindre nu, og noget af det skyldes så, at man er blevet god til at fyre en masse penge af i slutningen af året, hvilket heller ikke er en super god måde at planlægge økonomi på.

Nu har man så udskudt revisionen af budgetloven til 2033, altså yderligere revision af budgettet. Det er i hvert fald sådan, jeg forstår et svar, jeg har fået fra finansministeren. Man siger ligesom, at nu har man udvidet underskudsgrænsen, og det tror jeg vi alle sammen synes var en rigtig god idé. Det kan blive vigtigt, når økonomien på et tidspunkt vender, og det løser nok også til dels det såkaldte hængekøjeproblem.

Men der var jo også en lang række andre elementer omkring budgetloven, som vi har diskuteret, og det er jo bl.a. det her med flerårige budgetter, som har været diskuteret; det er noget om den form for sanktioner, der ligger i loven, og det er selvfølgelig også, om kommunerne skal have et større råderum selv. Der har også været diskuteret sådan noget med, om bestemte typer af investeringer, f.eks. inden for klima og grøn omstilling, skulle have en anden status i budgetloven.

Derfor håber vi meget – og vi har også noteret os fra det svar af finansministeren, at der ikke er noget til hinder for, at man kan gøre noget ved budgetloven før 2033. Det synes vi er meget fornuftigt, og vi vil opfordre finansministeren til at indkalde til nogle forhandlinger snarest om det. Og der er også et skriftligt spørgsmål på vej til finansministeren. Men vi er kritiske over for budgetloven, og den måde, den udmøntes på i lov om udgiftslofter, og derfor stemmer vi heller ikke for de her love – det har vi i øvrigt heller aldrig gjort før.

Kl. 17:21

Den fg. formand (Annette Lind):

Tak til hr. Pelle Dragsted. Der er ikke nogen korte bemærkninger. Så vil fru Lisbeth Bech-Nielsen gerne have ordet. Værsgo

Kl. 17:21

(Ordfører)

Lisbeth Bech-Nielsen (SF):

I en lidt anden boldgade undrer det os i SF, hvorfor udgiftslofterne for 2025 og 2026 bliver fastlagt, når de mellemfristede fremskrivninger ikke er opdaterede og de øgede forventninger til den strukturelle beskæftigelse heller ikke er sat ind i de her tal. Altså, vi mener jo, at så længe vi bliver klogere og får mere viden, bør tallene vel opdateres, og derfor giver det ikke nogen mening. Det har vi også stillet som et skriftligt spørgsmål.

I SF har vi en lidt anden tilgang til det end Enhedslisten; vi har både stemt for det og imod det. Vi vil sige, at der er så store diskrepanser i år, i hvert fald i forhold til de her tal, at det vil være afgørende for, om vi kan stemme for det eller ej. Men jeg har også stillet det som et skriftligt spørgsmål til finansministeren.

Kl. 17:22

Den fg. formand (Annette Lind):

Tak til fru Lisbeth Bech-Nielsen. Der er ikke nogen korte bemærkninger. Er der andre i salen, der ønsker ordet? Det er der ikke.

Og da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Finansudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 17:23

Meddelelser fra formanden

Den fg. formand (Annette Lind):

Der er ikke mere at foretage i dette møde.

Tak for gode debatter i salen i dag.

Folketingets næste møde afholdes i morgen, torsdag den 30. marts 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 17:23).


6. møde

Torsdag den 12. oktober 2023 kl. 10.00

Dagsorden

1) 1. behandling af lovforslag nr. L 49:

Forslag til lov om ændring af byggeloven. (Undtagelse fra kundgørelse af tekniske specifikationer i Lovtidende m.v.).

Af social- og boligministeren (Pernille Rosenkrantz-Theil).

(Fremsættelse 05.10.2023).

2) 1. behandling af lovforslag nr. L 18:

Forslag til lov om ændring af færdselsloven. (Forsøg med dobbelttrailer-vogntog).

Af transportministeren (Thomas Danielsen).

(Fremsættelse 04.10.2023).

3) 1. behandling af lovforslag nr. L 21:

Forslag til lov om ændring af lov om trafikselskaber. (10-årige rutekørselstilladelser til nulemissionsbusser).

Af transportministeren (Thomas Danielsen).

(Fremsættelse 04.10.2023).

4) 1. behandling af lovforslag nr. L 22:

Forslag til lov om ændring af postloven. (Rammer for den fremtidige postbefordring).

Af transportministeren (Thomas Danielsen).

(Fremsættelse 04.10.2023).

5) 1. behandling af lovforslag nr. L 44:

Forslag til lov om ændring af sundhedsloven. (Bedre digital forældreadgang til børns helbredsoplysninger, indhentning og videregivelse af helbredsoplysninger og andre fortrolige oplysninger samt etablering af et nævn for sundhedsapps).

Af indenrigs- og sundhedsministeren (Sophie Løhde).

(Fremsættelse 05.10.2023).

6) 1. behandling af lovforslag nr. L 46:

Forslag til lov om ændring af lov om lægemidler og sundhedsloven. (Transparens i lægemiddellagre, salg og udlevering af lægemidler under særlige omstændigheder og transport af patienter fra udlandet til sundhedsbehandling i Danmark som følge af internationale humanitære krisesituationer).

Af indenrigs- og sundhedsministeren (Sophie Løhde).

(Fremsættelse 05.10.2023).

7) 1. behandling af lovforslag nr. L 42:

Forslag til lov om ændring af lov om hold af dyr, dyrevelfærdsloven, lov om dyrlæger, lov om dyreforsøg og lov om foderstoffer. (Indarbejdelse af tekstanmærkninger og delegation af sagsforberedelse til private fysiske eller juridiske personer).

Af ministeren for fødevarer, landbrug og fiskeri (Jacob Jensen).

(Fremsættelse 05.10.2023).

8) 1. behandling af lovforslag nr. L 43:

Forslag til lov om ændring af lov om dyrlæger. (Ændringer som følge af etablering af veterinæruddannelse ved Aarhus Universitet).

Af ministeren for fødevarer, landbrug og fiskeri (Jacob Jensen).

(Fremsættelse 05.10.2023).

9) 1. behandling af lovforslag nr. L 24:

Forslag til lov om ændring af lov om en indefrysningsordning for høje energiregninger, lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. og lov om Forsyningstilsynet. (Ændring af administrationsmodel for indefrysningsordningen og præcisering af Forsyningstilsynets opgavevaretagelse).

Af klima-, energi- og forsyningsministeren (Lars Aagaard).

(Fremsættelse 04.10.2023).

10) 1. behandling af lovforslag nr. L 25:

Forslag til lov om ændring af lov om udstykning og anden registrering i matriklen og lov om tinglysning. (Gennemførelse af de resterende dele af Grunddataprogrammets delaftale 1 og tilpasninger i forhold til Danmarks eksklusive økonomiske zone).

Af klima-, energi- og forsyningsministeren (Lars Aagaard).

(Fremsættelse 04.10.2023).

11) 1. behandling af lovforslag nr. L 26:

Forslag til lov om ændring af lov om radioudstyr og elektromagnetiske forhold, lov om elektroniske kommunikationsnet og -tjenester, lov om etablering og fælles udnyttelse af master til radiokommunikationsformål og udnyttelse af infrastruktur til opsætning af trådløse adgangspunkter med lille rækkevidde m.v. og lov om fremme af effektiv energianvendelse og drivhusgasreduktion. (Universalopladere til mobiltelefoner m.v., regler om kommunal støtte til bredbåndsudrulning, indhentning af oplysninger om elforbrug og indberetning af oplysninger om datacentres energimæssige ydeevne m.v.).

Af klima-, energi- og forsyningsministeren (Lars Aagaard).

(Fremsættelse 04.10.2023).

Kl. 10:00

Meddelelser fra formanden

Anden næstformand (Jeppe Søe):

Mødet er åbnet.

I dag er der følgende anmeldelser:

Indenrigs- og sundhedsministeren: Lovforslag nr. L 53 (Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven, lov om lægemidler og lov om klage- og erstatningsadgang inden for sundhedsvæsenet).

Marlene Harpsøe (DD) m. fl.: Beslutningsforslag nr. 18 (Forslag til folketingsbeslutning om at gennemføre den annullerede udflytning af velfærdsuddannelser.)

Mikkel Bjørn (DF) m. fl.: Beslutningsforslag nr. B 19 (Forslag til folketingsbeslutning om politiets og domstolenes journalisering af og oplysning om signalementer).

Titler på de anmeldte sager vil fremgå af www.folketingstidende.dk (jf. ovenfor).

Derudover har forsvarsministeren (Troels Lund Poulsen) meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om det nordiske forsvars- og beredskabssamarbejde.

(Redegørelse nr. R 3).

Endvidere har ministeren for nordisk samarbejde (Louise Schack Elholm) meddelt mig, at hun ønsker i henhold til forretningsordenens § 19, stk. 4, at give Folketinget en skriftlig

Redegørelse om det nordiske samarbejde.

(Redegørelse nr. R 4).

Endelig har udenrigsministeren (Lars Løkke Rasmussen) meddelt mig, at han ønsker i henhold til forretningsordenens § 19, stk. 4, at give Folketinget en skriftlig

Redegørelse om regeringens udenrigs- og sikkerhedspolitiske strategi.

(Redegørelse nr. R 5)

samt 

Redegørelse om Arktis.

(Redegørelse nr. R 6).

Redegørelserne vil fremgå af folketingstidende.dk (jf. ovenfor).

Redegørelse nr. 3 og 4 vil komme til forhandling fredag den 27. oktober 2023.

Redegørelse nr. 5 vil komme til forhandling torsdag den 9. november 2023.

Redegørelse nr. 6 vil komme til forhandling tirsdag den 14. november 2023.

Det første punkt på dagsordenen er:

1) 1. behandling af lovforslag nr. L 49:

Forslag til lov om ændring af byggeloven. (Undtagelse fra kundgørelse af tekniske specifikationer i Lovtidende m.v.).

Af social- og boligministeren (Pernille Rosenkrantz-Theil).

(Fremsættelse 05.10.2023).

Kl. 10:01

Forhandling

Anden næstformand (Jeppe Søe):

Forhandlingen er åbnet, og første ordfører er hr. Thomas Monberg fra Socialdemokratiet. Værsgo.

Kl. 10:02

(Ordfører)

Thomas Monberg (S):

Tak for ordet, formand. Tilbage i maj lavede vi en god aftale med et bredt flertal af Folketingets partier. Aftalen skulle bl. a. styrke personer med handicaps muligheder og tilgængelighed til boliger. Samtidig muliggjorde aftalen, at vi fik endnu flere nye studieboliger. Derfor er jeg glad for, at vi med lovforslaget her får styr på nogle af de tekniske justeringer, der skal til, for at vores ambitioner i aftalepapiret også bliver virkelighed.

For det første indføres der mulighed for undtagelse af kundgørelse af lovgivning, som har tekniske specifikationer skrevet ind. Det har allerede været tilfældet, hvor regler henviser til tekniske specifikationer, som ikke er offentliggjort på Retsinformation, men som tilgås andre steder. Ændringen i loven sikrer altså, at papiret også stemmer overens med en praksis, som byggebranchen allerede er vant til.

For det andet fastsættes regler om mindsteafstand fra bebyggelse til vej. Det er særlig for imødekomme kommunerne, som har haft et ønske om, at hjemlen blev tilføjet byggeloven for at fastholde kravet. Det ønske imødekommer vi også her.

Til sidst præciserer vi byggeloven i forhold til markedsovervågning. Det skal skabe en klarere sammenhæng i ordlyden mellem byggeloven og markedsovervågningsforordningen.

De tekniske justeringer udmønter ikke hele, men dele af den politiske aftale. Jeg skulle hilse fra Det Radikale Venstre og sige, at de støtter lovforslaget. Socialdemokratiet stemmer selvfølgelig også for lovforslaget. Tak for ordet.

Kl. 10:03

Anden næstformand (Jeppe Søe):

Det var der ingen kommentarer til. Tak til ordføreren. Næste ordfører på talerstolen er hr. Preben Bang Henriksen fra Venstre.

Kl. 10:03

(Ordfører)

Preben Bang Henriksen (V):

Tak for det. Jeg må nok skuffe tilhørerne, for der bliver næppe nogen regeringskrise ud af det her forslag. Det er nok, uden at jeg skal sætte karakter på de forslag, vi behandler her i Folketinget, et af de lidt mindre vigtige.

Der står i grundlovens § 22, at de regler, der fastsættes af regeringen, skal kundgøres på en eller anden facon. Det plejer at være i Lovtidende. Der står ikke noget om, hvor de skal kundgøres henne, og med det her forslag bliver det altså op til boligministeren at vurdere, hvor man vil offentliggøre de her regler om tekniske specifikationer i relation til bygningsreglementet. Og som min kollega sagde, medtager det også afstandskrav fra vej til bygning, i forhold til at det kan beskrives i bygningsreglementet. Der er det dog nok lige vigtigt at sige, at det ikke altid er der, man lige skal slå op for at finde ud af, om det nu er lovligt at bygge så tæt ved vejen, som man egentlig godt kunne tænke sig. Det er sådan, at lokalplaner og byplanvedtægter går forud, og der vil sådan noget som oftest være beskrevet. Det sidste er kontrol af byggevarer. Det kan nu også ske i transportbiler, og det er der vist heller ingen, der kan have noget imod. Vi kan i hvert fald ikke i Venstre. Tak for det.

Kl. 10:05

Anden næstformand (Jeppe Søe):

Tak. Så er næste ordfører er fru Nanna W. Gotfredsen fra Moderaterne.

Kl. 10:05

(Ordfører)

Nanna W. Gotfredsen (M):

Tak for ordet, formand. Jeg vil som de to foregående også benytte anledningen til at glæde mig over det brede flertal, der står bag aftalen om bygge- og boligpolitiske indsatser, som vi også har med at gøre her. Det er for os i Moderaterne afgørende vigtigt med gode, brede aftaler, hvor alle – så mange som overhovedet muligt – inddrages forud og lyttes til og perspektiver ses fra forskellige vinkler. Det gælder altså også ikke mindst på boligområdet, der har så afgørende indflydelse på danskernes hverdag, livskvalitet og livsglæde og ikke mindst afgørende indflydelse for dem, der ikke har en bolig. Det tager vi livtag med nu. Det kommer i hvert fald.

Moderaterne støtter forslaget, og vi glæder os til et fortsat bredt samarbejde om boligpolitikken.

Kl. 10:06

Anden næstformand (Jeppe Søe):

Tak til ordføreren. Næste ordfører på talerstolen er hr. Sigurd Agersnap, Socialistisk Folkeparti.

Kl. 10:06

(Ordfører)

Sigurd Agersnap (SF):

Tak for ordet, formand. Nu sagde hr. Preben Bang Henriksen, at han måtte skuffe tilhørerne og sige, at der ikke kom nogen regeringskrise ud af det her lovforslag. Jeg vil på samme måde skuffe og sige, at jeg heller ikke tror, at der kommer en krise ud af det i forhold til regering og opposition, for vi er også meget enige.

Lovforslaget indeholder fire tekniske ændringer af byggeloven, og som tidligere ordførere har været inde på, handler det om en undtagelse fra kundgørelse af tekniske specifikationer i Lovtidende, fastsættelse af regler om mindsteafstand fra bebyggelse mod vej og præcisering af to af byggelovens bestemmelser om markedsovervågning. Jeg har blot nogle få bemærkninger til disse ellers ret politikforladte ændringer.

I forhold til ændringen vedrørende tekniske specifikationers offentliggørelse i Lovtidende er det selvfølgelig afgørende, at informationerne er offentligt tilgængelige. Det kan jeg også se har været bemærket i høringssvarene, og der ligger også en besvarelse fra ministeriet, der siger, at det vil være tilfældet. Det vil jeg bare kvittere for og sige, at det selvfølgelig er afgørende for SF.

I forhold til reguleringen af bebyggelse til vej vil jeg sige, at det er et forslag, som vi fint kan se genindført i lovgivningen. Det er korrekt, som også hr. Preben Bang Henriksen var inde på, at der ofte vil være lokal regulering, som er mere relevant at kigge på som bygherre, men det er afgørende, at det ikke alene reguleres ud fra vejskel, da der jo også findes steder, hvor en privat fællesvej i lokalplanssammenhæng er en del af de private matrikler. Det er lidt svært at læse helt entydigt af høringssvaret, om der er taget højde for det, men jeg håber, at ministeren eventuelt kan opklare det i sin tale, eller at vi kan forfølge det i udvalgsarbejdet.

Med de bemærkninger vil jeg sige, at det er et lovforslag, SF selvfølgelig kan støtte.

Kl. 10:08

Anden næstformand (Jeppe Søe):

Tak til ordføreren. Næste ordfører er hr. Kristian Bøgsted fra Danmarksdemokraterne.

Kl. 10:08

(Ordfører)

Kristian Bøgsted (DD):

Tak for ordet. Som det allerede er blevet nævnt, er det jo en masse tekniske specifikationer, vi får tilrettet her, så det passer med praksis. Det er selvfølgelig et lovforslag, vi fra Danmarksdemokraternes side bakker fuldt ud op om, og vi er glade for at være med i en overordnet aftale. Ligesom hr. Sigurd Agersnap vil jeg også gerne have lov at kvittere for, at det rent faktisk er blevet bemærket, at det skal være offentligt tilgængeligt. Som sagt støtter vi forslaget fra Danmarksdemokraternes side.

Kl. 10:08

Anden næstformand (Jeppe Søe):

Tak for det. Der er ikke nogen kommentarer til det. Så er det fru Helena Artmann Andresen fra Liberal Alliance. Værsgo.

Kl. 10:09

(Ordfører)

Helena Artmann Andresen (LA):

Tak. Liberal Alliance støtter også forslaget, selv om vi er opmærksomme på, at det ikke er en aftale, som vi er en del af, bl.a. fordi der var et krav om niveaufri adgang ind til nybyggede enfamilieshuse. Den del kunne vi ikke lige se os selv i, men som sagt støtter vi op om lovforslaget.

Kl. 10:09

Anden næstformand (Jeppe Søe):

Tak til ordføreren. Der er ingen kommentarer. Så er det hr. Per Larsen fra Det Konservative Folkeparti.

Kl. 10:09

(Ordfører)

Per Larsen (KF):

Tak for det, formand. Som flere har været inde på, er det jo en bred aftale, der er lavet her. Det er regeringen med Socialdemokratiet, Venstre, Moderaterne, Socialistisk Folkeparti, Danmarksdemokraterne, Det Konservative Folkeparti, Enhedslisten, Radikale Venstre, Dansk Folkeparti og Alternativet.

Det er jo meget tekniske ting, det handler om. Når man læser høringssvarene, er der kun nogle få bemærkninger. KL er bl.a. inde på, at der måske kan være et problem, hvis det er sådan, at skellet ligger midt i en privat fællesvej, men det kan vi jo tage i udvalgsbehandlingen. Vi støtter selvfølgelig forslaget.

Kl. 10:10

Anden næstformand (Jeppe Søe):

Tak til ordføreren. Næste ordfører er hr. Søren Egge Rasmussen, Enhedslisten.

Kl. 10:10

(Ordfører)

Søren Egge Rasmussen (EL):

Tak. Enhedslisten støtter lovforslaget. Vi står selvfølgelig ved de aftaler, vi er med i, og selv om det så udmøntes i lovforslag, som ikke er særlig politiske, har det været nødvendigt at få det her lovforslag og fint nok. Vi deltager gerne i debatter andre gange, hvis det kan bidrage til en regeringskrise. Det kunne jo være CO2-afgiften på landbruget, vi kunne tage en tur omkring. Vi tilslutter os det her lovforslag.

Kl. 10:10

Anden næstformand (Jeppe Søe):

Jeg kan ikke se flere ordførere, som ønsker ordet i denne neglebidende debat. Dermed går vi til social- og boligministeren.

Kl. 10:11

Social- og boligministeren (Pernille Rosenkrantz-Theil):

Tak for det. Det er jo ganske rigtigt, som hr. Sigurd Agersnap siger, at det her er et relativt politikforladt lovforslag. Det er aftalen til gengæld ikke, den er jeg mægtig godt tilfreds med, og tusind tak for opbakningen til den. Det her er jo et delelement i den aftale. For nogle af de elementer, der i øvrigt var i den aftale, handlede præcis om at give bedre tilgængelighed for borgere med handicap til bygningsmassen generelt, give nogle nye muligheder i forhold til privat udlejningsbyggeri for borgere med handicap og så fjerne nogle af de barrierer, der har gjort det svært at få oprettet ungdomsboliger i de større byer. Så man kan sige, at sigtet med aftalen jo er dybt og inderligt politisk, og jeg er rigtig, rigtig glad for den, og det her er så helt rigtigt en mere teknisk del af det.

Det er blevet nævnt flere gange heroppefra, hvad det er, det her handler om. Det handler bl.a. om kundgørelsen, altså at man undtager kundgørelsen fra Lovtidende. De tekniske specifikationer kan indeholde f.eks. beskrivelser og metoder, som er relevante for at efterleve visse krav. På byggeområdet er der flere eksempler på, at reglerne henviser til tekniske specifikationer, som ikke kundgøres i Lovtidende, men som kan tilgås f.eks. hos den pågældende myndighed. Lovforslaget bringer dermed den nuværende praksis på området i orden, og det vil sige en praksis, som byggebranchen er vant til. I høringen af lovforslaget har der overordnet været opbakning til det samlede lovforslag. Og som det også har været nævnt heroppefra, har der været enkelte parter, herunder KL og Københavns Kommune, som har udtrykt en bekymring for bestemmelsen om undtagelsen af offentliggørelsen i Lovtidende. Det bemærkes i den forbindelse, at undtagelsen fra kundgørelsen i Lovtidende alene anvendes, når tungtvejende hensyn gør sig gældende. Det kan f.eks. være, når de tekniske specifikationer er ophavsretligt beskyttet, eller når de retter sig mod en snæver kreds af professionelle brugere. Igen vil jeg fremhæve, at lovforslaget ikke vil betyde en ændring i forhold til det, der er praksis i dag, også bare så det er sagt her fra talerstolen og ikke kun er svaret skriftligt.

For det andet fastsættes regler for mindsteafstand for bebyggelse mod vej. Frem til den 1. januar 2021 har der i bygningsreglementet været krav om en bebyggelses mindsteafstand mod vej. Kravet blev fjernet, fordi man var i tvivl om den eksisterende hjemmel i byggeloven. I forbindelse med høringen over ændringen af bygningsreglementet i 2020 foreslog flere af høringsparterne, særlig kommunerne, at hjemmelen blev tilføjet i byggeloven for at kunne fastholde kravet. Med det her lovforslag imødekommes høringsparterne, og det gøres muligt at fastlægge afstandskrav for bebyggelse mod vej.

For det tredje præciseres byggelovens bestemmelser for markedsovervågning, og det vil sige, der bringes tættere sammenhæng mellem ordlyden i byggeloven og markedsovervågningsforordningen, der trådte i kraft i 2021. Det handler alene om en præcisering af ordlyden i loven, og det vil sige, at der ikke er tale om indholdsmæssige ændringer.

Så igen vil jeg sige, at det er rigtigt, at det her er meget teknisk. Det er aftalen til gengæld ikke, den er ekstremt politisk, og jeg tror, den vil bibringe, at vi får både flere boliger til unge, men også, at tilgængeligheden bliver bedre i forhold til borgere med handicap, og det er i sagens natur noget, der ligger regeringen rigtig meget på sinde. Så tak for opbakningen til aftalen, og tak for opbakningen til lovforslaget her i dag.

Kl. 10:14

Anden næstformand (Jeppe Søe):

Der er ikke nogen, der har bedt om ordet. Dermed tak til ministeren. Forhandlingen er sluttet.

Jeg foreslår, at lovforslaget henvises til Boligudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 18:

Forslag til lov om ændring af færdselsloven. (Forsøg med dobbelttrailer-vogntog).

Af transportministeren (Thomas Danielsen).

(Fremsættelse 04.10.2023).

Kl. 10:14

Forhandling

Anden næstformand (Jeppe Søe):

Forhandlingen er åbnet, og første ordfører hr. Thomas Jensen fra Socialdemokratiet.

Kl. 10:14

(Ordfører)

Thomas Jensen (S):

Tak, formand. I dag mangler chauffører i Danmark. Derfor vil det være godt, hvis chauffører kan køre en lastbil, som kan fragte mere gods end i dag. I dag har vi trængsel på mange motorvejsstrækninger, og derfor vil det tage noget af trængslen væk, hvis der f.eks. kører færre lastbiler og de, når de kører, fragter mere gods. Derved skal der køre færre lastbiler. Mere gods på en bil vil samtidig også betyde en mindre CO2-udledning pr. fragtet kilo. Alt det løser det her lovforslag.

Et bredt flertal i Folketinget blev sidste år som en del af Infrastrukturplan 2035 enige om at iværksætte en forsøgsordning med dobbelttrailervogntog på de danske vejnet. Den forsøgsstrækning, der i første omgang er truffet beslutning om, er mellem Aarhus og Høje-Taastrup med mulighed for at forlænge strækningen til Malmø.

Med forslaget foreslås det at gennemføre en ændring af færdselslovens § 70 a, så der kan udføres forsøg med dobbelttrailervogntog på udvalgte motorvejsstrækninger. Forslaget vil udvide transportministerens beføjelser, så loven indeholder hjemmel til, at der kan igangsættes forsøg med lange vogntog med et til flere påhængskøretøjer. I lovforslaget tales der om lange vogntog, som er en samlet betegnelse, som både dækker over det eksisterende forsøg med modulvogntog og det kommende forsøg her med dobbelttrailervogntog. En forsøgsordning med dobbelttrailervogntog vurderes at have positive klimamæssige konsekvenser, da der kan transporteres den samme mængde gods på færre lastbiler. Samtidig giver det transportbranchen mulighed for at imødegå problemet med mangel på chauffører i den nuværende situation, fordi behovet for lastbiler vil kunne reduceres. Endelig vil transportvirksomheder kunne spare udgifter til brændstof og vedligehold af vognparken.

I høringssvarene skriver branchen, at de gerne vil have udvidet forsøget til flere strækninger, og det er Socialdemokratiet selvfølgelig åbne over for at drøfte, hvis der blandt partierne er et ønske herom. Så afsluttende vil jeg sige, at det alt i alt er et godt forslag, som kan løse flere problemer på en gang, og det støtter Socialdemokratiet naturligvis.

Kl. 10:17

Anden næstformand (Jeppe Søe):

Tak til ordføreren. Der er ingen kommentarer. Næste ordfører er hr. Peter Juel-Jensen fra Venstre.

Kl. 10:17

(Ordfører)

Peter Juel-Jensen (V):

Tak for det, formand. Et bredt flertal i Folketinget blev som led i Infrastrukturplan 2035 enige om at iværksætte en forsøgsordning med dobbelttrailervogntog på det danske vejnet. Forsøgsstrækningen er i første omgang mellem Aarhus og Høje-Taastrup med mulighed for at forlænge strækningen til Malmø. En forsøgsordning med dobbelttrailervogntog vurderes at have en positiv klimamæssig konsekvens, da der vil kunne transporteres samme mængde gods på færre lastbiler. Samtidig giver det transportbranchen mulighed for at imødegå problemet med mangel på chauffører i den nuværende situation, fordi behovet for lastbiler vil kunne reduceres. Endvidere vil transportvirksomhederne bl.a. kunne spare brændstof og udgifter til vedligeholdelse af lastbiler. Alt i alt er det et forslag, hvor vi får mere ud af ressourcerne, og det er vi rigtig glade for i Venstre.

Kl. 10:18

Anden næstformand (Jeppe Søe):

Tak til ordføreren. Næste ordfører er hr. Peter Have fra Moderaterne.

Kl. 10:18

(Ordfører)

Peter Have (M):

Mange tak. Formålet med lovforslaget er at gennemføre den fornødne ændring af færdselsloven, så det bliver muligt at igangsætte forsøg med dobbelttrailervogntog på dele af det danske vejnet. Helt konkret er det på strækningen mellem Aarhus og Høje-Taastrup og videre over Øresundsbroen til Malmø. Det er en beslutning, der blev truffet i infrastrukturplanen 2035 i 2022, og det var, før Moderaterne overhovedet var i Folketinget, men det er en beslutning, som vi støtter fuldt og fast og ovenikøbet er begejstrede for. Vi er selvsagt også åbne over for at udvide det omfattede vejnet på sigt, men først og fremmest er vi bare glade for at kunne iværksætte forsøgsordningen.

Det er vi, fordi det med dobbelttrailere naturligvis er muligt at fragte mere gods på en gang, og det er både til gavn for klimaet, trængslen på vejene og ikke mindst vognmændene, da det kan imødegå nogle af udfordringerne med chaufførmangel og samtidig spare udgifter til vedligeholdelse og brændstof. Moderaterne tilslutter sig forslaget.

Kl. 10:19

Anden næstformand (Jeppe Søe):

Tak til ordføreren. Den næste ordfører er fru Sofie Lippert fra fra Socialistisk Folkeparti.

Kl. 10:19

(Ordfører)

Sofie Lippert (SF):

Hvis vi skal transportere gods grønnere i Danmark, så er der ingen tvivl om, at vi skal transportere mere gods på mindre plads. Det her lovforslag har til formål at ændre færdselsloven med henblik på at tillade forsøg med dobbelttrailervogntog på udvalgte strækninger i Danmark. Det er et skridt på vejen til at kunne transportere mere gods grønnere. I SF mener vi, at der skal være flere af den slags skridt.

Vi håber også, at transportministeren er interesseret i at kigge på, hvordan vi skaber bedre vilkår for at transportere gods med tog og ikke bare med vogntog, og derfor hilser vi det her forslag velkommen. Vi håber, det er et skridt på vejen til en grønnere godstransport, og SF støtter forslaget og hilser fra Alternativet, der også støtter forslaget.

Kl. 10:20

Anden næstformand (Jeppe Søe):

Tak for det. Den næste ordfører er hr. Kenneth Fredslund Petersen fra Danmarksdemokraterne.

Kl. 10:20

(Ordfører)

Kenneth Fredslund Petersen (DD):

Tak for ordet. L 18, som vi behandler i dag, etablerer det lovmæssige grundlag i færdselsloven til, at der kan udføres forsøg med dobbelttrailervogntog. Der skal ikke herske nogen tvivl om, at vi i Danmarksdemokraterne synes, det er rigtig fornuftigt, at vi får påbegyndt kørsel med dobbelttrailervogntog i Danmark. Generelt mener vi, at hele diskussionen om øget vægt og dimension i forhold til lastbiler er et vigtigt skridt på vejen mod en grøn omstilling af den tunge vejgodstransport. Fordelene ved de lange vogntog er åbenlyse: Det vil nedbringe CO2-udledningen, ligesom det vil bidrage til at mindske trængslen på de danske motorveje, simpelt hen fordi der skal bruges færre lastbiler, altså mere gods på den samme motor.

Jeg vil lige benytte lejligheden til at nævne de syvakslede vogntog, som jeg kan forstå ikke er med i tankerne om vægt og dimensioner. Husk nu, at de står for den største del af transporten med lastbil, altså mere gods på den samme motor. Men der er et lille men: Jeg kan ikke forstå, hvorfor vi blot tillader kørsel mellem Aarhus og Høje-Taastrup. Til gengæld bemærkede jeg, at ordføreren fra Socialdemokratiet nævnte, at vi kunne tage en snak om det, og det vil jeg glæde mig til. For i min optik er der brug for, at vi hurtigst muligt udvider vejnettet til forsøgsordningen, så vi får koblet alle de vigtige knudepunkter i landet på forsøgsordningen, og her tænker jeg konkret på steder som Aalborg Havn og Padborg Transportcenter. Hvis vi for alvor skal høste klimagevinsterne ved dette forslag, er der simpelt hen brug for, at vi hurtigst muligt tillader kørsel med dobbelttrailere på langt flere strækninger, end dette forslag gør.

Sidst, men ikke mindst, vil jeg lige opfordre ministeren til at kigge sine europæiske kollegaer dybt i øjnene. Skal vi forløse det fulde potentiale i forhold til dobbelttrailervogntogene, skal lastbilerne kunne krydse grænserne til vores nabolande uden at støde på tekniske barrierer i form af forskellige regler som i dag. I dag medfører reglerne i vores nabolande, at det de facto ikke er muligt at køre med hverken modulvogntog eller dobbelttrailere gennem nogle af vores nabolande. Jeg er så helt med på, at det kan være lidt svært at forklare den tyske minister, at han skal lytte mere til den danske transportminister end den tyske jernbanelobby, men jeg synes da, at ministeren skal gøre forsøget.

Når det er sagt, støtter Danmarksdemokraterne forslaget.

Kl. 10:23

Anden næstformand (Jeppe Søe):

Tak til ordføreren. Den næste ordfører er hr. Jens Meilvang fra Liberal Alliance.

Kl. 10:23

(Ordfører)

Jens Meilvang (LA):

Tak for det. Jeg kan sige, at vi i Liberal Alliance også støtter det her lovforslag om en forsøgsordning til dobbelttrailervogntog, der i første omgang skal laves på en forsøgsstrækning mellem Aarhus og Høje-Taastrup og med mulighed for at udvide det til strækningen til Malmø, som det også er nævnt. Vi har sådan set de samme argumenter, som andre ordførere før mig har nævnt, altså at det er godt for miljøet at kunne fragte flere varer på den samme lastbil, og at det også er godt for den danske konkurrenceevne og godt for den enkelte vognmand.

Vi håber også, som det blev nævnt her før, at vi kan udvide strækningen, men jeg synes egentlig allerede også, jeg har hørt i ordførerkredsen ovre ved ministeren, at man er positiv over for at se på en udvidelse. Så det er bare rigtig godt. Men vi støtter i første omgang det her. Tak.

Kl. 10:23

Anden næstformand (Jeppe Søe):

Selv tak, tak for ordene. Den næste ordfører er hr. Niels Flemming Hansen, Det Konservative Folkeparti, der iler.

Kl. 10:24

(Ordfører)

Niels Flemming Hansen (KF):

Mange tak for ordet, formand. Endelig – endelig – får vi nu forsøget med modulvogntog og dobbelttrailere på plads. Vi kunne godt have haft et ønske om at udvide forsøgsstrækningen, men grundet det, at der også skal udbygges ramper til at håndtere de her lidt større lastbiler rundtom på vejnettet, så tænker vi, at det her er det muliges kunst.

Vi vil rigtig, rigtig gerne have forsøget udvidet til også at dække på tværs af grænserne, altså ud over lige til Malmø. Det er ikke muligt nu, men der er jo også tale om en forsøgsordning, og jeg tror jo meget på, at det, når vi fremlægger resultaterne af vores forsøg, så kan være, at man rundtom i Europa åbner øjnene for det.

Så jeg vil slutte af med at sige, at i dag er en god dag for vejgodstransporten og for miljøet.

Kl. 10:24

Anden næstformand (Jeppe Søe):

Tak til ordføreren, der så kan ile tilbage. Fru Jette Gottlieb fra Enhedslisten.

Kl. 10:25

(Ordfører)

Jette Gottlieb (EL):

Tak for det. Jeg må melde mig ud af hyldestkoret. For mig er »tungere« og »længere« ensbetydende med togvogne, og for mig er det meget vigtigt, at det er en teknologi, der eksisterer, og som er nem at bruge, man skal bare benytte de redskaber, der er. Det, der sker, hvis man laver de her ting med længere og tungere på gummihjul, er, at vi opnår et øget slid på vejene, og at vi opnår øget trængsel. For der bliver jo lige så meget trængsel, om der kører to lastbiler eller der kører en lastbil med en trailer. Det er lige så svært at overhale. Det skulle jeg hilse og sige fra folk, der har prøvet det. Så det eneste formildende, jeg ser ved det her forslag, er, at det er et forsøg. Og så må vi jo se, hvad der kommer ud af det.

Kl. 10:25

Anden næstformand (Jeppe Søe):

Tak til ordføreren. Næste ordfører er hr. Stinus Lindgreen fra Radikale Venstre.

Kl. 10:26

(Ordfører)

Stinus Lindgreen (RV):

Tak, formand. Et bredt flertal indgik, som vi har hørt, i forbindelse med infrastrukturplan 2035 en aftale om at lave et forsøg med brug af dobbelttrailere, når man skal køre gods rundt i Danmark. Godstransport er naturligvis uundgåeligt i et land som Danmark, og derfor er det selvfølgelig fornuftigt at lave en grøn omstilling på dette område også. Og som vi har hørt, vil dette forsøg have nogle klimamæssige fordele, fordi man kører samme mængde gods ved brug af færre lastbiler. Det har en positiv indvirkning på brændstofforbruget og på vedligehold af lastbilerne rundtom i landet. Så alt i alt er der potentielt nogle rigtig gode effekter af denne forsøgsordning.

Hvorvidt det skal udvides til andre strækninger, som flere ordførere har været inde på, må vi så vurdere, når vi har erfaringerne fra den forsøgsordning, vi nu sætter i i værk med lovforslaget i dag. Og med hensyn til det, som ordføreren for Enhedslisten var inde på, i forhold til om det slider mere eller mindre, er det jo også noget, vi må kigge på. Vi sparer i hvert fald en motor væk, når man kører en vogn med to trailere, så jeg ikke helt sikker på, om det forholder sig, som ordføreren siger, men det må vi jo kigge på, når vi har erfaringerne fra den her forsøgsordning.

Men vi bakker op fra Radikale Venstres side og glæder os til at stemme lovforslaget igennem. Tak.

Kl. 10:27

Anden næstformand (Jeppe Søe):

Tak til ordføreren. Jeg ser ikke flere ordførere, der ønsker ordet. Det er korrekt. Dermed er det transportministeren.

Kl. 10:27

Transportministeren (Thomas Danielsen):

Tak for det, formand, og tak for ordet. Jeg vil også godt takke ordførerne for bemærkningerne til lovforslaget.

Formålet med lovforslaget er at gennemføre den fornødne ændring af færdselsloven, så det bliver muligt at igangsætte forsøget med dobbelttrailervogntog på det danske vejnet. I Infrastrukturplan 2035 blev der truffet beslutning om og afsat midler til at gennemføre et forsøg med dobbelttrailere, i første omgang på strækningen mellem Høje-Taastrup og Aarhus og med en mulighed for strækningen over Øresundsbroen til Malmø.

Lovforslaget regulerer ikke det vejnet, som dobbelttrailerne kan køre på. Det gøres ved bekendtgørelse udstedt af Vejdirektoratet, ligesom de tekniske specifikationer for dobbelttrailerne reguleres i bekendtgørelse udstedt af Færdselsstyrelsen. Det omfattede vejnet i forsøget vil kunne udvides, såfremt der træffes politisk beslutning om det og der findes finansiering dertil. De to ting går naturligvis hånd i hånd.

Det giver rigtig god mening at igangsætte forsøget med dobbelttrailere. Faktisk er det, hvad man vil kalde win-win. Dobbelttrailere kan fragte mere gods på én gang til gavn for klimaet og CO2-udledningen. Samtidig får vi færre lastbiler på vejene til gavn for trængselen, og endelig får vognmændene mulighed for at spare på udgifter til vedligehold og til brændstof samt at imødegå nogle af de udfordringer, de står over for, med chaufførmangel. Derfor håber jeg også, at der vil være politisk velvilje til at udvide ordningen til flere vejstrækninger, så vi kan opnå det fulde potentiale ved et forsøg med dobbelttrailere. Så vil der være tale om win-win-win.

Så har der været nogle spørgsmål fra salen eller måske nærmere postulater. SF og Enhedslisten ønsker at fremme gods på bane. Det gør ministeren også. Det er helt afgørende vigtigt, at vi får tænkt overhalingsspor ind, for godstog kører langsommere end almindelige tog. Men dobbelttrailere og godstog er jo ikke hinandens modsætninger. Her giver vi bare en lavthængende frugt til klimaet: at én lastbil må køre med to trailere efter sig. Så ja, vi skal både have gods på bane, og vi skal have gods på vej, og skal vi være ærlige over for hinanden, er det jo helt urealistisk at overføre gods fra vej til bane, f.eks. når der også bliver tale om grænseoverskridende gods. Så skal Enhedslisten og SF i hvert fald bygge en ny Øresundsforbindelse f.eks., fordi der simpelt hen ikke er kapacitet. Så lad os holde hinanden i hånden og få lavet nogle intelligente løsninger, som kan løfte godstransporten på kort sigt. Det vil være overhalingsspor, og det vil være at få indrettet infrastrukturen ned til Femern Bælt-forbindelsen mest hensigtsmæssigt i forhold til også godskørsel. Det er alt sammen noget, som i sidste ende vil være en gevinst for godset, uanset om det så kører på vej eller bane.

Så bliver der fra Danmarksdemokraterne spurgt ind til de syvakslede biler. De syvakslede lastbiler er i proces i samarbejde med branchen. Vi har i alt 11 vægt- og dimensionsændringer, som vi implementerer fra 2024. De er grydeklar, klar til at blive implementeret. Så kan man godt argumentere for, at vi ikke skal gøre det, før vi har styr på de syvakslede. Man jeg er af den opfattelse, at det, vi har klar til at komme ud og blive implementeret, skal vi have ud at arbejde. Og lige så snart der så kan blive styr de syvakslede, kommer det naturligvis med. Det er noget, jeg heldigvis har en god dialog med branchen om, for selvfølgelig skal vi også gøre noget i forhold til vægt og dimensioner på det område. Generelt er vores vægt- og dimensionstiltag jo ligesom dobbelttrailerne godt for klimaet, godt for miljøet, og hvad der ellers er at sige om godstransport.

Kl. 10:32

Så bliver der spurgt ind til grænseoverskridende kørsler. Jeg har jo snydt lidt ligesom i et tv-køkken. Jeg har allerede indgået en aftale med min svenske ministerkollega Andreas Carlson om kørsel til Sverige. Så man vil rent faktisk kunne køre fra Danmark til Finland direkte med dobbelttrailerne nu, når det her bliver vedtaget, ligesom svenskerne selvfølgelig må køre ind i Danmark.

Så har vi også en grænse mod Tyskland, og dem har jeg også været i drøftelser med om, hvad der kan lade sig gøre der. Som alle ordførerne er bekendt med, er den tyske infrastruktur jo lidt anderledes, af en lidt anden standard, end vi har i Danmark og de nordiske lande, hvorfor de er meget tilbageholdende med at give lov til øget vægt. Men jeg har en god dialog med min ministerkollega Dr. Volker Wissing i Tyskland og vil gøre alt, hvad jeg kan for at afsøge mulighederne. Kan vi ikke øge vægt, kan vi så øge dimensioner, eller hvad kan der tages af tiltag, som vil være fremmende?

Så nævner Danmarksdemokraterne ligesom flere andre, at man ønsker at udvide til resten af landet med det her, og man kan også høre, at det er noget, som der er begejstring for blandt flere partier. Det glæder jeg mig over. Det eneste, jeg bare vil bemærke til Danmarksdemokraterne, er jo, at det kræver finansiering. Og jeg var ikke uopmærksom, da Danmarksdemokraterne var på talerstolen. Jeg sad bare og kiggede på jeres seneste finanslovsudspil, hvor jeg ikke kunne se finansieringen hertil. Men det er noget af det, vi må tage nogle drøftelser om, for selvfølgelig kan man ikke bare udvide det her, uden at der så er finansiering til, at de her lastbiler med to trailere også kan bruge vores infrastruktur. Det vil i visse tilfælde kræve ombygning af rundkørsler m.v. der, hvor vi nu beslutter det her.

Ellers håber jeg på og ser frem til en positiv behandling af lovforslaget i Folketinget, og jeg står naturligvis til rådighed for spørgsmål, der må opstå i forbindelse hermed.

Kl. 10:34

Anden næstformand (Jeppe Søe):

Der er ikke nogen, der har bedt om ordet. Dermed er forhandlingen sluttet. Tak til ministeren.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 21:

Forslag til lov om ændring af lov om trafikselskaber. (10-årige rutekørselstilladelser til nulemissionsbusser).

Af transportministeren (Thomas Danielsen).

(Fremsættelse 04.10.2023).

Kl. 10:34

Forhandling

Anden næstformand (Jeppe Søe):

Forhandlingen er åbnet. Den første ordfører er hr. Thomas Jensen, Socialdemokratiet.

Kl. 10:34

(Ordfører)

Thomas Jensen (S):

Tak, formand. Socialdemokratiet arbejder for at sikre, at alle transportformer omstilles til grønne drivmidler – det gælder biler, tog, færger, fly og selvfølgelig også busser. Den grønne transport skal fremmes, så der udledes langt mindre CO2 og motorstøj fra trafikken.

Med det her lovforslag foreslås det at ændre gyldighedsperioden for tilladelser til rutekørsel fra de nuværende 5 år til 10 år, såfremt tilladelsen udstedes til nulemissionsbusser. Når busoperatøren får mulighed for at kunne opretholde en tilladelse i 10 år, giver det dem større sikkerhed for at kunne få forrentet investeringen til en nulemissionsbus. Forslaget vil medføre, at det vil blive mere attraktivt at investere i nulemissionsbusser, hvilket især forventes at gavne busselskaber, der kører sightseeing-kørsel, og private selskaber, der kører fjernbusser.

Alt i alt er det et rigtig godt lovforslag, som Socialdemokratiet støtter.

Kl. 10:35

Anden næstformand (Jeppe Søe):

Tak til ordføreren. Næste ordfører er hr. Peter Juel-Jensen, Venstre.

Kl. 10:36

(Ordfører)

Peter Juel-Jensen (V):

Tak for det, formand. Med dette forslag fremmer vi den grønne transport, så der udledes mindre CO2 og støj, og så trafikken reduceres. Det foreslås at ændre gyldighedsperioden for tilladelser til rutekørsel fra de nuværende 5 år til 10 år, såfremt tilladelsen udstedes til nulemissionsbusser. Forslaget vil medføre, at det bliver mere attraktivt at investere i nulemissionsbusser, hvilket på kort sigt især forventes at gavne busselskaber, der kører sightseeing-kørsel, altså de der hop on-hop off-busser. Forslaget handler om tilladelse til privat rutekørsel, idet de regionale trafikselskabers rutekørsel sker i forhold til en tilladelse, der er givet indtil videre. Alt i alt er det et forslag, hvor vi får taget et skridt i den rigtige retning – og det støtter Venstre.

Kl. 10:36

Anden næstformand (Jeppe Søe):

Næste ordfører er hr. Peter Have, Moderaterne.

Kl. 10:37

(Ordfører)

Peter Have (M):

Transportbranchen står over for en grøn omstilling, og derfor er det vigtigt med initiativer til at understøtte dette og skabe incitament for det. En del af den grønne omstilling i transportsektoren er at udskifte busser til nulemissionsbusser. Det har vi heldigvis allerede oplevet at de fleste regionale trafikselskaber er i fuld gang med, men vi mangler de private tilbud. Derfor er formålet med dette lovforslag at gøre det mere attraktivt at udskifte bussen til en nulemissionsbus, og det gør vi ved at skabe sikkerhed for investeringen ved at sikre tilladelsen til rutekørsel for en 10-årig periode frem for den nuværende 5-årige.

Det er et lille indgreb, som sandsynligvis gør en ret stor forskel for den enkelte busoperatør og dermed også for den grønne omstilling i Danmark. For vi skal træffe beslutninger og lave indgrebene nu, hvis vi vil i mål med den grønne omstilling. Derfor er Moderaterne også meget positivt stemt over for det her forslag, og vi støtter det naturligvis. Tak for ordet.

Kl. 10:37

Anden næstformand (Jeppe Søe):

Tak til ordføreren. Og tak til næste ordfører for at stå klar. Det er en rigtig lang dag med rigtig mange dagsordenspunkter, så af hensyn til det sidste punkt, som nogle skal vente på, er det rart. Det er fru Sofie Lippert fra Socialistisk Folkeparti.

Kl. 10:38

(Ordfører)

Sofie Lippert (SF):

Tak for det. Det her er et forslag, der kort sagt stiller de grønne busser bedre end de sorte, og det er vi i SF selvfølgelig store tilhængere af. Det er godt, at vi nu giver bedre muligheder og bedre incitamenter til at vælge at anskaffe sig en nulemissionsbus frem for en bus, der forurener. I SF er vi også rigtig glade for at få lov til at diskutere den kollektive transport her i salen. Det er et vigtigt punkt for os. Lidt for ofte oplever vi, at vi må vente med at tage de vigtige debatter om den kollektive transport, indtil ekspertudvalget kommer med deres anbefaling til næste år.

Så en stor tak fra os for at vi kan tage et skridt i den rigtige retning for den kollektive transport. Vi skal tage mange flere skridt sammen for at sikre en grøn og bæredygtig transport. Vi hilser fra Alternativet, som selvfølgelig også støtter lovforslaget.

Kl. 10:39

Anden næstformand (Jeppe Søe):

Tak til ordføreren. Den næste ordfører er hr. Kenneth Fredslund Petersen fra Danmarksdemokraterne.

Kl. 10:39

(Ordfører)

Kenneth Fredslund Petersen (DD):

Tak for ordet, formand. L 21, forslag til lov om ændring af lov om trafikselskaber, vedrører en ændring af rutekørselstilladelser fra 5 til 10 år. Det kan jeg egentlig gøre godt ganske kort. At tilladelserne forlænges fra 5 til 10 år, hvis der er tale om nulemissionsbusser, giver rigtig god mening – med tanke på de store investeringssummer, der er i forbindelse med nulemissionsbusser i dag, kontra dieseldrevne busser. Kort sagt vil den længere kontrakt sikre, at indtjeningsperioden kan opveje merudgiften.

Danmarksdemokraterne støtter selvfølgelig forslaget.

Kl. 10:39

Anden næstformand (Jeppe Søe):

Tak til ordføreren. Den næste ordfører er hr. Jens Meilvang, Liberal Alliance.

Kl. 10:40

(Ordfører)

Jens Meilvang (LA):

Tak, formand. Jeg kan sige, at Liberal Alliance også støtter det her forslag, der gør det mere attraktivt at investere i nulemissionsbusser. Som det er nævnt før, giver man nu sådan en gulerod for at gøre det, ved at man hæver gyldighedsperioden fra 5 til 10 år, hvis man investerer i nulemissionsbusser.

Vi kan det hele taget godt lide den måde at tænke grøn omstilling på, hvor man gør det mere attraktivt at investere i noget grønt, hvorimod vi ikke er så vilde med det her med, at man gør noget skidt eller noget negativt i forbindelse med de ikke så grønne tiltag. Vi synes, at det her er en rigtig god måde at løse det på, så vi støtter forslaget.

Kl. 10:40

Anden næstformand (Jeppe Søe):

Tak til ordføreren. Den næste ordfører er hr. Niels Flemming Hansen, Det Konservative Folkeparti.

Kl. 10:40

(Ordfører)

Niels Flemming Hansen (KF):

Mange tak for det. Jamen det kan jo gøres relativt kort. Vi støtter også forslaget. Vi synes, det giver rigtig, rigtig god mening også at give vognmændene noget forudsigelighed og en mulighed for at lave den grønne omstilling, som man ønsker. Et ønske herfra kunne jo også være, at når vi engang når til elektrificering af tog på ikkeelektrificerede jernbaner, så kunne man måske også der kigge på en længere periode i udbuddet for ligesom at give noget forudsigelighed for de virksomheder, da de tog jo også er væsentlig dyrere end almindelige tog. Tak.

Kl. 10:41

Anden næstformand (Jeppe Søe):

Tak for det. Den næste ordfører er fru Jette Gottlieb, Enhedslisten.

Kl. 10:41

(Ordfører)

Jette Gottlieb (EL):

Tak. Her har vi for en gangs skyld et forslag, som ikke er mundsvejr og pral. Det er et forslag, som rent faktisk støtter den grønne omstilling på den måde, at det bliver nemmere og billigere – i hvert fald på sigt – at investere i elektrisk transport i stedet for i benzindrevet transport.

Så Enhedslisten støtter det her forslag med glæde.

Kl. 10:41

Anden næstformand (Jeppe Søe):

Tak til ordføreren. Den næste ordfører er hr. Stinus Lindgreen, Radikale Venstre.

Kl. 10:41

(Ordfører)

Stinus Lindgreen (RV):

Tak for ordet. Vi skal jo behandle et lovforslag, der handler om, at godkendelser til rutekørsel nu skal gælde i 10 år i stedet for de nuværende 5 år, såfremt man investerer i et nulemissionskøretøj. Det er selvfølgelig rigtig fornuftigt. Det vil alt andet lige være et incitament til at investere i grønne køretøjer, og dermed vil det fremme den grønne omstilling. Og det er naturligvis noget, vi i Radikale Venstre bakker op om.

Kl. 10:42

Anden næstformand (Jeppe Søe):

Tak for det. Jeg ser ikke flere ordførere, der ønsker ordet. Og dermed er ordet givet til transportministeren.

Kl. 10:42

Transportministeren (Thomas Danielsen):

Tak for ordet, formand. Jeg vil også gerne takke ordførerne for den positive modtagelse af lovforslaget. En del af den grønne omstilling af transportsektoren er, at vi får udskiftet vores busser til nulemissionsbusser, og de regionale trafikselskaber er i fuld gang, men vi skal også have de private tilbud med. Det her lovforslag er et skridt i den retning, fordi det gør det mere attraktivt for de private busoperatører, der udfører rutekørsel, at anskaffe sig nulemissionsbusser. Investeringen i en nulemissionsbus betaler sig bedre, når der kan udstedes en tilladelse med op til 10 års gyldighed.

Vi har således lyttet til interessenterne på området, der har gjort os opmærksomme på, at de nuværende 5 år er for kort en periode at kunne være sikker på at have en rutekørselstilladelse i, hvis en dyrere nulemissionsbus skal kunne betale sig. Det er et rigtig godt eksempel på, hvordan vi med små skridt kan flytte tingene i den rigtige retning. Konkret forventes lovforslaget bl.a. at medføre, at sightseeingbusserne i København vil blive udskiftet til nulemissionsbusser. Det vil være til glæde for både passagererne og ikke mindst borgerne i København.

Der var en enkelt bemærkning fra hr. Niels Flemming Hansen – tak for den – i forhold til udbudspolitik generelt, og hvor man kunne lade sig inspirere, og det er jeg meget villig til at invitere alle, der ønsker det, til drøftelse om, særlig med togtransporten for øje.

Endnu en gang tak for de positive bemærkninger. Jeg ser frem til udvalgsbehandlingen af lovforslaget.

Kl. 10:44

Anden næstformand (Jeppe Søe):

Tak til ministeren. Der er ikke nogen, der har bedt om ordet.

Dermed er forhandlingen sluttet.

Jeg foreslår, at lovforslaget henvises til Transportudvalget. Og hvis ingen gør indsigelse, betragtes det som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 22:

Forslag til lov om ændring af postloven. (Rammer for den fremtidige postbefordring).

Af transportministeren (Thomas Danielsen).

(Fremsættelse 04.10.2023).

Kl. 10:44

Forhandling

Anden næstformand (Jeppe Søe):

Forhandlingen er hermed åbnet. Første ordfører er hr. Thomas Monberg fra Socialdemokratiet.

Kl. 10:45

(Ordfører)

Thomas Monberg (S):

Tak, formand, og tak for ordet. Jeg vil gerne starte med at fremhæve en gruppe mennesker, som jeg synes fortjener meget mere anerkendelse, end de får i den politiske debat angående postudbringning i Danmark, nemlig de ansatte i PostNord, specielt dem, der er ansat i Danmark – jeg ved ikke så meget om dem fra Sverige. Vi er nemlig så heldige her i Danmark, at vi har haft en postvirksomhed, der i mange år har leveret et højt serviceniveau og udvist en imponerende omstillingsparathed i en tid, hvor kravene til postsektoren har været under omfattende forandring. Det er vigtigt for mig at slå fast, at dette forslag ikke er udtryk for en politisk utilfredshed med det arbejde, som PostNords ansatte har lagt for dagen.

Men hvad er det så udtryk for? kan man så spørge. For Socialdemokratiets vedkommende er det et udtryk for, at vi tror på, at markedet kan løfte denne opgave, og det er også en anerkendelse af, at Danmark har brug for en tidssvarende postlov, som bliver retningsgivende ind i fremtiden. Den liberalisering af postmarkedet, vi her lægger op til, er ikke noget, vi foretager os med lukkede øjne, og det har været utrolig vigtigt for os, at aftalen rummer garantier for, at de nuværende høje standarder stadig gælder. Derfor er der også midler til at foretage de nødvendige indgreb, hvis markedet ikke leverer på de standarder, vi forventer som samfund.

Der er fra Socialdemokratiets side sat aftryk i denne aftale, der sikrer, at der fortsat stilles krav til postsektoren om ensartet prisniveau og dækning i alle dele af landet, da alle, der bor i Danmark, stadig skal kunne være 100 pct. deltagende borgere. Der skal ikke være et A-hold og B-hold, og alle, uanset digitale færdigheder eller beliggenheden af ens bolig, skal have mulighed for at kommunikere med omverdenen.

Postmarkedet i Danmark har været under store forandringer, siden den digitale infrastruktur blev udbygget i Danmark med et omfattende bredbåndsnet, fibernet og mobilt netværk. Det har skabt en situation, hvor der har været meget store ændringer i den måde, vi som danskere kommunikerer med hinanden på. Det offentlige Danmark har været en frontløber på dette område, men i vores iver efter at få alle de kæmpe fordele, som vores digitale infrastruktur giver os, må vi ikke glemme dem, der ikke er med på den digitale bølge, eller dem, der har et handicap eller bor steder med mindre befolkningsdensitet. Jeg er selv fra Horsens, og meget af min familie bor rundtomkring i de jyske landområder, og det er afgørende for mig og mit parti, at min moster i Nordsalling har adgang til posttjenester på lige fod med dem, der bor i tæt befolkede dele af Danmark.

Afslutningsvis vil jeg gerne slå fast, hvad det er, der er Socialdemokratiets mål i det her forslag. Vi måler ikke kvalitet af vores postmarked på, hvor liberalt det er, eller hvor meget staten regulerer det, vi måler kvaliteten af vores postmarked på, hvor godt det er i stand til at opfylde borgerens behov, og det vil alle dage være Socialdemokratiets mål, at 100 pct. af den danske befolkning får dækket deres behov, uanset hvilken virksomhed der skal løse opgaven, og uanset hvordan markedet er indrettet. Det er nemlig en af grundstenene i et demokratisk samfund, at borgerne har mulighed for frit at kommunikere med hinanden, det offentlige og resten af verden.

Mange tak for samarbejdet til forligskredsens partier. Jeg ser frem til debatten. Mange tak for ordet.

Kl. 10:48

Anden næstformand (Jeppe Søe):

Der er en kort bemærkning fra fru Sofie Lippert, Socialistisk Folkeparti.

Kl. 10:48

Sofie Lippert (SF):

Tak for ordet, og tak for en god tale. Jeg kan jo høre, at noget af det, der bekymrer Socialdemokratiet, eller som Socialdemokratiet i hvert fald går op i, er det samme, som bekymrer mig og SF. Og jeg vil derfor gerne spørge ordføreren, om det ikke bekymrer Socialdemokratiet, at en stor bunke høringssvar peger på risikoen for dårligere dækning og højere priser i landdistrikterne.

Kl. 10:49

Anden næstformand (Jeppe Søe):

Ordføreren.

Kl. 10:49

Thomas Monberg (S):

Tak til ordføreren for spørgsmålet. Jeg anerkender også vores fælles fodslag i det her. Jeg ville også have ønsket, at SF havde været med i aftalen.

Jo, det er da en bekymring. Når man slipper et marked fri, er det da en bekymring, for hvad sker der i det her? Derfor har vi også prøvet så godt som muligt at lægge nogle sikkerhedsting ind i det her. Men når man giver frihed til et marked og ser på, hvordan det kan gøres, er det jo altid et spørgsmål om: Hvad sker der? Det ved vi jo ikke hundrede procent. Derfor har vi også stillet en del spørgsmål under forhandlingerne. Det ved jeg også at ordføreren i SF har gjort til Transportministeriet for at få det her afklaret. Så det er derfor, at vi ud fra de svar og ud fra det læner os op ad Transportministeriets vurderinger i det her.

Kl. 10:49

Anden næstformand (Jeppe Søe):

Spørgeren.

Kl. 10:49

Sofie Lippert (SF):

Det er jo en skøn tiltro at have. Jeg er ikke helt sikker på, at jeg deler den. Føler ordføreren sig tilpas i det sikkerhedsnet, der er lavet? Tror ordføreren på, at det er tilstrækkeligt til at sikre, at vi fortsat har ensartet postdækning i hele landet?

Kl. 10:50

Anden næstformand (Jeppe Søe):

Ordføreren.

Kl. 10:50

Thomas Monberg (S):

Som jeg også kom ind på i min tale, som ordføreren roste, ved vi jo ikke, hvad der kommer til at ske. Men det, jeg har en fortrøstning i, er, at vi har fået ind i aftalen, at vi skal følge udviklingen. Siden ordføreren forlod forhandlingerne, har vi faktisk fået et endnu kraftigere sikkerhedsnet ind, i og med at forligspartierne i det første år hver tredje måned skal orienteres om, hvordan monitoreringen er på markedet, så vi kan følge det tæt. Og det har været vigtigt for os.

Kl. 10:50

Anden næstformand (Jeppe Søe):

Dermed tak til ordføreren fra Socialdemokratiet. Den næste ordfører på talerstolen er hr. Hans Christian Schmidt fra Venstre.

Kl. 10:51

(Ordfører)

Hans Christian Schmidt (V):

Jeg tror godt, jeg tør sige, at mange i mere end 10 år har ønsket, at postloven skulle ændres, og at den skulle ændres, sådan som den er blevet det nu. Det ville jo være nærliggende for mig nu at tilskrive det dannelsen af den nye regering, og jeg skal heller ikke udelukke, at det kan have haft betydning, at man har dannet den, men den person, jeg først og fremmest vil sende en stor ros til i dag, er transportministeren. Jeg må sige, at den kompetence og den troværdighed, som du og dine medarbejdere i Transportministeriet står for, tror jeg har været den afgørende faktor for, at det her har kunnet gennemføres. Jeg er meget, meget tilfreds og Venstre er meget, meget tilfreds med det.

Lovforslaget er jo en udmøntning af en historisk aftale indgået den 27. juni 2023, og den aftale, som involverer regeringen, repræsenteret ved Socialdemokratiet, Venstre og Moderaterne, samt Liberal Alliance, Det Konservative Folkeparti, Radikale Venstre, Alternativet og Nye Borgerlige, har til formål at forme fremtidens postsektor fra den 1. januar 2024, og det er godt.

Et af de centrale elementer i det forslag er ophævelsen af transportministerens hidtidige pligt til at udpege en befordringspligtig postvirksomhed til at varetage landsdækkende befordringspligt. I stedet vil postbefordringen blive overladt til markedet, hvor adskillige postvirksomheder allerede i dag tilbyder landsdækkende levering af breve og pakker til ensartede priser. Dette skridt er motiveret af ønsket om at give plads til konkurrence og innovation i postsektoren. Det har ikke været enkelt, men det er godt.

Samtidig indføres der en pligt for transportministeren til at følge op på, om markedet også fremover leverer landsdækkende posttjenester. Det er nu ikke noget, jeg er gået så meget op i, for når jeg kender transportministeren, ved jeg, at det skal han nok holde et vågent øje med af sig selv. Men nu står der altså også, at det er vores ansvar at sikre, at borgerne fortsat modtager den service, de har brug for, og at markedet fungerer optimalt til gavn for alle.

For at sikre, at markedet fungerer i alle dele af landet og særlig holder hånden under borgerne – det var jo noget af det, der blev diskuteret lige for et øjeblik siden mellem spørgeren og den tidligere ordfører – er det sådan, at lovforslaget indeholder en sikkerhedsventil, sådan at transportministeren kan gribe ind, hvis markedet mod forventning svigter. Det kan så ske, ved at en postvirksomhed udpeges, eller ved gennem udbud at indgå en aftale med en postvirksomhed om postbetjening af bestemte geografiske områder. Så alle muligheder er der, og det er godt.

For så at beskytte essentielle områder fastlægger lovforslaget tre områder, der skal sikres gennem udbud og efterfølgende kontraktindgåelse. Disse områder er omdeling af gratis forsendelser til blinde, udenlandsk post og postbetjening af mindre øsamfund, og det sikrer, at selv om markedet får mere spillerum, vil vigtige samfundsbehov altid være dækket.

Lovforslaget er et skridt ind i fremtidens sektor, og hr. minister, det kan man godt være stolt over, for det har, som jeg indledte min tale med at sige, har været meget svært og taget meget lang tid, og gennemførelsen skyldes kun, at man har evnerne til det. Ellers ville det ikke kunne have ladet sig gøre. Her kommer markedskræfterne så dynamisk til at blive kombineret med en solid reguleringsmæssig ramme. Det er godt. Det er et forslag, som sikrer postsektorens konkurrencedygtighed og muligheden for effektivisering og forbedret service til gavn for alle borgere. Venstre støtter lovforslaget, og jeg vil endnu en gang sige tak til transportministeren.

Kl. 10:54

Anden næstformand (Jeppe Søe):

Der er en kort bemærkning. Det er fra fru Sofie Lippert fra Socialistisk Folkeparti.

Kl. 10:54

Sofie Lippert (SF):

Tak. Jeg tror ikke, at der er nogen tvivl om, at Venstres tillid til det frie marked ligger på et bedre sted end min tillid til det frie marked. Jeg føler mig ikke sikker, men jeg forstår selvfølgelig, at man fra et liberalt perspektiv føler sig mere sikker på det her. Når der så henvises til de her sikkerhedsmekanismer, der er blevet lagt ind, og som trods alt er bedre end ingenting, hvis du spørger mig, bliver jeg alligevel lidt usikker, fordi de jo er en del af den aftale, som de mange høringssvar svarer på. Så vil jeg gerne spørge ordføreren, om man i Venstre ikke alligevel bliver en smule bekymret for, om den her aftale har en landsmæssig skævhed, når så mange fra landdistrikter, fra områder, der normalt har stor værdi for Venstre, sender høringssvar ind.

Kl. 10:55

Anden næstformand (Jeppe Søe):

Ordføreren.

Kl. 10:55

Hans Christian Schmidt (V):

Nej, jeg bliver det ikke. Nu har jeg jo haft fornøjelsen af at være medlem af det her Ting i mange, mange år, og jeg tror, at jeg har interesseret mig for post i landdistrikterne i 25 år. Så jeg vil sige, at det, at landdistrikterne gør opmærksom på nogle ting, skal man tage alvorligt. Det er jeg også sikker på at vi for det første vil gøre i forligskredsen, og det vil man også gøre i Transportministeriet.

Så jeg er enig i, at man skal tage tingene alvorligt, for vi har jo ikke prøvet det før. Så jeg synes da, at spørgeren har nogle gode spørgsmål. Jeg synes, det er fornuftigt, at man stiller dem, for kun ved at stille dem kan man tage højde for dem. Men jeg synes, at loven gør det, at den tager højde for det. Nu er der nok forskel på at sidde meget tæt ved det og kende dem, der har med det at gøre, og så at sidde længere væk. Så jeg vil såmænd også rose dem, der har afgivet høringssvar, for at gøre opmærksom på de her ting, for det har nu altid været sådan, at dem, der gør opmærksom på noget, også får markeret, at det er noget, som alle skal være agtpågivende over for. Det tror jeg kommer til at ske.

Kl. 10:56

Anden næstformand (Jeppe Søe):

Spørgeren.

Kl. 10:56

Sofie Lippert (SF):

Tusind tak. En meget konkret bekymring, som der rejses i nogle høringssvar, er bekymringen for, at der vil være forskel på priserne – altså noget, der ikke umiddelbart kræver indgreb, men hvor der eksempelvis vil blive etableret et københavnerbrev eller et aarhusianerbrev, sådan at folk, der ønsker at sende breve i de store byer, kan gøre det betydelig billigere end det generelle brev i resten af landet. Vil Venstre se det som et problem, hvis der opstår forskellige priser for breve i byerne og breve på landet?

Kl. 10:57

Anden næstformand (Jeppe Søe):

Ordføreren.

Kl. 10:57

Hans Christian Schmidt (V):

Altså, der er jo selvfølgelig lidt forskel på, hvor vi kommer fra. For nogle vil også kalde det kostægte, for de vil sige, at det jo er de omkostninger, der er. Jeg forstår godt det synspunkt. Det er jo bl.a. det synspunkt – uden at spørgeren måske selv helt ved det – der har skilt vandene i mange, mange år, fordi man har været nervøs for, om det her nu ville udvikle sig sådan, at vi fik mindst to slags samfund, altså et A- og B-samfund, hvor nogle kunne sende og andre ikke kunne.

Jeg vil være meget, meget opmærksom på det her, for jeg tror, at det påvirker ens livskvalitet, om man så også kan det, ligegyldigt hvor man er henne. Jeg synes, at ligesom en del andre ting er afgørende for, om man kan have et liv i landdistrikterne, så er det her også. Så ja, det kan man være sikker på at ordføreren vil følge meget med i.

Kl. 10:57

Anden næstformand (Jeppe Søe):

Fru Jette Gottlieb, Enhedslisten.

Kl. 10:57

Jette Gottlieb (EL):

Jeg har noget, der er beslægtet med det, for nu snakker vi hele tiden om udbringning af breve. Det er efter min mening næsten sikkert, at der vil blive udbragt breve billigere de steder, hvor det er billigere at udbringe dem. Jeg tror ikke på den landsdækkende solidaritet, så jeg tror, der kommer problemer.

Men hvad taler vi om, når vi taler om aflevering af breve? For der kan jo godt blive meget, meget længere for den enkelte, der ønsker at sende et brev og få det frem i ordentlig tid. Er det noget, som ordføreren har overvejet?

Kl. 10:58

Anden næstformand (Jeppe Søe):

Ordføreren.

Kl. 10:58

Hans Christian Schmidt (V):

Tak til fru Jette Gottlieb. Jamen jeg synes, det er fuldstændig korrekt, og det vidner jo lidt om, at fru Jette Gottlieb nok har været godt inde i forhandlingerne her, når fru Jette Gottlieb godt ved, hvor det er, der er de her små sten, som vi lige skal være opmærksomme på. Det er jo en af dem: Hvor langt bliver der? Det er jo da i hvert fald noget, der i den grad har optaget befolkningen før. Jeg var selv transportminister, dengang vi flyttede postkasserne ud til vejen. Jeg skal hilse og sige, at det ikke var noget, der var meget populært. Nu har det så virket, og man har set, at det kører.

Men det kræver den opmærksomhed, som sådan nogle sager gør, hvor man involverer befolkningen sådan nært, som man gør her. Man er nødt til at være opmærksom på det. Man kan ikke skrive sig ud af det i et lovforslag – det tror jeg ikke på – man er nødt til bagefter at være oppe på mærkerne i det. Og det er jeg sikker på at både vi og Enhedslisten og fru Jette Gottlieb vil være.

Kl. 10:59

Anden næstformand (Jeppe Søe):

Spørgeren.

Kl. 10:59

Jette Gottlieb (EL):

Så har jeg et andet spørgsmål om usikkerheden om det, der hedder den lige betaling for det samme brev, eller hvad man skal sige: Er der ikke en ret stor sandsynlighed for, at store brevforsendelser vil få en lavere takst end mindre brevforsendelser, og skaber det ikke en øget ulighed mellem virksomheder, der skal udsende breve, i den forstand at det vil være meget nemmere for de store virksomheder end for de små?

Kl. 10:59

Anden næstformand (Jeppe Søe):

Ordføreren.

Kl. 10:59

Hans Christian Schmidt (V):

Jeg tror, man er nødt til at huske, at sådan har det jo også været lidt helt til i dag. Altså, selv om man ikke helt rigtigt måtte, kunne man godt give en rabatordning, hvor man ligesom sagde: Hvis I har rigtig mange, I skal sende ud, kan vi godt gøre det til en lidt bedre pris. Det tror jeg, men jeg kan jo ikke vide det.

Men det er helt sikkert, at noget af det, der optager befolkningen allermest, er: Er vi sikre på, at det bliver til den samme pris, eller er der nogle, der får nogle fordele i det? Derfor er vi ikke færdige, fordi vi vedtager postloven. Der kommer et stort stykke arbejde efter den 1. januar 2024.

Kl. 11:00

Anden næstformand (Jeppe Søe):

Dermed tak til ordføreren fra Venstre. Næste ordfører er hr. Peter Have fra Moderaterne.

Kl. 11:00

(Ordfører)

Peter Have (M):

Tak for det. Det her udmønter en aftale, mange af os blev enige om før sommerferien – en aftale, der gør op med den måde, vi hidtil har tænkt og indrettet vores postbetjening, en aftale, der tager højde for udviklingen i samfundet og på postmarkedet, for det har ændret sig. Mange breve sendes i dag digitalt i stedet for fysisk, mens vi i højere grad køber ting på nettet, der leveres i hjemmet eller til nærmeste pakkeboks. Derfor er denne aftale også enden på befordringspligten, fordi vi tror, vi har behov for en anden løsning. Derfor tager markedet nu ansvaret for postbefordringen.

Det stiller jo en række krav til tilsynet, for vi har et ansvar for at sikre, at danskerne stadig kan få leveret post til en fair pris, uanset hvor de bor. Tilsynet udvides derfor også med dette forslag, ligesom ministeren får beføjelse og ikke mindst pligt til at gribe ind, hvis markedet svigter. Omdelingen af gratis forsendelser til blinde, udenlandsk post og postbetjening af mindre øsamfund skal nemlig fortsat sikres igennem et udbud. Det er vi glade for i Moderaterne, for det er vigtigt, at vi sikrer, at vi fortsat kan modtage og sende post i ordentlig tid og til en ordentlig pris. Moderaterne støtter derfor forslaget.

Kl. 11:01

Anden næstformand (Jeppe Søe):

Der er en kort bemærkning fra fru Sofie Lippert fra Socialistisk Folkeparti.

Kl. 11:01

Sofie Lippert (SF):

Tak for talen. Nu spurgte jeg de to tidligere ordførere om problematikkerne omkring landdistrikterne, og jeg forestiller mig ikke, at Moderaterne stiller sig så meget anderledes. Så jeg vil prøve at rejse et andet emne fra høringsnotatet, som også er en af grundene til, at SF ikke er en del af aftalen. Det handler om klima, og selvfølgelig er det her ikke en klimalov, men ikke desto mindre mener jeg, at vi lever i en tid, hvor man altid bliver nødt til at tage stilling til, hvordan de aftaler, man laver, påvirker klimaet. Jeg kan se, at der er mange i høringssvarene, der også deler den bekymring. Så jeg vil gerne høre ordføreren, om det er helt okay med Moderaterne, at der ikke laves beregninger på, eller at det bare overvejes, hvordan den her aftale påvirker klimaet, når flere postbiler skal til at køre rundt i vores samfund.

Kl. 11:02

Anden næstformand (Jeppe Søe):

Ordføreren.

Kl. 11:02

Peter Have (M):

Jeg synes altid, at vi skal undersøge de klimaforandringer, som kan komme af de lovforslag, vi laver, eller de påvirkninger, de kan have. Jeg tror bare ikke på, der kommer flere biler ud på vejene, fordi vi laver om på den her postbefordring.

Kl. 11:03

Anden næstformand (Jeppe Søe):

Spørgeren.

Kl. 11:03

Sofie Lippert (SF):

Det kan man jo tro forskellige til ting om. Jeg kan dog læse i høringssvaret, at det er en bekymring, flere deler. Så hvorfor føler ordføreren sig sikker på, at en øget konkurrence, hvor flere biler kan dele post ud til den samme villavej, ikke vil resultere i flere biler på vejene?

Kl. 11:03

Anden næstformand (Jeppe Søe):

Ordføreren.

Kl. 11:03

Peter Have (M):

De her firmaer, som også vil udbyde de her ting, kører jo i forvejen. De kører jo i forvejen med pakker i de områder, og der har jeg da en klar forventning om, at de vil tage brevene med der. Så derfor ser jeg ikke en udfordring i det, i forhold til at vi vil øge antallet af biler på vejene.

Kl. 11:03

Anden næstformand (Jeppe Søe):

Tak til ordføreren for Moderaterne. Næste ordfører er fru Sofie Lippert fra Socialistisk Folkeparti.

Kl. 11:04

(Ordfører)

Sofie Lippert (SF):

Som det nok allerede står klart, er vi i SF ikke ubetinget begejstrede over dette lovforslag, som handler om en stor liberalisering af postområdet og nogle få små udbud, hvor vi i SF ikke føler os sikre på, at der overhovedet vil være konkurrence, da det er nogle meget lidt attraktive områder, der udbydes.

Der er grundlæggende tre grunde til, at SF er bekymrede for det pågældende lovforslag. Den første handler om arbejdsvilkårene for de mennesker, der arbejder i postsektoren. Vi ved, at transportområde ofte er præget af dårlige arbejdsvilkår og af social dumping. Vi har set det i forbindelse med levering af andre ting end post og pakker og frygter, at det i højere grad vil blive et problem på postmarkedet nu, når markedet i så høj grad liberaliseres. Vi frygter en konkurrence på løn og arbejdsvilkår, når alle er enige om, at et brev helst skal have den samme pris i hele landet.

Dernæst er vi meget bekymrede for konsekvenserne i landdistrikterne. Vi er bekymrede for, om der vil opstå forskellige prisniveauer; om det vil være billigere at udbringe breve i byerne end i landdistrikterne. Og vi er især bekymrede for nogle af de landdistrikter, der kan være rigtig dyre at drive postvirksomhed i, f.eks. øer som Bornholm, der ikke hører med i småøernes udbud, men hvor det alligevel kan være meget dyrere at bedrive postvirksomhed. Det er også en stor frygt i mange af høringssvarene.

Som det tredje er vi også bekymrede for klimaet. Vi er bekymrede for, om løsningen, hvor flere konkurrerer om at dele post ud til de samme huse, vil resultere i flere postbiler på vejene. Høringsnotatet siger meget klart, at det ikke reguleres i den her lov, og det er jo sandt nok, men måske bør vi overveje, om vi i højere grad skal tage stilling til de klimakonsekvenser, der er i de lovforslag, der egentlig ikke føles som klimaforslag, men som alligevel kan resultere i en øget trafik.

Til sidst vil jeg gerne kvittere for de høringssvar, der peger på en forhastet proces. Den her lov skal træde i kraft den 1. januar 2024, og det var en meget forhastet proces, vi havde før sommer, omkring at indgå aftalerne. Det ærgrer os, at man ikke i dette sidste forsøg ud af mange forsøg på at lande en postaftale har taget sig den tid, der skulle til for at behandle de bekymringer, som ikke bare vi i SF, man også rigtig mange, der har indsendt høringssvar, har.

SF er ikke en del af aftalen om den nye postlov og støtter derfor ikke lovforslaget.

Kl. 11:06

Anden næstformand (Jeppe Søe):

Der er ingen kommentarer til ordføreren. Tak for ordene. Næste ordfører på talerstolen er hr. Kenneth Fredslund Petersen fra Danmarksdemokraterne.

Kl. 11:07

(Ordfører)

Kenneth Fredslund Petersen (DD):

Tak, formand. Så er det L 22. Danmarksdemokraterne er som bekendt ikke en del af aftalen fra juni 2023, fordi der bl.a. er en udfordring med 50-metersreglen, der afskaffes. Dette betyder, at der ikke er postlevering til ejendomme for enden af lange indkørsler, der ofte findes til f.eks. landejendomme. Borgere skal selv hente deres post ved nærmeste offentlige vej. Ikke alle skal på arbejde hver dag. En af de begrundelser, jeg ofte hører, er, at man bare kan tømme postkassen, når man kører forbi, men det kan man jo kun, hvis man kører forbi. Det er ikke, hvad vi forstår ved ensartet service. Det er landdistrikterne, der igen får en ringere service.

Vi er desuden også fuldt ud bekendt med, at der i dag findes landsdækkende leveringer foretaget af flere postvirksomheder, som leverer til ensartede priser, hvilket vi finder positivt og helt rimeligt. Hvis ikke markedet kan levere breve og pakker til ensartede priser, vil taberne formentlig blive de borgere, der ikke bor i tæt befolkede områder, og det er det, Danmarksdemokraterne er bekymret for kan komme til at ske. Det er bl.a. noget, ordføreren fra SF har fremhævet flere gange, og vi er helt enige. Vi havde ønsket, at det blev indskrevet, at der skulle være en garanti for, at uanset hvor i landet du bor – og det er uanset hvor i landet du bor – koster et brev det samme.

Derudover har vi lige bemærket nogle af høringssvarene, altså ud over dem, som SF-ordføreren har været inde på. Vi har bemærket, at der fra DTL – Danske Vognmænd og Dansk Erhverv er en problematisering af kontraktpakkeaftalerne. Forslaget om at fjerne undtagelser fra kontraktpakker er ikke en del af den politiske aftale. Det undrer os lidt. Der er allerede i dag et velfungerende marked for pakker, og en ændring vil medføre mere regulering og flere administrative byrder, og det er jo ikke, hvad erhvervslivet har brug for. Må jeg minde om, at formålet var, at loven skulle være en liberalisering?

Danmarksdemokraterne støtter ikke forslaget.

Kl. 11:09

Anden næstformand (Jeppe Søe):

Tak til ordføreren. Næste ordfører er hr. Jens Meilvang fra Liberal Alliance.

Kl. 11:09

(Ordfører)

Jens Meilvang (LA):

Mange tak. Jeg kan starte med sige, at Liberal Alliance støtter den her aftale og synes, at det er en rigtig god aftale. Det, som det overordnet set handler om, er, at indtil nu har transportministeren haft en pligt til at udpege en landsdækkende virksomhed, der tager sig af befordringspligten rundt i landet. Men det er sådan, at markedet sådan set har overhalet den her lov indenom, fordi markedet allerede kan levere det, som vi har betalt PostNord for at gøre. Så nu kan vi spare nogle penge og så lade markedet tage sig af opgaven. Det synes jeg er en god og liberal sag.

Jeg har også selv været meget optaget af landdistrikterne, i forhold til at der ikke må blive ringere postdækning i landdistrikterne og det ikke må blive dyrere at få et brev i landdistrikterne end i byerne, og det ved jeg at vi alle sammen er enige om i aftalekredsen. Vi har aftalt, at vi følger det her meget nøje. Men jeg har sådan set også en tiltro til, at hvis de private postvirksomheder, der er i dag, kunne levere breve til en standardpris i hele landet, når de jo faktisk havde et statsstøttet postselskab, PostNord, som konkurrent, så kan de også gøre det nu, når det hele styres af markedskræfterne. Så jeg er sådan set ikke så bange for, at der begynder at være de her differentierede priser på brevene. Men det er noget, vi som sagt har aftalt vi følger nøje, og så ser vi på det, hvis det skulle ske.

Ellers vil jeg bare sige, at vi støtter lovforslaget.

Kl. 11:10

Anden næstformand (Jeppe Søe):

Tak til ordføreren. Næste ordfører er hr. Niels Flemming Hansen fra Det Konservative Folkeparti

Kl. 11:11

(Ordfører)

Niels Flemming Hansen (KF):

Mange tak for det, formand, og tak for ordet. Tilbage i 2019 blev jeg valgt til Folketinget, og i december måned sad vi eller var på vej ud fra et møde i Transportministeriet, hvor det lige pludselig så kom: Jeg sender lige et aktstykke over i Finansministeriet. Et par stykker af os vendte os om og sagde: Hvad gør du? Derefter startede de første forhandlinger om PostNord.

De bremsede så, og det har så nu ført til, at jeg her i foråret endnu en gang kunne grave papirerne frem tilbage fra 2019, og i dag står vi så her og diskuterer og debatterer transportministerens hidtidige pligt til at udpege en befordringspligtig postvirksomhed, fordi det nu skal overtages og varetages af markedet. Det synes vi er en rigtig, rigtig god idé, og vi er rigtig, rigtig glade for det resultat, som er landet i aftalen.

For nu ikke at gentage alt, hvad flere af mine kollegaer har sagt, så vil jeg stoppe her og måske lidt utraditionelt gerne takke mine ordførerkollegaer fra begge sider af lejren så at sige for en ualmindelig god, saglig og ordentlig debat ovre i forhandlingsrummet. Det har været en fornøjelse. Tak for det.

Kl. 11:12

Anden næstformand (Jeppe Søe):

Tak til ordføreren, der er ingen kommentarer. Næste ordfører er fru Jette Gottlieb, Enhedslisten.

Kl. 11:12

(Ordfører)

Jette Gottlieb (EL):

Tak. Se, den her lov handler i virkeligheden om ophævelse af befordringsforpligtelsen. Vi er, som der står, ikke forpligtet til at udpege en postvirksomhed, men vi er søreme heller ikke forpligtet til at lade være. Problemet ved at ophæve forpligtelsen er, at det altid vil svække de svageste – de mindste firmaer, de mindst digitale borgere, de små foreninger, de tyndest beboede områder. Det vil kort sagt øge skævhederne i Danmark geografisk, socialt og økonomisk. De ikkedigitale borgere, skal man erindre, har i øvrigt et lige så stort behov for at komme brevmæssigt i kontakt med de omtalte interessenter, f.eks. kommuner, banker, hospitaler osv., som det omvendte er tilfældet. Altså, de skal kunne modtage breve, men de skal også kunne komme af med breve.

Jeg har ikke spor tillid til besværgelserne om ensartede priser. Jeg er fuldstændig overbevist om, at store afsendere vil kunne forhandle sig til mængderabatter; det er jeg slet ikke i tvivl om vil ske. Og det sker, som det også blev nævnt af en ordfører, nok allerede. Men derudover er det jo også sådan, at nogle af interessenterne, der nu byder ind med postbefordring, gerne vil gøre deres til at skumme fløden. Det vil sige, at de vil prøve at skaffe sig adgang til de nemmeste opgaver, altså det, der før blev talt om som: Mon ikke der bliver et Aarhusbrev og et Københavnsbrev. Det vil sige, at det vil være nogle andre, der kommer til at stå med de virkelig økonomisk krævende ting.

Så har jeg et spørgsmål omkring sådan noget som forkyndelsesbreve, stævninger osv. til folk, som er digitalt fritaget. Der er en særlig sikkerhedsventil, der sikrer, at der skal udpeges en ansvarlig med befordringspligt, men gælder det f.eks. også ganske almindelige breve fra f.eks. jobcenteret eller tilsvarende, hvor der er mødepligt? Det kan få ret stor konsekvens for folk ikke at reagere på sådan nogle breve, som de så måske ikke har fået i tide. Der kan jeg forestille mig, at man er nødt til at give kommunerne et særligt ansvar med deraf følgende øgede udgifter i øvrigt for at sikre, at den slags udsendelser kommer til at ske. Så vidt jeg ved, er der ca. 300.000 personer i øjeblikket, der er fritaget for digitale løsninger, og hvis det er rigtigt, er det altså en pæn stor del af befolkningen.

Så optræder der pludselig en udefineret almindelig postvirksomhed, der ikke behøver at være landsdækkende, og det er den, der lægger op til, at der kan ske den her konkurrenceforvridning ved, at der er nogle, der skummer de lette og mindst omkostningskrævende opgaver.

Så er der det med den konkrete betjening i landdistrikterne. 50-metergrænsen bortfalder og erstattes af indkørsel fra offentlig vej eller privat fællesvej. Det kan altså sagtens være mere end 50 m, skal man vide. Så der kan opstå nogle store problemer med at skulle gå langt for at hente sit brev, men så sandelig i højere grad også for at aflevere et brev.

Så har vi det problem, at der er en stor procentdel – jeg ved ikke hvor stor, men det vil jeg gerne vide, og det skal jeg nok stille spørgsmål om – af befolkningen, som har ret til post til døren, og det skal kommunerne så oplyse og forklare, hvem der har ret til det, og hvordan det skal gøres. Der kunne jeg jo også forestille mig, at det vil betyde, at det vil være betydelig sværere at få det, fordi det kan komme til at betyde ekstra udgifter for kommunen.

Så kommer der til at påhvile Trafikstyrelsen en kæmpe kontrolopgave, og den skal så finansieres løbende med et gebyr, men det er jo ikke ret udfoldet. Det kommer det formentlig til at blive i bekendtgørelser, altså hvordan det gebyr bliver opkrævet, og hvor stort det kommer til at blive. Det eneste, der står, er, at der skal være en minimumsgrænse for, hvad man opkræver, for ellers kan det jo blive en kolossal bureaukratisk indsats.

Så er der den her risiko for, at der ved skraldeordninger køres, som der gør i øjeblikket, med store lastbiler op og ned af de samme små veje og hen til de samme huse for at hente forskellig slags skrald og sådan noget. Det kommer også til at ske med posten, det er jeg sikker på, og det har selvfølgelig dermed en klimaskadelige effekt, når flere virksomheder kører på de samme veje.

Alt i alt, opsummerende, vil jeg sige: Det kan føre til, at der på den måde kommer en stor vækst i ulighed mellem store og små, mellem by og land og mellem de sårbare borgere og de digitalt indfødte. Jeg er vældig glad for, at ministeren skal holde øje med det, og det er så igen en lille formildende omstændighed; men jeg tror, at vi kommer til at se ind i ret store problemer med ligheden her.

Vi er i Enhedslisten ikke med i aftalen, og vi kommer ikke til at stemme for lovforslaget.

Kl. 11:17

Anden næstformand (Jeppe Søe):

Tak til ordføreren. Næste ordfører på talerstolen er hr. Stinus Lindgreen, Radikale Venstre.

Kl. 11:17

(Ordfører)

Stinus Lindgreen (RV):

Tak for det. Postområdet har ændret sig markant over årene. Vi sender mange færre breve, men til gengæld sender vi flere pakker, og der er i forvejen rigtig mange operatører på markedet i Danmark. Jeg tror, jeg kunne opliste de første fem leverandører af pakker i Danmark, hvis jeg blev bedt om det. I vores øjne er det derfor helt nødvendigt, at vi tager det sidste skridt ved omstillingen af postområdet.

Når man læser høringssvarene, og når man hører nogle af ordførertalerne her, er der en forståelig stor bekymring for, hvad det betyder, når vi ændrer noget så grundlæggende i vores samfund, og derfor er jeg også glad for, at vi i aftalen har skrevet ind, at vi skal følge udviklingen nøje. For vi har naturligvis alle sammen den holdning, at alle skal kunne sende og modtage post i hele landet. Det vil og skal fortsat være muligt med den nye postaftale. Det vil også stadig være muligt at modtage post til døren, hvis du er visiteret til det – det er en anden bekymring, der har været rejst, og som selvfølgelig skal føres videre her.

En anden ting, der har fyldt, har været sommerhusområder, hvor man skal opstille de her fælles postkasseanlæg. Der har vi jo så i aftalekredsen lyttet til bekymringerne, lyttet til kritikken og dermed undtaget sommerhusområder, der er udstykket før 1973 og dermed ligestiller vi alle sommerhusområder.

Så der bliver lyttet til bekymringerne. Jeg er nu personligt ikke så bekymret for området. Jeg ser i forvejen flere forskellige operatører køre rundt på vejene med pakker. Så det her er for os at se en naturlig omstilling af postvirksomheden i Danmark, og i Radikale Venstre bakker vi op om aftalen.

Kl. 11:19

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører er hr. Alex Ahrendtsen. fra Dansk Folkeparti.

Kl. 11:19

(Ordfører)

Alex Ahrendtsen (DF):

Tak, formand. Jeg kan lige så godt sige det, som det er: I Dansk Folkeparti er vi lodret imod det her forslag. Det er godt nok det ringeste forslag, jeg har set på Transportministeriets område, siden jeg blev valgt til Folketinget. Og hvorfor nu det? Jo, for hvis vi går tilbage i historien, er det sådan, at allerede i 1522 forsøgte Christian II sig for første gang med postbefordring inden for riget. Det gik ikke så godt, men i 1624 var det Christian IV, der tog over og etablerede ni postruter i Danmark. Og siden 1865 har der været omdeling af post i hele Danmark. Med det her lovforslag er det altså slut. En tradition, der tog sin begyndelse for over 500 år siden, er nu erstattet af et gravmæle, dog ikke med Dansk Folkepartis stemmer. Vi vil ikke være med til de forringelser, som postaftalen er udtryk for. Vi er lodret imod at fjerne befordringspligten. Der skal etableres udbud og efterfølgende indgåelse af kontrakt, for så vidt angår postbefordringen til mindre øsamfund. Det siger noget om, hvor skrøbeligt et grundlag hele aftalen hviler på.

Hvad er det for en postbefordring, som borgere i landdistrikterne f.eks. vil få efter den 1. januar 2024? Det er, som om man har glemt, at vi har over 300.000 borgere, der er undtaget fra reglerne om digital post. Vi har en forpligtelse til at behandle disse ældre mennesker meget bedre, for hvem datasystemer jo er ukendt land. Og vi skal sørge for, at de får en fornuftig postbetjening. Det gør de altså ikke med den nye postlov. Danmark er jo et af de mest digitaliserede lande i verden, men vi må ikke glemme dem, der ikke er på det digitale. Så vil det også medføre, at Post Danmarks priser får tillagt moms. Det bliver altså dyrere at sende et brev, og det vil igen påvirke de mennesker, der er fritaget for digital post. Forholdene for de mennesker, der bor på landet, bliver derved forringet. Og så skal man endda opstille sin postkasse ved indkørslen til offentlig vej eller privat fællesvej, selv om der kan være rigtig langt til det hus, man bor i. Det kunne man måske endda godtage, hvis det ikke var for alt det andet. Det er simpelt hen en urimelig negativ særbehandling af beboerne på landet.

Så er der også en masse ubekendte i regeringens forslag. Hvem skal udstede frimærker fremover? Vi er jo forpligtet til at gøre det i henhold til verdens postkonvention. Og her er svaret, at det må vi finde ud af hvordan skal ske i fremtiden. Sikke noget rod. Hvem skal håndtere forsendelser, der kommer til Danmark fra udlandet? Skal borgere, der modtager forsendelser fra udlandet, ud over den porto, de har betalt for forsendelserne, til at betale yderligere for at modtage forsendelserne? Der er rigtig mange ting i den her aftale, som er uklare.

Efter Dansk Folkepartis opfattelse har aftalepartierne simpelt hen taget et alt for hurtigt skridt ind i fremtiden og vanen tro efterladt borgere i landdistrikterne og ældre mennesker, der er undtaget fra den digitale post, på perronen. Det mener vi ikke at man kan være bekendt. Jeg håber, at partierne besinder sig, og sker det ikke, kan jeg love, at Dansk Folkeparti vil stemme imod, når vi når til tredjebehandlingen, men der er det jo som regel for sent. Det var ordene. Tak for det.

Kl. 11:23

Anden næstformand (Jeppe Søe):

Tak til ordføreren. Og da jeg ikke kan se nogen spørgsmål, og da der heller ikke er andre ordførere til stede, der ikke har haft ordet, går vi videre til transportministeren. Værsgo.

Kl. 11:23

Transportministeren (Thomas Danielsen):

Tak for det, formand. Hold da op! Det var mange påstande, der blev skudt af her på meget kort tid, så jeg glæder mig til nogle gode drøftelser med de af jer, der har misforstået eller måske i virkeligheden ikke helt fået læst lovforslaget. Men skal vi ikke slutte med det?

Først og fremmest vil jeg godt takke det store flertal for den positive modtagelse af lovforslaget. Jeg er glad for, at vi med indgåelsen af den brede politiske aftale før sommerferien fik udstukket de kommende rammer for postsektoren. Det er en helt anden postsektor, vi har i dag, end vi havde for 10 eller 20 år siden. Dengang handlede det først og fremmest om breve. Nu handler det mest om pakker. Digitaliseringen har drevet meget af udviklingen. Ni ud af ti breve er forsvundet og erstattet af elektronisk kommunikation, og til gengæld blomstrer internethandelen og dermed også de mange pakker. Og så har den åbning af markedet, der har været drevet af EU's postdirektiver, også haft en stor effekt. I stedet for ét statsligt monopol, er der nu en række virksomheder på markedet i skarp konkurrence om kunderne.

Derfor er den hidtidige model med at udpege Post Danmark som befordringspligtig virksomhed også forældet. Det har den jo nok været i nogle år, og derfor har der også været taget flere tilløb til at ændre postloven, men uden at det er lykkedes helt at komme i mål. Men det er nu lykkedes, og med den brede politiske aftale og dette lovforslag er der tale om en nyskabelse.

I stedet for at udpege én befordringspligtig postvirksomhed ændrer vi nu lovforslaget modellen, sådan at markedet fremover varetager postbetjeningen og staten alene regulerer de områder, hvor der er behov. Det kan ske ved udbud og efterfølgende kontraktindgåelse eller udpegning. For selv om ni ud af ti breve er faldet bort, er der stadig behov for at kunne sende og modtage breve i hele landet. Der er stadig mange ikkedigitale borgere, som skal betjenes. Men netop fordi de store brevkunder som banker, forsikringsselskaber, kommuner, regioner m.v. har et behov for at kunne komme kontakt med deres ikkedigitale kunder eller borgere, er det også forventningen, at der vil være et marked for disse posttjenester, som dækker alle borgere i hele Danmark. Det er klart, at det stiller større krav til, at staten følger op på, at markedet rent faktisk leverer postservice. Med lovforslaget udvides tilsynet med postsektoren, og ministeren får mulighed for og pligt til at gribe ind, hvis markedet svigter.

Så har der været rejst en lang række spørgsmål i salen fra jer ordførere. Jeg tror, jeg først og fremmest bliver nødt til lige at understrege, at postloven må og skal være begrundet i postfaglige begrundelser, altså sådan at de ændringer, vi laver i postloven, er ændringer, der skal ske med postfaglige begrundelser og ikke hverken kærlighed til en enkelt virksomhed eller andre ønsker.

Flere har nævnt, at der kan blive en slagside i landdistrikterne, og ja, det er ikke noget, der er en risiko for. Det er jo noget, der er. Det er jo en anerkendelse af, at der er et A- og et B-hold i Danmark. Der er dele af Danmark, hvor vi ikke har tilfredsstillende postservice, og det er jo der, vi skal ligestille alle i Danmark. Og når der bliver talt om, at den løsning, der er lavet med øerne, kan ses som et udtryk for, at det er skrøbeligt, vil jeg derfor sige: Nej, det er et udtryk for, at det ikke fungerer i dag, hr. Alex Ahrendtsen. Det fungerer jo ikke tilfredsstillende ud på øerne. Dansk Folkeparti kan jo ikke mene alvorligt, at bor man på en ø, skal man nøjes med én leverandør, når man skal modtage en pakke eller et brev.

Derfor investerer vi nu med statslige midler i centrale  anlæg, som kan sikre, at man selv på den mindste ø bliver ligestillet med fastlandet, hvor du, når du sidder og skal sende et brev eller modtage et brev eller sende en pakke eller modtage en pakke, har de samme muligheder som inde på fastlandet, fordi posten bliver befordret over, og hvor vi så udbyder én leverandør til at sende dem rundt. Alene det er jo en af de små klimagevinster, som SF og Enhedslisten måske også efterspørger, ligesom 50-metersreglen burde have været noget af det, man fremhæver som det positive for klimaet.

Kl. 11:29

Det ændrer ikke på, at det her jo er en ligestilling af landdistrikterne. Det svarer jo til, at vi vil holde fast i, at i landdistrikterne skal vi have TDC til at have monopol på telekommunikation, fordi vi skal være sikre på, at vi med et statsejet teleselskab sikrer, at hver en flække i landdistrikterne har ordentlig mobildækning og telefoni, og fordi vi ikke har tiltro til, at markedet kan løfte den opgave, hvilket betyder dårligere service for dem, der bor i landdistrikterne. Det skal vi naturligvis ikke acceptere.

Så har der været en bekymring for prisforskelle i landet. Det var jo dels løftet af SF og af Danmarksdemokraterne. I den forbindelse vil jeg gerne bede dem, der er i tvivl om, hvordan loven blev indrettet, om at kaste blikket ned på bordet foran sig, hvor der er runddelt et lovforslag, og på side 1 kan man så også se, hvordan vi har valgt at håndtere det i § 3. »Virksomheder med tilladelse til landsdækkende postbefordring skal udbyde et standardpro&#x2;dukt til ensartede priser til hele landet inden for de tjenester, de udbyder.« Jeg ved ikke, om det er en misforståelse så, eller om det er, fordi man ikke lige har fået det læst, men det står i hvert fald på side 1.

Så blev der spurgt: Hvad så med aflevering af breve, og hvad med mulighederne for at kunne aflevere sit brev i en postkasse osv.? Jamen min forventning er jo, at med markedskræfterne sker der det, som der sker i alle andre situationer, hvor markedskræfterne kommer til, at så kommer der en bedre service, og det vil sige, at fra at man i gamle dage skulle cykle rundt efter en postkasse, som vi jo bare må sige der kommer færre og færre af, vil markedskræfternes glæder jo sikre, at udbuddet bliver langt større. Så du tager dit brev med i lommen, når du skal ned at hente din mælk, og så afleverer du det ved købmanden eller i kiosken, eller hvor du gør det. Det er samme sted, som du i øvrigt også henter dit brev eller din pakke, eller hvad ved jeg. Det vil sige, at udbuddet bliver større.

Så kan jeg jo se, hvad der sker, når markedet bliver sluppet fri. Jeg kan i hvert fald konstatere, at der er en brevleverandør, som har annonceret, at på grund af det, han kan se med liberalisering af postloven, agter de at lancere et nyt brevprodukt, som gør, at ligesom man kan købe et frimærke i dag og putte det på brevet og sende det, kan man købe en slags frimærke, som man kan sætte foran sin dør på en sten, hvis du er gangbesværet, eller hvad ved jeg, lige meget hvor du bor i landet, og så for en eller anden pris, 15 kr., eller hvad ved jeg, så kommer de og henter det for dig. Lige pludselig ser vi, at allerede nu med de tiltag, vi har taget, blomstrer virkelysten, og så kommer der lige pludselig et marked og dermed også et større produktudvalg.

Hr. Alex Ahrendtsen var også bekymret for, hvad der skulle ske med vores frimærke. Til hr. Alex Ahrendtsen vil jeg sige, er din frimærkesamling jo bliver udvidet nu. Du skal jo glæde dig over det her. Der er mange flere slags frimærker, så du kan bytte mange flere. Men jeg har også hørt, at leverandører nu begynder at ville lave deres egne frimærker, måske bliver nogle af dem lidt mere smarte, end de er i dag, med en QR-kode på eller andet. Og ved du, hvad jeg ikke vil? Jeg vil ikke blande mig i, hvad de gør, for jeg er fuldstændig ligeglad. Når vi slipper markedskræfterne fri, er jeg bare optaget af, at de har de frie muligheder til at kunne skrive en kode på i stedet for at sætte et frimærke på, ligesom PostNord i øvrigt allerede har gjort det. Eller de kan lave et tilbud om, at du skal taste noget ind på en hjemmeside. Der kommer garanteret en masse løsninger, hvor du så bare kan skrive en kode, aflevere det, og så bliver det sendt automatisk. Uanset hvad er der fortsat frimærker, det garanterer jeg, hr. Alex Ahrendtsen, og din frimærkesamling bliver udvidet.

Din internationale post bliver også håndteret, og det står også i loven. Naturligvis bliver den internationale post håndteret. Og der er nogen, som i hvert fald skal have frimærker, og det er dem, der varetager den internationale post. Der skal være et frimærke på, og der skal stå »Danmark« på frimærket. Bedre kan det jo ikke blive, for vi har naturligvis holdt fast i det, måske mest af alt med den begrundelse, at det også står i den internationale postlovgivning.

Kl. 11:33

Så til det her med forringelser, som man tilsyneladende har opfundet måske lidt som en undskyldning for at trække sig fra aftalen; jeg kan i hvert fald ikke se, at de meget, meget kritiske partier, har været kritiske i forhandlingsforløbet. Jeg synes faktisk, at alle partier har været utrolig konstruktive, indtil vi stod ved målstregen og så skulle se på, om det her er noget, som vi tør. Det var så ikke alle, der turde det. Men det har jeg også respekt for. Men jeg synes, det er lidt søgt, at man opfinder direkte usande forklaringer på, hvorfor man ikke er en del af lovforslaget.

Enhedslisten er bekymret for de store brevforsendelser, for bliver der nu givet lov til at sende brevene billigere – den store kapitalisme, som har mange breve, der skal sendes ud? Og ja, det gør der – ligesom i dag. Så hvis Enhedslistens ordfører går ind på PostNords hjemmeside, kan ordføreren præcis se, hvad hun kan få af rabatter, hvis ordføreren skal sende over 10.000, 5.000 eller 1.000 breve, eller hvad ved jeg; jeg ved ikke præcis, hvad rabatten er for hvilke brevmængder, men der er i hvert fald mængderabat, og selvfølgelig er der det. Det er da en naturlig ting, at der er det. Så ja, det vil der formentlig også være fremadrettet, for ellers virker markedskræfterne i hvert fald ikke. Naturligvis er der forskel på, om du skal sende 1 enhed eller 1.000 enheder.

Så har SF konstateret, at der var mange høringssvar, som kredsede omkring klimaudfordringen, og der må jeg så bare sige, at der er nogle høringssvar, der ikke er kommet mig i hænde, for jeg har kun konstateret to høringssvar, som nævner klimaet, nemlig et fra HK og et fra PostNord. De nævner ikke nødvendigvis klimaet med så stor bekymring i forbindelse med det her, men bare, at hvis man som en mulighed vil stille krav i forbindelse med klimaet, burde man skrive det ind i loven. Det er sådan set også muligt, men vi stiller ikke krav i forbindelse med klimaet i det her, og det ville også være forkert at gøre det. For tænk sig, hvis man nu skal ind at åbne alle mulige delaftaler for at håndtere klimaspørgsmål. Det ville da være helt kuk, og derfor skal vi selvfølgelig ikke have særlige klimakrav til en postbil frem for almindelige biler. Det ville være helt vildt, hvis vi skal til at åbne al lovgivning, hver gang vi skal stille krav til køretøj, alt efter om vi kører med blomster eller breve, for så bliver det bureaukratisk og omstændeligt.

Men vi har jo skrevet noget af det ind, som vi agter at sætte i søen, og som jeg på ingen måde vil oversælge, men som jeg er spændt på hvad udbyttet bliver af, og det er det her bæredygtighedsforum, som skal være med til at idéformidle og idédele, hvad man kan gøre i forhold til bæredygtighed, have en dialog med styrelser og ministerier og dem, der er på markedet. Så må vi så se, hvad der kommer ud af det.

Jeg tror, at jeg har været igennem alle mine noter, bortset fra visiteret post, som man er bekymret for, selv om man ikke har nogen grund til det, for det står også i loven, at visiteret post fortsætter.

Så med disse bemærkninger vil jeg gerne takke for den positive behandling af forslaget, og jeg glæder mig til udvalgsbehandlingen af lovforslaget, og jeg er naturligvis rede til at svare på opfølgende spørgsmål både nu, men også i forbindelse med udvalgsbehandlingen.

Kl. 11:37

Den fg. formand (Annette Lind):

Tak til transportministeren for talen. Der er en kort bemærkning, og jeg vil gerne give ordet til fru Sofie Lippert fra SF. Værsgo.

Kl. 11:37

Sofie Lippert (SF):

Tak. Jeg beundrer ministerens tiltro til markedet. Men som jeg også sagde til Venstres ordfører, er det jo ikke noget nyt, at jeg og medlemmerne af Venstre måtte have forskellige niveauer af tiltro til det frie marked. Min mistro bunder i PostNords udtalelse om, hvad de vil fortsætte med efter den her lov, ligesom den også bunder i andre pakkevirksomheders ytringer om, at de ikke ønsker at tage del i brevmarkedet, med undtagelse af en enkelt virksomhed.

Det, som jeg dog ønsker at spørge ministeren om, er hele den her debat om markedssvigt, og vi er glade for, at der er indsat et sikkerhedsnet, men hvad et markedssvigt præcis indebærer, er jeg lidt nysgerrig på. Så jeg vil gerne høre ministeren, om det er et markedssvigt, hvis den frygt, der er beskrevet i nogle af høringssvarene, for, at der vil være forskellige priser for breve leveret i storbyer og andre steder, bliver til virkelighed. Er det et markedssvigt?

Kl. 11:38

Den fg. formand (Annette Lind):

Ministeren.

Kl. 11:38

Transportministeren (Thomas Danielsen):

Tak for det. Først og fremmest kan jeg berolige ordføreren, som er bekymret for, hvordan PostNord vil drive forretningen fremadrettet. For det skal ordføreren ikke være bekymret for med hensyn til postloven. For postloven må og skal ikke drive PostNords virksomhed, og det skal ordføreren heller ikke, og det vil være ulovligt, hvis ordføreren laver løsninger, der er målrettet en bestemt virksomhed, hvis der er konkurrence og et marked derfor. Vi kan jo bare tage pakkerne som det gode eksempel, hvor der er stor konkurrence, og vi kan se de bemærkninger, der er kommet i forhold til et ønske om at gå ind på det brevmarked, som PostNord i dag sidder med, og som faktisk er 90 pct. af markedet. Hvad bliver prisen så? Jeg ved det ikke. Hvem kommer til at slås om det? Jeg ved det ikke. Hvad er den rigtige pris for et brev? Jeg ved det ikke, for vi har i dag bare givet statsstøtte og styret det alt for hårdt politisk, og det har jo været hele årsagen til, at der er blevet skåret en skive af kagen ...

Undskyld, jeg kigger på det forkerte ur, og jeg kan se, at tiden er ved at udløbe. Men jeg svarer på ordførerens andet spørgsmål i mit andet svar.

Kl. 11:39

Den fg. formand (Annette Lind):

Jeg vil gerne sige til transportministeren, at det faktisk er det samme ur, men at det bare løber den modsatte vej. Så der skal lidt teknik til.

Værsgo til fru Sofie Lippert.

Kl. 11:39

Sofie Lippert (SF):

Tak. Når jeg peger på PostNords ytringer, handler det jo ikke om, at jeg mener noget om, hvordan PostNord skal drive virksomhed, men det handler om, at argumentet i både høringsnotatet og igennem forhandlingerne i høj grad har været, at hvis noget er tilfældet i dag, vil det også være tilfældet på et frit marked. Og det føler jeg mig ikke sikker på, og det føler PostNord sig ikke sikker på. Men jeg kan jo spørge igen: Er det et markedssvigt, hvis priserne bliver forskellige på tværs af landet?

Kl. 11:40

Den fg. formand (Annette Lind):

Ministeren.

Kl. 11:40

Transportministeren (Thomas Danielsen):

Det kommer jo an på, hvad for nogle priser vi snakker om. For i loven står der jo helt klart, hvilke priser der må være prisdifferentieret, og hvilke priser der ikke må det. Hvis der sker noget, som er i strid med loven, så er det jo et problem, og så har man som transportminister Trafikstyrelsen til at overvåge det. De laver kontrol af breve, som sikrer, at niveauet af servicen er højt nok.

Skal jeg så blande mig i, om din bror vil lave en brev- eller pakkevirksomhed, hvor man kører rundt på grønne cykler? Nej, selvfølgelig skal jeg ikke det. Vil han kunne lave det sådan, at det er landsdækkende? Altså, formentlig ikke, medmindre han vil cykle rundt med brevene i hele landet. Og den innovation og virkelyst skal vi jo heller ikke stå i vejen for. Så derfor er der den mulighed.

Kl. 11:40

Den fg. formand (Annette Lind):

Tak for det. Så vil jeg gerne give ordet til fru Jette Gottlieb fra Enhedslisten. Værsgo.

Kl. 11:40

Jette Gottlieb (EL):

Jamen så vil jeg fortsætte, for hvis der nu sker sådan et svigt og det bliver konstateret og ministeren er klar over, at der er sket et svigt, hvad er så proceduren? Hvor lang tid kan der gå, mens det svigt fortsætter, inden der bliver grebet ind, og kan det komme til at betyde dagbøder eller andre former for kompensation betalt af dem, som har begået svigtet?

Kl. 11:41

Den fg. formand (Annette Lind):

Ministeren.

Kl. 11:41

Transportministeren (Thomas Danielsen):

Det er meget åbent bare at sige svigt. For så kan jeg selv forestille mig nogle forskellige scenarier, som jeg vil betragte som svigt, og så håbe på, at det er den slags svigt, som ordføreren tænker på. Men altså, hvis der sker svigt, starter man jo med, at Trafikstyrelsen tager fat i virksomheden for at høre, hvad det er, der foregår: Er det en misforståelse, eller er det noget, man lige kan rette op på, eller hvad er det, der foregår?

Hvis vi så tager det vildeste scenarie, som jeg ikke kan forestille mig, men at der er dele af landet, hvor markedet pludselig stopper med at fungere, altså, hvor man ikke får besøg af pakkebuddet, eller hvad ved jeg inden for postlovens virke, jamen så må jeg jo håndtere det som minister, og så må vi enten udpege nogle til at løse opgaven eller lave et udbud, eller hvad der skal til.

Men med loven har vi ligesom indrammet de allervanskeligst stillede områder af Danmark, som jo er vores småøer, som jeg ikke synes har fået en tilfredsstillende service. Derfor har vi nu sagt, at vi med statslige midler vil investere i at sikre en endnu bedre service, selv ude på de allermindste øer i Danmark. Det er en statslig forpligtelse, at de får det frie marked ligesom alle andre.

Kl. 11:42

Den fg. formand (Annette Lind):

Fru Jette Gottlieb, værsgo.

Kl. 11:42

Jette Gottlieb (EL):

Jeg er enig i, at øerne får en betjening og en behandling, som jeg synes lyder, som om den kan blive dækkende. Det kan jo også betyde, at der er visse tyndtbefolkede landdistrikter, der bliver betjent dårligere end øerne. Det vil jeg ikke udelukke. Det håber jeg heller ikke ministeren tør udelukke.

Men det, jeg spurgte om, var, hvad sanktionerne er over for den virksomhed, der udøver svigt. Det kan være bortkomst af et antal forsendelser. Der er selvfølgelig en svindmargen af en eller anden slags, men lad os så sige, at der forsvinder 10 pct. af forsendelserne. Det kan være forsinkelser; at der går for lang tid, inden de kommer frem, og sådan nogle ting. Vil der for den type svigt være en ansvarspådragelse, som betyder, at den pågældende forsendelsesvirksomhed skal betale et eller andet som kompensation?

Kl. 11:43

Den fg. formand (Annette Lind):

Værsgo til ministeren.

Kl. 11:43

Transportministeren (Thomas Danielsen):

Det synes jeg ikke vi skal lægge os hundrede procent fast på. Der kan være mange omstændigheder. Men ja, der er da også eksempler på, at der er postsække, der er forsvundet fra PostNords biler, men vi lukker da ikke virksomheden af den grund. Så må vi løse problemet. Jeg kan ikke forstå, at det skal være meget anderledes fremadrettet.

Så er der det her med den ensartede service. Hvis Danske Bank eller en Region Midtjylland, eller hvad ved jeg, skal sende breve ud til alle deres kunder, så kommer de da ikke til at acceptere, at der kun bliver leveret 98 pct. af brevene. Så bliver man jo nødt til at komme ud i hele landet. Så jeg kan slet ikke se det scenarie, eller at Boozt, eller hvad vi ellers har af virksomheder, som skal levere pakker, lige pludselig siger: Vi behøver ikke levere dem alle sammen, bare tag nogle af dem.

Så jeg forstår simpelt hen bare helt grundlæggende ikke ordførerens bekymring.

Kl. 11:44

Den fg. formand (Annette Lind):

Tak til transportministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 44:

Forslag til lov om ændring af sundhedsloven. (Bedre digital forældreadgang til børns helbredsoplysninger, indhentning og videregivelse af helbredsoplysninger og andre fortrolige oplysninger samt etablering af et nævn for sundhedsapps).

Af indenrigs- og sundhedsministeren (Sophie Løhde).

(Fremsættelse 05.10.2023).

Kl. 11:44

Forhandling

Den fg. formand (Annette Lind):

Forhandlingen er hermed åbnet. Første ordfører er Socialdemokratiets ordfører. Værsgo, hr. Flemming Møller Mortensen.

Kl. 11:45

(Ordfører)

Flemming Møller Mortensen (S):

Mange tak til formanden. Så er vi i gang i denne folketingssamling, også på sundhedsområdet. Der er annonceret rigtig mange ting på sundhedsområdet, og det forstår man jo godt, når man ser på væsentligheden af det område.

Vi skal først behandle lovforslag L 44, som handler om at give forældre digital adgang til helbredsoplysninger om deres børn under 15 år. Det er en udmøntning af den meget brede politiske aftale, som lå i forbindelse med sundhedsaftalen fra maj 2022. Der er ikke nogen tvivl om, at det vil gøre det både nemmere og bedre for både børn og forældre, når man fremover bare kan klikke nogle få gange for at få adgang til sundhedsoplysningerne frem for at skulle anmode om aktindsigt. Det hilser vi naturligvis meget velkommen fra socialdemokratisk side. Jeg noterer mig også i høringssvarene, at der er bred opbakning til at give forældrene adgang.

Den anden side af sagen er jo, at det også i den grad kan være med til at aflaste medarbejderne, og der er vitterlig her tale om en betydelig afbureaukratisering, når man fremover skal behandle færre anmodninger om aktindsigt. Det vil frigøre medarbejdere i sundhedsvæsenet, og alle vi, der arbejder med sundhedsvæsenet, ved, at vi nok ikke kan gøre ret meget bedre for sundhedsvæsenet i øjeblikket end lige nøjagtig at satse på at forenkle ting.

Vi skal også sikre os i det her lovforslag, at når det drejer sig om børns helbredsoplysninger, skal vi hele tiden have øje på barnets tarv, og i langt de fleste tilfælde vil det jo være i barnets tarv, at forældrene får adgang til sundhedsoplysninger. Men vi har desværre også eksempler, hvor det ikke vil være i barnets tarv. Derfor er det meget vigtigt, at vi får sat nogle meget klare rammer for, hvornår forældrene ikke skal have adgang. Lovforslaget her lægger op til, at det skal være muligt med både en automatisk og en manuel frasortering af oplysninger. Som en række af organisationerne i høringssvarene har gjort opmærksom på, er det virkelig vigtigt, hvordan reglerne for frasortering konkret bliver udformet, og derfor er jeg rigtig glad for, at der lægges op til, at der også er flere organisationer, der bliver inddraget i det videre arbejde omkring frasortering, og hvordan det skal beskrives i bekendtgørelsen.

Det andet element i lovforslaget her handler om indhentning og videregivelse af sundhedsoplysninger, og her er formålet simpelt hen, at vi får tilpasset lovgivningen, så vi skaber tydelig hjemmel for det sundhedspersonale, der kan indhente fortrolige oplysninger i en vis række meget konkrete eksempler og tilfælde. Det handler grundlæggende om at få skabt den her klarhed for rammerne, så de sundhedspersoner, det drejer sig om, kan navigere inden for en rammesætning. Det kan eksempelvis være i forhold til den pligt, sundhedspersoner har, til at videregive fortrolige oplysninger, og det ved vi jo kan være og vil være meget følsomme emner. Derfor er det virkelig afgørende her, at vi får rammesætningen, pligten til at indgive de her oplysninger sat i forhold til hinanden. Jeg tror på, som jeg kan tolke ud af høringssvarene, at man har fundet en virkelig god balance.

Det sidste element i det her lovforslag handler om, at der nu bliver skabt en mulighed for at oprette et nationalt nævn for sundhedsapps; at Indenrigs- og Sundhedsministeriet kan nedsætte det her nævn. Vi ved jo alle sammen, hvor mange apps der er produceret og i vidt omfang bliver brugt. Se bare på vores egne mobiltelefoner. Det er apps, der kommer både fra det offentlige, men det er også et spørgsmål om, at der er private firmaer, der tilbyder det.

Den nye teknologi er jo virkelig god på rigtig, rigtig mange måder. Det har gjort det meget lettere at kommunikere med sundhedspersoner, og vi bliver også løbende gjort meget klogere på vores egen sundhed, og det er jo mange gange ikke dårligt. Men teknologien har selvfølgelig også nogle faldgruber, og derfor er det virkelig vigtigt, at vi får lavet en faglig, klinisk kvalitetsmæssig vurdering af den, så man kan blive gjort opmærksom på, hvilke anbefalinger der ligger til apps, men også hvilke man måske skal lade være med at downloade. Det, der jo er implikationen her, er, at dårlige sundhedsapps kan være med til at skabe unødvendig bekymring hos den enkelte borger, men samtidig kan de virkelig også være med til at understøtte et spild af tid i vores sundhedsvæsen.

Så det drejer sig simpelt hen om at hjælpe borgerne til at navigere bedre og lettere. Derfor er det virkelig godt, synes vi i Socialdemokratiet, at vi får et nævn – at der kan oprettes et nævn, som der står i lovforslaget – et uafhængigt nævn, der kan vurdere forskellige sundhedsapps. Det tror vi på også vil være med til at skabe klarhed.

De tre elementer af lovforslaget er gode, og derfor støtter vi naturligvis op om det fra socialdemokratisk side.

Kl. 11:50

Den fg. formand (Annette Lind):

Tak til den socialdemokratiske ordfører. Der er ikke nogen korte bemærkninger. Den næste ordfører, vi skal sige velkommen til, er Venstres ordfører. Værsgo til hr. Christoffer Aagaard Melson.

Kl. 11:50

(Ordfører)

Christoffer Aagaard Melson (V):

Tak for det. Det her er et lovforslag, som vi synes er rigtig godt, og som vi synes det har været oppe over med ien del år, og derfor er vi fra Venstres side glade for, at der nu endelig bliver handlet på det. Der har, som både patienter og patientforeninger har påpeget i mange år, været en udfordring med, at det både har været for uensartet og for svært at få adgang til børns sundhedsoplysninger. Der har også været mange historier i pressen om, hvilke frustrationer det har givet. F.eks. har forældre til børn med meget alvorlige diagnoser skullet vente flere dage på at få svar på ansøgninger om aktindsigt for at få de oplysninger, de har brug for. Det er rigtig godt, at vi får gjort op med det.

Vi får også skabt nogle klarere retningslinjer for sundhedsprofessionelle, i forhold til hvornår man skal udlevere oplysninger, eller hvornår man f.eks. har mulighed for ikke at udlevere oplysninger; det gælder også i forhold til børn under 15 år, hvor den måde, det er foregået på rundt omkring i landet, i vores øjne også har været for uensartet – det er rigtig godt. Vi får sat nogle klarere rammer for, hvilke oplysninger man skal give, og hvilke man skal tilbageholde.

Der bliver også løst en udfordring med udlevering af oplysninger til børn over 15 år, som er meget udfordrede; så udfordrede, at de har svært ved selv at give hjemmel til forældrene om, at de gerne må tilgå deres sundhedsoplysninger. Det gælder ikke så mange mennesker, men det er ikke desto mindre meget vigtigt for de mennesker, der har været ramt af det her, at vi nu får løst den problemstilling. Så det er vi rigtig glade for i Venstre.

Vi er også glade for den anden del af lovforslaget, som handler om, at vi nu får taget et skridt mod at omfavne digitaliseringen endnu mere i vores sundhedsvæsen, i form af at vi nu får skabt en ramme, hvor vi kan håndtere de mange gode apps, der kommer, som handler om sundhed, i forhold til at de kan blive trukket ind i og blive en del af den sundhedsfaglige rådgivning, fordi vi nu får et nævn, som forhåbentlig kan være med til at hjælpe vores sundhedsprofessionelle med at navigere i, hvad det er for nogle apps, der er rent faktisk er sundhedsfagligt forsvarlige at bruge.

Så det tror vi er en rigtig god og tryg måde at omfavne de nye teknologiske muligheder i vores sundhedsvæsen på. Så det er vi også rigtig glade for. Vi glæder os også til at diskutere, hvordan det her nævn skal finansieres, og hvordan vi skal få det til at fungere i virkeligheden i fremtiden. Så med de ord vil jeg meddele, at vi selvfølgelig bakker fuldtonet op om det her forslag.

Kl. 11:53

Den fg. formand (Annette Lind):

Tak for ordførertalen. Der er ikke nogen korte bemærkninger. Tak til hr. Christoffer Aagaard Melson fra Venstre. Den næste ordfører, vi skal sige velkommen til, er fru Monika Rubin fra Moderaterne. Værsgo.

Kl. 11:53

(Ordfører)

Monika Rubin (M):

Mange tak. Forældre og andre forældremyndighedsindehavere har jo en vigtig rolle, når det gælder børns generelle trivsel og sundhed, og det tror jeg egentlig vi alle sammen herinde kan blive enige om. Med det her lovforslag giver vi dem nu nemmere mulighed for at tilgå vigtige helbredsoplysninger digitalt uden at skulle igennem besværlige processer som at søge aktindsigt. For Moderaterne at se er det en god lovændring og en nødvendig udvikling, der også afspejler vores ønske om at modernisere og skabe et mere effektivt sundhedsvæsen.

Jeg er også selv mor til to små drenge og læge, og jeg ved derfor, at det her altså er en ændring, som forældrene har efterspurgt i årevis. Jeg er derfor overbevist om, at den her lovændring vil lette belastningen på de i forvejen pressede forældre til syge børn, ligesom det også vil lette arbejdsbyrden for de sundhedsansatte, der har skullet håndtere de her aktindsigter.

Når det så er sagt, er det desværre også en realitet, at selv om lang, langt de fleste forældre kun ønsker det absolut bedste for deres børn, så er der også børn, der skal beskyttes mod dem på grund af vold eller andre overgreb. Der vil derfor i nogle tilfælde skulle ske en filtrering af de oplysninger, som forældrene har adgang til. Jeg kan nemlig forstå, at der blandt interesseorganisationer er en bekymring for, at den frasortering vil medføre merarbejde for sundhedspersonalet. Men det er ikke en bekymring, vi deler i Moderaterne.

For det første fordi der jo vil blive frigivet tid fra håndteringen af de mange fuldstændig uproblematiske aktindsigter fra f.eks. sådan nogle som os herinde. Og for det andet fordi jeg er sikker på, at i en prekær situation eller ved mistanke om f.eks. vanrøgt, vil det straks være noget, der bliver skrevet ind i barnets journal og derfor også noget, der hurtigt bliver taget stilling til, altså om forældrene skal have adgang til de oplysninger eller ej.

Ligesom den førstnævnte lovændring kun udvides indtil barnet fylder 15 år, er anden del af det her lovforslag også vigtigt. For det handler om samtidig at gøre det muligt for unge mellem 15 og 18 år at frabede sig indhentning af videregivelse af helbredsoplysninger. Det mener Moderaterne er særlig vigtigt og bakke op om, fordi man i princippet i de her år går fra at være barn til at være ung. Den dag, man fylder 15 år, får man nemlig en række nye rettigheder her i Danmark. Som 15-årig kan man f.eks. straffes, hvis man begår en forbrydelse, man får digital post i e-Boks, og man kan tage kørekort til en lille knallert. 15 år er også den seksuelle lavalder, og hvis det står til regeringen, så vil 15-årige piger også snart kunne få en abort her i Danmark uden nødvendigvis død og pine at skulle informere forældremyndighedsindehaveren, og det bakker vi selvsagt op om i Moderaterne. Så når vi giver unge mennesker de her rettigheder, er vi altså også nødt til at give dem retten til privatliv og selvbestemmelse.

Hvad angår tredje del af lovforslaget vedrørende et nyt uafhængigt nævn for sundhedsapps, bakker vi i Moderaterne også op om det. For se bare til Tyskland, hvor de på kort tid er rykket helt frem i bussen, hvad angår digitale løsninger på det her område. Altså, telefaxen, som vi jo forlængst har sendt på pension her i Danmark, bruger de stadig væk i almen praksis, men samtidig har de altså gjort sig nogle gode erfaringer med apps på recept, som gør det muligt for patienterne at tage et større ansvar for egen behandling. Og efter min overbevisning er det altså bare et spørgsmål om tid, før vi også får apps på recept her i Danmark. Men vi skal sikre os, at de sundhedsapps, som vi som borgere og som patienter downloader og benytter os af, er af god kvalitet, og derfor er det altså godt med et uafhængigt nævn til at undersøge det nærmere. Alt i alt støtter Moderaterne selvfølgelig det her lovforslag. Tak.

Kl. 11:57

Den fg. formand (Annette Lind):

Tak for ordførertalen. Der er ikke nogen korte bemærkninger. Den næste ordfører i rækken er SF's ordfører. Værsgo, fru Kirsten Normann Andersen.

Kl. 11:57

(Ordfører)

Kirsten Normann Andersen (SF):

Mange tak. Det er jo lidt lovbehandling på speed, når man skal behandle ikke mindre end tre forskellige lovforslag i et, og det gør vi faktisk lige nu. Men jeg vil alligevel prøve at gøre det kort.

SF er med i sundhedsaftalen fra maj 2022, og derfor støtter vi også L 44. Det giver selvsagt god mening, at forældremyndighedsindehavere får let adgang til deres børns sundhedsoplysninger, ikke mindst i en tid, hvor sundhedsoplysningerne netop er blevet digitaliseret og enhver i øvrigt kan finde sine oplysninger på sundhed.dk. Det var faktisk en af de erfaring, vi bl.a. gjorde os under corona, hvor forældre ikke havde adgang til de svar, som de fik på deres børns coronaprøver. Der lærte vi på den hårde måde, at det her er et problem, som man skal have løst. Derfor var jeg også glad for, at det var et element, som kom med i sundhedsaftalen fra maj 2022.

Jeg er også tilfreds med, at man med lovforslaget respekterer, at unge mennesker fra 15 år og op skal have ret til privatliv i forhold til videregivelse af deres oplysninger, og det synes jeg at man har rammet rigtig fint ind i det her lovforslag. I forhold til den anden del af forslaget synes jeg, at det er åbenlyst. Patienter skal kunne regne med, at sundhedsvæsenet behandler strengt fortrolige sundhedsoplysninger fortroligt, og jeg har været rigtig ked af at opleve flere eksempler hen over de seneste år, hvor det ikke har været tilfældet. Det skal vi kunne være i stand til.

Jeg har selv arbejdet med lige præcis det her spørgsmål igennem en del år, og det er nyt for personalet, at alting er gjort elektronisk. Det var anderledes i gamle dage, hvor man skulle hente en papirjournal for at finde ud af, hvad det var for en patient, man var i gang med at behandle. Men i takt med at vores oplysninger er digitale, er der også blevet lettere tilgang til dem. Det kan man heldigvis skærme patienterne imod, altså at man misbruger data på den måde eller videregiver oplysninger, som er fortrolige. Det synes jeg er et vigtigt element i det her lovforslag.

Angående den sidste del må man bare sige, at jo flere platforme, der deler sundhedsdata, jo større risiko er der altså også for, at data ender i de forkerte lommer. Derfor synes jeg, det er godt, at det er et opmærksomhedspunkt i lovforslaget, og også et opmærksomhedspunkt, som er drøftet med Danske Regioner om Kommunernes Landsforening i forhold til at blive enige om at få verificeret nogle af de her platforme, som er tilgængelige i dag. For det er ret vigtigt, at patienter kan regne med og have tillid til de oplysninger, som de får via diverse apps.

Derfor vil jeg blot afslutte og gentage, at SF stemmer ja til forslaget ved tredjebehandlingen, og jeg skal samtidig hilse fra mine kolleger fra henholdsvis Alternativet og Enhedslisten og sige, at det gør de også. Tak for ordet.

Kl. 12:00

Den fg. formand (Annette Lind):

Tak til fru Kirsten Normann Andersen. Der er ikke nogen korte bemærkninger. Så er det Danmarksdemokraternes tur. Værsgo til fru Marlene Harpsøe.

Kl. 12:00

(Ordfører)

Marlene Harpsøe (DD):

Der er allerede blevet sagt rigtig mange fine ting om lovforslaget her. Jeg skal fri jer for at gentage alt det, som tidligere ordførere har sagt. Men jeg vil gerne supplere med Danmarksdemokraternes sådan helt overordnede holdning til emnet, bl.a. i forhold til at der skal være mindre bureaukrati og mindre bøvl i den offentlige sektor, også inden for omsorgs- og sundhedsområdet. Nu er jeg selv uddannet sygeplejerske, og noget af det, som jeg også ved fra praksis, er, at der simpelt hen ikke er noget mere irriterende end unødvendig dokumentation, bureaukrati og den slags i sundhedsvæsenet. Så derfor er det rigtig, rigtig vigtigt, at man kommer noget af det her bøvl og bureaukrati til livs for bl.a. at få frigjort ressourcer og tid til kerneopgaver. Vi skal se borgeren før systemet, og derfor er vi jo også i Danmarksdemokraterne tilhængere af en lang række af de ting, som der bliver indført med det her lovforslag. Noget af det, vi også ser frem til, er jo, at ældreministeren snarest muligt indkalder til nogle forhandlinger, fordi vi også på ældreområdet har en hel del bureaukrati og bøvl, som vi gerne skulle have nedbragt mængden af.

Så helt overordnet set stemmer vi i Danmarksdemokraterne for forslaget, fordi det jo er tidskrævende for både personale og forældre, at adgangen til journaloplysninger om børn i dag sker med håndtering og besvarelse af ansøgninger om aktindsigt i børns oplysninger m.v.. Det er simpelt hen for bøvlet.

I forhold til spørgsmålet omkring digitale platforme er det helt centralt for Danmarksdemokraterne, at man kigger på hele det digitale område, også i forhold til tilgængelighed, fordi det ikke er os alle, som synes, at det her med at gå ind på en computer eller tilgå vores sundhedsvæsen via en app er særlig nemt. Der er faktisk rigtig mange, der har svært ved det digitale. Nu er der rigtig mange, der f.eks. bruger sundhed.dk. Jeg ved godt, at det jo ikke er en app, men det er alligevel en rigtig god digital platform, som mange benytter sig af. Hvis man nu er en rigtig dårlig læser – og det er der desværre rigtig mange der er – så er det jo rigtig svært at bruge sådan noget som sundhed.dk i forhold til at gå ind og kigge, for det med at få læst teksten op kan man ikke i dag.

Det er bare min bøn herfra som danmarksdemokrat, at vi prøver at kigge på hele digitaliseringsområdet i forhold til at skabe lighed for så mange danskere som muligt, fordi vi desværre har nogle danskere, som har nogle digitale udfordringer af den ene eller den anden slags. De skal også have mulighed for både at kunne tilgå sundhedsoplysninger, men også at kunne orientere sig i forhold til nogle relevante sygdomstilstande, og hvad der ellers ligger tilgængeligt online fra os som myndigheders side.

Så vi stemmer for forslaget.

Kl. 12:03

Den fg. formand (Annette Lind):

Tak for ordførertalen, tak til fru Marlene Harpsøe fra Danmarksdemokraterne. Der er ingen korte bemærkninger. Så skal vi i rækken af ordførere til Liberal Alliance. Værsgo til fru Louise Brown.

Kl. 12:04

(Ordfører)

Louise Brown (LA):

Tak for det. Det her lovforslag skal bl.a. sikre, at forældrene netop kan få lettere adgang til deres børns sundhedsoplysninger. Vi har nok alle sammen prøvet det der med at være til læge, og når man går derfra, bliver man egentlig i tvivl om, hvad det er, der er blevet sagt. Hvad har jeg fået at vide? Hvad var det for en operation, jeg skulle have? Hvad for noget medicin skulle jeg have? Og så kan vi jo altid gå ind i vores journal og kigge, når vi kommer hjem, hvad det egentlig er, der står. Den mulighed har man altså ikke på samme måde, hvis man har været til læge med sit barn. Derfor aftalte vi jo sammen med andre partier i sundhedsaftalen, at det skulle vi ændre på, og det er så det, det her lovforslag gerne vil.

Der er jo sundhedsoplysninger, der kan være nødvendige at holde skjult for forældrene. Det kan være en 14-årig dreng, der går til læge, fordi han bliver slået derhjemme. Det kan også være en 16-årig pige med stærkt religiøse forældre, som har brug for at tale om prævention. Derfor er det selvfølgelig også vigtigt, at der bliver taget hensyn til det i den her aftale. Det skal man kunne gøre i dyb fortrolighed, og det er vi glade for at der også bliver taget hensyn til.

De andre dele af lovforslaget bakker vi også op om, og ja, vi støtter lovforslaget i Liberal Alliance. Tak.

Kl. 12:05

Den fg. formand (Annette Lind):

Tak for ordførertalen. Der er ikke nogen korte bemærkninger. Så er det Det Konservative Folkepartis tur. Værsgo til hr. Per Larsen.

Kl. 12:05

(Ordfører)

Per Larsen (KF):

Tak for det, formand. Som flere andre har været inde på, er der tale om udmøntning af en del af den aftale om sundhedsreformen, som vi lavede før valget i 2022, som jo omhandler forældremyndighedsindehaveres adgang til helbredsoplysninger om deres børn via f.eks. sundhed.dk, indtil barnet fylder 15 år. Det er jo sådan, at i dag er der en begrænsning, i forhold til at man kan se, hvilke aftaler ens børn har med sundhedsvæsenet, man kan se, hvilke vacciner de er blevet vaccineret med, man kan se, hvilke recepter de har, og så kan man se deres stamkort. Så kan man for resten også se, tror jeg, hvem der ellers har været inde og kigge i børnenes journal. Resten skal man søge aktindsigt i, og det er jo voldsomt bureaukratisk, det tager tid ude på hospitalerne, og det er selvfølgelig også besværligt for forældrene. Der er helt sikkert mulighed for at spare nogle ressourcer her, når man giver forældrene adgang til at kunne kigge direkte. Så det er vi selvfølgelig rigtig, rigtig glade for.

Så er der også, som flere har omtalt, en passus om, at man som 15-17-årig har mulighed for at frabede sig indhentning og videregivelse af helbredsoplysninger. Der er også en passus om det her med børn med svær kognitiv funktionsnedsættelse, og at forældremyndighedsindehaveren kan have adgang indtil det 18. år. Så er der nogle bemærkninger i forhold til høringsfasen, for der skal jo laves en bekendtgørelse. Der går jeg selvfølgelig ud fra, at man lytter til de ting, der er at bemærke, og også tager stilling til dem.

Det var jo en bred aftale. Jeg tror rent faktisk, der var elleve partier bag plus dem, som ikke var medlem af et parti, da vi indgik aftalen, så det er så bredt funderet, som det kan blive. Så er der også, som nogle har været inde på, udmøntning af den aftale, som regeringen har lavet med Danske Regioner og Kommunernes Landsforening i forhold til at lave en kvalitetssikring af de her sundhedsapps. Det er der bestemt behov for, for det kan hurtigt blive et broget marked, hvis det er sådan, at man ikke kan holde øje med kvaliteten. Så det er rigtig fint, og det er vi også glade for. Så det korte af det lange er, at Konservative kommer til at støtte forslaget.

Kl. 12:08

Den fg. formand (Annette Lind):

Tak til hr. Per Larsen. Der ikke nogen korte bemærkninger. Og så har vi hørt fra Enhedslisten, og derfor går vi videre til Radikale Venstre. Værsgo til hr. Stinus Lindgreen.

Kl. 12:08

(Ordfører)

Stinus Lindgreen (RV):

Mange tak for det, formand. Som vi har hørt efterhånden et par gange, udmønter dette lovforslag dele af den sundhedsaftale, som en række partier indgik før valget tilbage i 2022. Den største del af lovforslaget her har at gøre med adgang til børns sundhedsoplysninger. Med lovforslaget gør vi det muligt for forældremyndighedsindehavere at få adgang til deres børns sundhedsoplysninger uden at skulle søge aktindsigt først, når det er i barnets bedste interesse. Det vil helt oplagt fjerne unødvendige barrierer i vores sundhedsvæsen, frigøre ressourcer og allervigtigst føre til en hurtigere og bedre behandling af vores børn. Som andre har været inde på, er der selvfølgelig visse oplysninger, der kan være gode grunde til ikke at videregive, og derfor er det også vigtigt, som lovforslaget her beskriver, at man kan undtage visse oplysninger fra at blive delt med forældrene. Man ser også i høringssvarene, at der naturligvis er bred opbakning til dette lovforslag. Det er også vigtigt, at vi har denne 15-årsaldersgrænse, der er naturlig i vores sundhedssystem, i forhold til hvornår du f.eks. – forhåbentlig snart – kan få lov til at få en abort og andre ting.

Jeg vil også gerne fremhæve en anden del af lovforslaget her, nemlig den del, der handler om sundhedsapps. Som fru Marlene Harpsøe var inde på, er sundhedsapps jo ikke nødvendigvis noget, der skaber lighed i sundhedsvæsenet, og det er jeg fuldstændig enig i. Det er ikke løsningen på alle vores udfordringer, men det er naturligvis en fordel, hvor det bliver brugt fornuftigt. Men netop fordi der er så mange af dem i dag, netop fordi man bruger sundhedsapps og sundhedsteknologi, som man gør i dag, er det vigtigt, at vi har en eller anden form for kontrol med, hvad de kan, og hvornår de er til gavn. Derfor håber jeg ikke bare, at det bliver en mulighed, men faktisk noget, ministeren har tænkt sig at nedsætte, altså dette nævn, som kan vurdere sundhedsapps i det offentlige. For det er fuldstændig afgørende, at vi som borgere har mulighed for at få objektive informationer om de sundhedsapps, der er tilgængelige, og hvorvidt de faktisk er til gavn eller ej. Det er vigtigt at få overblik over dette hurtigt voksende område.

I Radikale Venstre bakker vi op om lovforslaget.

Kl. 12:10

Den fg. formand (Annette Lind):

For ordførertalen. Heller ikke her er der nogen korte bemærkninger. Så skal vi sige velkommen til DF's ordfører. Værsgo til fru Mette Thiesen.

Kl. 12:10

(Ordfører)

Mette Thiesen (DF):

Tusind tak. Jeg vil starte med at sige, at jeg faktisk var enig med Radikale Venstre på det sidste punkt i forhold til det her med de her sundhedsapps, og det er også en anerkendelse af, hvad tidligere ordførere har sagt, altså det her med, at det ikke er alle, der lige kan tilgå det. Og det er ret vigtigt, at vi får dannet os et overblik, sådan at sundhedsoplysninger er tilgængelige også for dem, der ikke nødvendigvis er så digitale.

I Dansk Folkeparti støtter vi sådan set også det her forslag. Det er jo også en udmøntning af en aftale, som vi alle sammen er med i. En af de ting, som jeg særlig vil fremhæve, og en af de ting, som jeg har været meget optaget af også tidligere, er det her med forældre til børn, som f.eks. har udviklingshandicap, og hvor der har været rigtig, rigtig store problemer med at kunne tilgå deres sundhedsoplysninger, hvor man har skullet ned omkring borgerservice, fordi barnet ikke havde et MitID og måske ikke kunne få et MitID osv. Så det er nogle af de problematikker, som vi ret konkret løser med det her lovforslag. Alene det gør, at jeg synes, at det er et rigtig, rigtig godt forslag.

Så er der nogle andre forskellige ting. Jeg synes sådan set personligt, og det gør vi også i Dansk Folkeparti, at det er ret fint, at man som udgangspunkt som forælder kan tilgå sine børns sundhedsoplysninger. Altså, når børn er under 18 år, er de forældrenes børn, de er ikke myndige.

Men samlet set er det her et fint forslag, i særdeleshed fordi man løser et ret stort problem for de forældre med børn med eksempelvis udviklingshandicap, som ikke tidligere har kunne tilgå deres børns helbredsoplysninger. Så alt i alt støtter Dansk Folkeparti det her lovforslag.

Kl. 12:12

Den fg. formand (Annette Lind):

Tak til fru Mette Thiesen. Der er heller ikke nogen korte bemærkninger her. Så kan jeg ikke umiddelbart se flere ordførere i salen, så derfor skal vi byde indenrigs- og sundhedsministeren velkommen. Værsgo.

Kl. 12:12

Indenrigs- og sundhedsministeren (Sophie Løhde):

Tak for det, formand, og tak for talerne og bemærkningerne til lovforslaget fra ordførerne. Jeg tror næsten, jeg må sige, at der var fuld plade hele vejen rundt i forhold til opbakning fra samtlige af de tilstedeværende partier i Folketingssalen.

Det lovforslag, som vi behandler i dag, indeholder, som flere har været inde på, tre dele, som vel at mærke er uafhængige af hinanden. Den første del af lovforslaget handler om at give mulighed for bedre digital forældreadgang til børns helbredsoplysninger, indtil barnet fylder 15 år, og det er en udmøntning af den sundhedsaftale, som vi indgik bredt i Folketinget sidste år. Det er både utidssvarende og besværligt for såvel forældre som sundhedspersoner, at adgangen til børns journaloplysninger i dag sker ved aktindsigtsanmodninger, og at prøvesvar eksempelvis i mange tilfælde skal oplyses over telefonen.

Med lovforslaget her ønsker regeringen at modernisere lovgivningen, så det fremover bliver muligt at kunne benytte de teknologiske muligheder, der er for at dele visse helbredsoplysninger i dag, også til forældrene. Moderniseringen vil gøre det lettere for forældre hurtigt at få et overblik over barnets helbredsoplysninger, når de har brug for det, og dermed også klæde forældre bedre på til at varetage barnets interesser i kontakten og mødet med sundhedsvæsenet. Ordningen vil være for alle, men vil selvfølgelig få særlig stor betydning for familier med børn med længerevarende forløb og mange kontakter i sundhedsvæsenet. Ordningen vil samtidig betyde, at personalet kan spare noget tid og nogle ressourcer på behandling af aktindsigtsanmodninger – tid, som i den grad godt kan bruges på andre vigtige ting i sundhedsvæsenet.

Når det med lovforslaget bliver muligt at vise flere helbredsoplysninger til børnenes forældre, er det selvsagt afgørende, at der også bliver taget højde for, at der kan være situationer, hvor adgang til oplysningerne ikke er hensigtsmæssige af hensyn til barnet. Derfor vil ordningen også blive udmøntet i en bekendtgørelse, hvor det skal fastsættes, hvilke specifikke helbredsoplysninger om børn under 15 år der kan vises digitalt til forældremyndighedsindehavere, og hvilke der af afgørende hensyn til barnets tarv ikke kan.

For forældre til børn med en svær kognitiv funktionsnedsættelse lægges der med lovforslaget desuden op til, at der skal være mulighed for digital adgang til barnets helbredsoplysninger, indtil barnet fylder 18 år. Det skal lukke det hul, der er i dag i forhold til den digitale adgang, som forældre til denne gruppe i dag oplever, når barnet fylder 15 år, fordi barnet ikke selv er i stand til at give forælderen digital fuldmagt. Reglerne om bedre forældreadgang til børns helbredsoplysninger vil efterfølgende skulle implementeres teknisk.

Så er der lovforslagets anden del, hvor vi fra regeringens side ønsker at forenkle og sanere sundhedslovens almindelige regler om indhentning og videregivelse af helbredsoplysninger og andre fortrolige oplysninger, så det bliver nemmere at kunne navigere i og anvende. Som patient i det danske sundhedsvæsen har man naturligvis krav på, at ens personlige oplysninger bliver behandlet respektfuldt og fortroligt, og derfor er det selvfølgelig også fornuftigt med nogle tydelige rammer for, i hvilke konkrete situationer sundhedspersoner kan eller skal slå op i en patientjournal og videregive helbredsoplysninger til andre, og omvendt hvornår dette ikke kan ske. Ændringerne i lovforslagets anden del skal samtidig understøtte patientsikkerheden ved at styrke mulighederne for at føre kontrol med den sundhedsfaglige virksomhed på behandlingssteder.

Så er der lovforslagets tredje og sidste del, der vil gøre det muligt at etablere et nyt nævn, som skal komme med anbefalinger til kvalitetssikrede sundhedsapps. Behovet for et nævn udspringer af det store potentiale, som også mange ordførere har været inde på, i forhold til den hastige udvikling og brug af ny teknologi i det hele taget i befolkningen. Sundhedsapps giver nye muligheder i patientbehandlingen og mulighed for at forebygge livsstilssygdomme, der presser sundhedsvæsenet og koster samfundet dyrt. Dermed indeholder det, at vi laver et sundhedsappnævn, en mulighed for også bedre at kunne guide borgerne, guide patienterne og samtidig sikre, at de borgere, for hvem det kan være rigtig vanskeligt som borger eller sundhedspersonale at finde frem til de rette sundhedsapps af høj faglig kvalitet, kan gøre det. Med etablering af nævnet ønsker regeringen derfor at gøre det nemmere for borgerne og sundhedspersonalet at finde frem til de rette sundhedsapps, som kan bidrage til at øge sundheden og understøtte en bedre ressourceanvendelse i sundhedsvæsenet, og dermed skal lovforslaget også ses i forlængelse af den anbefaling, der kom fra Robusthedskommissionen her for ganske nylig, om at sikre nogle bedre rammer for implementering af nye arbejdskraftbesparende teknologier. Der tager vi et godt skridt i den rigtige retning med lovforslagets tredje del her.

Med de ord vil jeg takke for Folketingets opmærksomhed. Jeg ser frem til udvalgsbehandlingen.

Kl. 12:17

Den fg. formand (Annette Lind):

Tak til indenrigs- og sundhedsministeren for talen. Der er ingen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 46:

Forslag til lov om ændring af lov om lægemidler og sundhedsloven. (Transparens i lægemiddellagre, salg og udlevering af lægemidler under særlige omstændigheder og transport af patienter fra udlandet til sundhedsbehandling i Danmark som følge af internationale humanitære krisesituationer).

Af indenrigs- og sundhedsministeren (Sophie Løhde).

(Fremsættelse 05.10.2023).

Kl. 12:18

Forhandling

Den fg. formand (Annette Lind):

Så skal vi igen sige velkommen til Socialdemokratiets ordfører. Værsgo, hr. Flemming Møller Mortensen.

Kl. 12:18

(Ordfører)

Flemming Møller Mortensen (S):

Mange tak, formand. Vi har endnu et lovforslag, som har tre elementer. Det drejer sig samlet set om, at vi vil gøre en række midlertidige ordninger permanente på baggrund af de erfaringer, vi har høstet de seneste år under de alvorlige kriser og konflikter, vi har haft. Det gælder både coronapandemien, men det drejer sig også om erfaringer, vi har høstet i forhold til krigen i Ukraine. Det har vist, at vi har kunnet omstille vores sundhedsvæsen med kort varsel. Det handler altså i høj grad om, at vi lærer af de kriser, vi har været igennem, og at vi med stor fordel kan gøre flere af de tiltag, vi har gennemført, permanente.

Det første element handler om at smidiggøre mulighederne for at udlevere og sælge medicin, som ikke har en markedsføringstilladelse eller ikke er markedsført i Danmark, så lægen ikke længere skal søge tilladelse i hvert enkelt tilfælde. I stedet kan Lægemiddelstyrelsen give tilladelse til salg og udlevering af de her lægemidler. Det kan f.eks. være relevant i de tilfælde, hvor der opstår en helt pludselig mangel på lægemidler, så man må skifte over til et andet lægemiddel, som endnu ikke har en markedsføringstilladelse i Danmark. Jeg synes, det er helt logisk, at vi tager skridtet og gør det permanent. Det vil spare tid, når den enkelte læge ikke længere skal søge myndighederne om tilladelse, og vi skal både sikre en hurtigere behandling af patienterne, men også en mere sikker behandling af patienterne. Det frigør naturligvis tid hos sundhedspersonalet.

Det andet element i lovforslaget drejer sig om transparens i lægemiddellagre. Det handler om, at Lægemiddelstyrelsen permanent skal kunne få oplysninger om beholdninger af kritiske lægemidler i Danmark. Det kan eksempelvis være ude på apotekerne. Det er igen et vigtigt tiltag for at sikre, at vi har nok lægemidler på hylderne, så vi får bedre mulighed for at være på forkant med udviklingen og ikke pludselig bliver overrasket over, at man har forsyningsvanskeligheder i forhold til kritiske og nødvendige lægemidler. Så det er også et spørgsmål om at bakke det op.

Det tredje element handler om, at vi kan tilbyde transport af patienter fra udlandet til behandling i Danmark. Sådan en ordning har vi midlertidigt i forhold til krigen i Ukraine. Vi tilbyder, at ukrainere kan komme og få behandling i Danmark, som en del af den støtte, vi yder til Ukraine. Med forslaget lægges der op til at give indenrigs- og sundhedsministeren en permanent bemyndigelse til at kunne tilbyde transport af patienter og deres pårørende fra lande i en krisesituation til behandling i Danmark. Det er jo i virkeligheden en bemyndigelse, vi ikke ønsker skal bruges, men det er virkelig godt at få givet den her bemyndigelse. Vi mener fra socialdemokratisk side, at det er et spørgsmål om rettidig omhu, at vi gør den her ordning permanent, sådan at vi ikke pludselig i huj og hast skal til at handle politisk på tingene.

For nu at summere det op er det tre elementer, som vi fra socialdemokratisk side synes er virkelig fornuftige. Og det er for alle tre elementers vedkommende et spørgsmål om, at vi synes, at det er rettidig omhu, at vi gør de her bestemmelser permanente. Derfor støtter vi det her lovforslag fra socialdemokratisk side. Tak.

Kl. 12:21

Den fg. formand (Annette Lind):

Tak til hr. Flemming Møller Mortensen, som åbnede forhandlingen af lovforslag nr. L 46 med denne ordførertale. Der er ingen korte bemærkninger. Den næste ordfører er Venstres ordfører. Værsgo, hr. Christoffer Aagaard Melson.

Kl. 12:22

(Ordfører)

Christoffer Aagaard Melson (V):

Tak for ordet. Store dele af verden står over for problemer med levering af lægemidler. Det er også en udfordring, vi har i Danmark, og det er en udfordring, der var endnu værre, da coronaepidemien ramte. En af grundene til, at det heldigvis ikke er gået så galt i Danmark, som det er i mange andre lande, hvor udfordringerne er langt større, er, at vi netop under corona fik indført nogle nye redskaber, der har været med til at sikre, at vi har haft et bedre overblik over lægemidlerne og også har kunnet udlevere medicin på en mere smidig måde i krisesituationer.

Desværre ser det ud til, at de her leveringsproblemer med medicin i verden kommer til at fortsætte. Vi må jo også indstille os på, at vi lever i en verden, hvor der kan komme nye kriser igen, og derfor er det jo helt oplagt, at vi får permanentgjort nogle af de heldigvis også gode løsninger, vi fandt under corona, og det er to af de redskaber her, som den forrige ordfører redegjorde så fint for. Det er rigtig godt.

Det er også vigtigt for mig at sige, at alle problemer og alle forsyningsudfordringer i forhold til lægemidler i Danmark ikke bliver løst med det her. Der er flere ting, vi skal arbejde med, og som vi skal blive ved med at kigge på. Vi kan ikke forhindre alle problemer i Danmark, for det er en global udfordring med forsyningskæderne for medicin i de her år, men det er rigtig godt, at vi tager et skridt med at få permanentgjort nogle af de gode ting, vi gjorde i Danmark, og som har stillet os et bedre sted end mange andre. Så det støtter vi fuldt op om.

Vi er også rigtig glade for, at vi nu får lavet en permanent hjemmel til det her med især at få hjulpet ukrainere, der kommer til skade. Det er desværre også en situation, som det er svært at se en ende på, og som vi risikerer varer ved i lang tid endnu. Så derfor er det også rigtig godt, at vi får gjort det mere smidigt, at vi kan hjælpe på den måde fremadrettet.

Så igen vil jeg sige, at det er et godt lovforslag, som vi bakker fuldtonet op om her fra Venstres side.

Kl. 12:24

Den fg. formand (Annette Lind):

Tak til Venstres ordfører. Der er ikke nogen korte bemærkninger. Så skal vi sige velkommen til Moderaternes ordfører. Værsgo, fru Monika Rubin.

Kl. 12:24

(Ordfører)

Monika Rubin (M):

Mange tak. Den her gang vil jeg begynde med slutningen, med den sidste del af lovforslaget. For transport af patienter fra udlandet til sundhedsbehandling i Danmark er for mig at se aktuelt det mest vigtige at diskutere og det mest akutte at få indført. Det er det for det første på grund af krigen i Ukraine. Ruslands invasion trækker desværre blodige spor efter sig, og Danmark har i den forbindelse hjulpet med at behandle ukrainere i det danske sundhedsvæsen, men for at kunne dette skal patienterne jo selvsagt kunne transporteres hertil. Og som om det ikke er forfærdeligt nok i sig selv at have krig så tæt på, har vi også her i weekenden set, hvordan den langvarige konflikt mellem Israel og Palæstina tog en frygtelig og ganske chokerende drejning med Hamas' umenneskelige angreb på Israel og gidseltagning af helt almindelige mennesker. Vi har nu krig i Israel. Vi ved endnu ikke, hvor lang tid der går, før situationen i Israel normaliserer sig, hvis man overhovedet kan kalde situationen dernede for normal. Der går formentlig lang tid, siger eksperterne, og de har desværre sikkert også ret.

Weekendens angreb er et billede på, hvor hurtigt det kan gå med eskalering af uroligheder og konflikter, og et eksempel på, hvor vigtigt det er, at vi har lovgivningen på plads her i Danmark. Det gælder i det her tilfælde, så vi kan hjælpe borgere til behandling i det danske sundhedsvæsen. Derfor er Moderaterne glade for forslaget om at give indenrigs- og sundhedsministeren permanent adgang til at beslutte, at Danmark kan tilbyde transport af patienter og deres nærmeste pårørende til og fra behandling i det danske sundhedsvæsen fra lande, som befinder sig i en humanitær krisetilstand. Jeg håber, at samtlige medlemmer herinde i Folketinget gør som Moderaterne og stemmer for forslaget, for vi mener, at det er både vores etiske pligt at bidrage med hjælp, men også vores internationale forpligtelse.

Så vil jeg gå til noget helt andet i det her lovforslag, for det er et sammensat lovforslag. Men det er også en alvorlig ting. For forsyningsvanskeligheder af medicin, som den første del af lovforslaget handler om, plejer vi heldigvis at være forskånet for her i Danmark, for det meste. Når lægen har udskrevet et præparat til en patient, går der sædvanligvis ikke mange minutter, før vedkommende kan gå hen på apoteket og helt uden problemer hente sin medicin. De seneste år har vi dog set eksempler på, hvordan vi er løbet ind i forsyningsvanskeligheder, og hvordan danskere forgæves er gået på apoteket efter medicin. Et af de seneste eksempler er bl.a. diabetesmedicinen Ozempic, der også virker vægtreducerende, med den konsekvens, at diabetespatienter ikke har kunnet få den medicin, der måske endda potentielt kan redde deres liv, og det er uholdbart. Ved at give Lægemiddelstyrelsen indblik i lagerbeholdningen af kritiske lægemidler hos apoteker og lægemiddelgrossister har vi en mulighed for at overvåge, hvordan de her lagre udvikler sig, og vurdere, om der er risiko for, at der bliver forsyningsvanskelighed. Det her tiltag er afgørende for proaktivt at kunne håndtere potentielle kriser og forhåbentlig helt undgå, at det bliver til en krise, og det er afgørende for at undgå situationer, hvor vi står over for knaphed på lægemidler.

Når vi med det her lovforslag også vil tillade salg eller udlevering af lægemidler, der ikke har en forudgående markedsføringstilladelse eller -godkendelse, er det netop for at kunne reagere hurtigt i situationer, hvor de forskellige lægemidler er nødvendige for behandling af patienter i vores sundhedssystem. Nogle lægemidler er potentielt nogle, der kan redde liv.

Så altså, L 46, som det her lovforslag hedder, er et vigtigt skridt i den rigtige retning for at sikre forsyningssikkerheden af kritiske lægemidler i vores land og at bidrage i forbindelse med de humanitære kriser, der er rundtom i verden. Moderaterne støtter naturligvis hele lovforslaget. Tak.

Kl. 12:28

Den fg. formand (Annette Lind):

Tak for ordførertale. Der er ikke nogen korte bemærkninger. Så er det SF's tur. Værsgo til Kirsten Normann Andersen, der holder ordførertalen.

Kl. 12:28

(Ordfører)

Kirsten Normann Andersen (SF):

Tak for det, og tak for ordet. Jeg kan godt afsløre med det samme, at SF kommer til at stemme for L 46's to elementer. Det ene handler om transparens i lægemiddellagre og videresalg samt mulighed for transport af patienter fra udlandet, og det andet handler om – og det er netop en væsensforskel i forslaget – transport af patienter fra udlandet i forbindelse med humanitære krisesituationer. Men jeg vil heller ikke lægge skjul på, at jeg synes, at det er to meget forskellige forslag at lægge i de samme lovforslag, og jeg synes det er en uskik. Men lad det nu være, for vi kommer til at stemme for forslaget samlet set alligevel.

I SF synes vi selvsagt, at det er utrolig vigtigt, at vi fortsat har overblik over forsyningssituationen på lægemiddelområdet, så vi måske kan undgå, at der er mangelsituationer på medicinområdet, men også gøre det lettere for Lægemiddelstyrelsen i særlige tilfælde at tillade salg eller udlevering af lægemidler, som ikke har en markedsføringstilladelse. På den måde får vi et sundhedssystem, der lettere kan handle hurtigt og proaktivt.

Jeg tillader mig alligevel at undre mig over, at ministeren ikke har et bud på en løsning af det enorme bureaukrati, som lige præcis den her ordning også medfører i forhold til enkelttilskud og udleveringstilladelse, hvilket både lægerne og apotekerne faktisk fremhæver.

Det her er jo ikke et nyt-nyt forslag. Det er jo en måde, som Lægemiddelstyrelsen har ageret på i et stykke tid, så det er en permanentgørelse af noget, vi har gjort længe. Derfor er jeg også lidt bekymret for, om det her forslag i virkeligheden er nok. Jeg havde måske drømt om et mere robust udspil, som mere generelt kunne forholde sig til, at medicin også er kritisk infrastruktur, som også skal beskyttes, uanset om det handler om jordskælv i Indien eller en i øvrigt alvorligt usikker verden med krig på flere kontinenter eller i forhold til markedsvilkår, men måske kunne der være mere på vej. Det kunne være et spørgsmål, som der skulle svares lidt nærmere på i lovbehandlingen.

Når det er sagt, skal indenrigs- og sundhedsministeren selvfølgelig have en permanent mulighed for at beslutte, at Danmark kan tilbyde transport af patienter og deres nærmeste pårørende til og fra behandling i det danske sundhedsvæsen fra lande i krisesituationer. Jeg synes, det helt oplagt er det eneste rigtige svar, altså at det skal man selvfølgelig kunne.

SF stemmer ja til lovforslaget ved tredjebehandlingen. Jeg håber, vi kommer til at tale forsyningspligt i højere grad. Vi har, som den tidligere ordfører var inde på, jo netop oplevet en stor mangelsituation i forhold medicin til diabetespatienter. Vi oplever det også i forhold til mindre grupper af patienter, hvor der er en mangelsituation i forhold til anden medicin, hvorfor de ikke kan få den rette behandling i tide. Det er et problem, som jeg synes har udviklet sig i mine 7 år i Folketinget, og som jeg egentlig synes at vi skylder os selv et grundigt svar på hvordan man kan blive bedre til at løse. Men vi stemmer ja ved tredjebehandlingen, og jeg skulle hilse fra sundhedsordførerne fra Enhedslisten og Alternativet og sige, at det gør de også.

Kl. 12:32

Den fg. formand (Annette Lind):

Tak for ordførertalen og for hilsnen fra Enhedslisten og Alternativet. Der er ikke nogen korte bemærkninger. Så skal vi sige velkommen til Danmarksdemokraternes ordfører, igen. Værsgo, fru Marlene Harpsøe.

Kl. 12:32

(Ordfører)

Marlene Harpsøe (DD):

I Danmarksdemokraterne stemmer vi for forslaget, fordi det styrker transparensen i lægemiddelforsyningen til det danske marked med henblik på at understøtte forsyningssikkerheden, så vi bl.a. undgår situationer, som dem, vi har set, hvor f.eks. mennesker med diabetes, der er afhængige af deres medicin, risikerer at stå i en vanskelig mangelsituation. Det kan også være patienter, der møder op på apoteket for at få at vide, at deres medicin er i restordre. I samme boldgade er det positivt, at det bliver lettere at tillade salg eller udlevering af et lægemiddel, der ikke er omfattet af en markedsføringstilladelse i Danmark, når det er sundhedsmæssigt forsvarligt og f.eks. kan afhjælpe de her mangelsituationer. Samtidig mener vi i Danmarksdemokraterne, at det er positivt, at ministeren får adgang til at beslutte, at Danmark kan tilbyde transport til og fra behandling i det danske sygehusvæsen fra lande, der befinder sig i en humanitær krisesituation, eller som bliver ramt af naturkatastrofer eller krig, så vi fortsat kan bistå f.eks. Ukraine med sundhedsfaglig assistance, hvis der anmodes om det. Lovforslaget understøtter helt generelt ambitionen om et sundhedsvæsen med borgeren i centrum, og derfor kan vi i Danmarksdemokraterne støtte lovforslaget.

Kl. 12:33

Den fg. formand (Annette Lind):

Tak til fru Marlene Harpsøe for ordførertalen. Der er ikke nogen korte bemærkninger. Og så er det LA's ordfører, vi skal sige velkommen til. Værsgo til fru Louise Brown.

Kl. 12:34

(Ordfører)

Louise Brown (LA):

Tak, formand. Det giver rigtig god mening at permanentgøre Lægemiddelstyrelsens nuværende mulighed for indblik i lagerbeholdningen af kritiske lægemidler. Oven i det synes jeg også det er glædeligt, at regeringen nu vil gøre det nemmere, om end det kun er i særlige situationer, at tage medicin i brug, som ellers ikke har markedsføringstilladelse endnu. Men problemet er dybere end det, og jeg mener også, der er behov for, at vi helt gentænker den her måde, hvorpå vi godkender ny medicin her i landet. Men det er en anden snak, som jeg håber at kunne tage med ministeren på et senere tidspunkt.

Den del, som omhandler transport af patienter fra andre lande til behandling i Danmark, bakker Liberal Alliance også op om. Desværre er der jo ikke udsigt til, at krigen i Ukraine stopper foreløbig, og derfor mener vi også, det er nødvendigt at lave en mere permanent løsning, så det gør det muligt også at tilbyde ukrainere transport til behandling her i Danmark.

Så vi bakker op om alle delene af lovforslaget.

Kl. 12:35

Den fg. formand (Annette Lind):

Tak for ordførertalen. Der er heller ikke nogen korte bemærkninger til LA's ordfører. Så er det Det Konservative Folkepartis tur. Værsgo til hr. Per Larsen.

Kl. 12:35

(Ordfører)

Per Larsen (KF):

Tak for det, formand. Jeg vil gerne indlede med at sige, at Konservative selvfølgelig kommer til at stemme for det her forslag. Jeg troede rent faktisk, at der var hjemmel til, at man kunne hente borgere fra andre lande, som var kommet i en situation, hvor de havde behov for sygehusbehandling i Danmark, men det kan jeg så forstå ikke er tilfældet. Det bliver der så nu, altså en mulighed for, at indenrigs- og sundhedsministeren kan beslutte, at Danmark kan tilbyde transport af patienter og deres nære pårørende til og fra behandling i det danske sundhedsvæsen fra lande, der befinder sig i en humanitær krisesituation på grund af f.eks. større alvorlige ulykker, naturkatastrofer eller andre katastrofer eller krigshandlinger, når det pågældende land anmoder om det. Det er jo meget aktuelt, desværre, sådan som verden ser ud i øjeblikket, så det er jo helt på sin plads, at man får den permanente mulighed.

I forhold til medicindelen giver det selvfølgelig rigtig god mening, at man får et overblik over, hvad der er på lager i Danmark, for det er jo nogle kritiske situationer, som vi somme tider oplever. Som andre ordførere også har været inde på, er det her bare ét af værktøjerne i kassen, for det løser jo ikke problemet alene. Jeg tænker i hvert fald tit på, at vi måske også burde gøre os mere uafhængige af andre lande og måske også anmode om, at EU tager nogle skridt, i forhold til at vi har en større sikkerhed for forsyningen af lægemidler i hele EU. Noget af det, der måske også kunne være med til at løse en del af problemet, er, at man simpelt hen opbygger nogle større lagre af medicin, sådan at man har en længere tidshorisont i forhold til at være sikker på at have råderet over den medicin, der er behov for.

I forhold til den del, der handler om anvendelse af ikke markedsførte lægemidler, kan jeg se, at der i bemærkningerne står noget om, at der ikke pr. automatik er tilskud til den del, så det skal man selvfølgelig have kigget på, sådan at det ikke går ud over patienterne. Jeg kan også se i høringssvarene, at lægerne gerne vil have en løsning, hvor de får mulighed for i det fælles medicinkortregister at se, hvordan det ser ud. For det er klart, at det er meget bureaukratisk, hvis det er sådan, at lægen udskriver en recept til en patient på et præparat, som så ikke er på lager nogen steder, for så skal patienten jo typisk til lægen igen og have en ny recept på et andet præparat. Der er noget bureaukrati omkring det, som er uhensigtsmæssigt.

Så er der også et spørgsmål om, at der, når nogle leverandører løber tør for et præparat, gerne skulle være et overblik over, hvor hurtigt de så kan levere igen.

Samlet set kommer vi, som jeg indledte med at sige, til at stemme for det her forslag. Tak.

Kl. 12:38

Den fg. formand (Annette Lind):

Tak til hr. Per Larsen for ordførertalen. Der er ikke nogen korte bemærkninger. Så er det Radikale Venstres ordfører. Værsgo, hr. Stinus Lindgreen.

Kl. 12:38

(Ordfører)

Stinus Lindgreen (RV):

Mange tak, formand. Med lovforslaget her ønsker vi at permanentgøre en række gældende muligheder, som vi igennem de seneste år har indført midlertidigt, men hvor det nu er oplagt, at de har en værdi i sig selv, og derfor er det fornuftigt at gøre ordningerne permanente.

For det første skal det være muligt for Lægemiddelstyrelsen i særlige tilfælde at tillade salg og udlevering af lægemidler, der enten ikke har en markedsføringstilladelse i Danmark, eller som bare ikke markedsføres i Danmark, uden at der foreligger en forudgående ansøgning fra en sundhedsperson. I lovforslaget og i bemærkningerne kan man se, at denne del kan være med til at nedbringe sagsbehandlingstiderne og de pukler, der kan opstå hos Lægemiddelstyrelsen, hvis der skal ligge en selvstændig anmodning, særlig hvis der er tale om lægemidler, som skal anvendes bredt i befolkningen, hvilket vi jo har erfaring med, når man kigger tilbage på de seneste par år. Så den del er ganske fornuftig.

Den anden del handler om at gøre det muligt for Lægemiddelstyrelsen at overvåge lagerbeholdningen af kritiske lægemidler hos bl.a. landets apoteker og lægemiddelgrossister. Det er nødvendigt for at kunne overvåge udviklingen i lagerbeholdningen og vurdere risikoen for eventuelle mangelsituationer, og således er det muligt proaktivt at sikre de nødvendige lægemidler, så vi undgår en mangelsituation i den danske befolkning. I høringssvarene vedrørende denne del er jeg blevet opmærksom på et aspekt, som man bør have for øje, og som jeg vil høre om ministeren også har øje på, for netop at sikre den bedst mulige forsyningssikkerhed i Danmark. Det drejer sig om, at oplysninger om lagerbeholdningen af bestemte lægemidler også skal være tilgængelige for de relevante lægemiddelleverandører. Det vil betyde, at de enkelte virksomheder langt bedre kan få et billede af lagerstatus over deres egne lægemidler og sikre den bedst mulige forsyning til det danske marked, og det håber vi at ministeren vil se lidt nærmere på. Men den anden del er også noget, vi bakker op om i Radikale Venstre.

Det tredje element handler om også fremadrettet at sikre muligheden for at transportere patienter og deres nærmeste pårørende til behandling i Danmark, hvis de er i et land, der er ramt af en krise – det være sig krig, naturkatastrofer eller andre alvorlige ulykker, og det bakker vi naturligvis også op om. Tak for ordet.

Kl. 12:40

Den fg. formand (Annette Lind):

Tak for ordførertalen. Der er ikke nogen korte bemærkninger. Så er det DF's ordfører. Værsgo til fru Mette Thiesen.

Kl. 12:40

(Ordfører)

Mette Thiesen (DF):

Det her lovforslag er jo en blanding, hvor man har blandet to, synes jeg, meget mærkelige ingredienser, altså en ting omkring medicin og så en anden ting omkring transport af syge. Jeg er jo sådan set enig med fru Kirsten Normann Andersen, som tidligere sagde, at det var lidt af en uskik, at man blandede de her ting sammen i det her lovforslag, men lad nu det ligge.

Den første del omkring medicin bakker vi fra Dansk Folkepartis side selvfølgelig op om, fordi det giver rigtig god mening, men vi vil også rigtig gerne gå langt længere. Jeg har faktisk stillet en del spørgsmål i forhold til Medicinrådets praksis, og jeg vil gerne have en evaluering af deres praksis. For vi kan jo se, at vi i Danmark er langt mere restriktive i forhold til medicinpræparater, end de er i mange af de andre lande, som vi normalt sammenligner os med, eksempelvis Tyskland. Så det var også mere til Liberal Alliances ordfører, altså at jeg allerede har stillet nogle spørgsmål, og lad os endelig fortsætte det gode samarbejde, også på det her område.

Vi er i Dansk Folkeparti også meget optagede af, at det også kan blive nemmere for lægerne at se det, hvis der eksempelvis er nogle lægemidler, som er i restordre, sådan at man ikke udskriver et præparat, som patienten ikke kan få, og som vedkommende så må tilbage til lægen for at få. For det er meget, meget bøvlet, og når vi sammenligner os med de andre lande, som vi normalt sammenligner os med, så ser det også ud, som om vi i Danmark er langt mere restriktive, og det er bestemt ikke noget, der kommer patienterne til gavn. Så det skal vi simpelt hen have lavet om på. Det kæmper vi i hvert fald for i Dansk Folkeparti.

Den anden del af forslaget er det her med at indføre en permanent adgang til at tilbyde transport af patienter fra udlandet. Der hersker jo ingen tvivl om, at vi i Dansk Folkeparti støtter Ukraine, men når det er sådan en lidt løs formulering, kan jeg da godt blive lidt bekymret over, at man også åbner op for alle mulige andre lande. »Humanitære katastrofer« er jo en betegnelse, som mange, især på venstrefløjen, sætter på rigtig mange ting, der sker ude i den store verden. Så vi har i hvert fald en del spørgsmål i udvalgsbehandlingen i forhold til den del, og det kan også være, at det ender med, at vi beder om at få lovforslaget delt op af samme årsag. Men medicindelen bakker vi selvfølgelig op om og, vi ønsker at gå langt længere end det, der er lagt op til i det her lovforslag. Tak.

Kl. 12:43

Den fg. formand (Annette Lind):

Tak for ordførertalen. Der er ingen korte bemærkninger, og da der umiddelbart ikke er flere ordførere i salen, der ønsker ordet, så skal vi byde velkommen til indenrigs- og sundhedsministeren igen. Værsgo.

Kl. 12:43

Indenrigs- og sundhedsministeren (Sophie Løhde):

Tak. Endnu en gang tak til ordførerne. Det er dejligt at konstatere, at vi nu har førstebehandlet endnu et lovforslag fra regeringen, som samtlige af Folketingets partier kan bakke op om. Det vil vi gerne kvittere for, om end jeg også bemærkede, at der var nogle ordførere, som påpegede, at de syntes, det var en uskik, at der var to forskellige emner i et lovforslag, og det mener jeg jo godt man principielt altid kan diskutere hensigtsmæssigheden af. Omvendt synes jeg også, at Folketinget også bør have en interesse i, at lovforslagene har en sådan tyngde i sig selv, at vi også kan forsvare og forklare, at alting ikke bliver delt op. Men hvis man gerne vil have endnu flere lovforslag fra regeringen, er det selvfølgelig et nyt synspunkt. Men jeg synes også, at vi i forhold til de ting, der kan slås sammen, skal forsøge at sikre det, og hvor jeg heller ikke er i tvivl om, at ordførerne godt kan finde ud af at skille det ad fra hinanden, og at der også kan være et behov for at samle en række elementer.

Formålet med lovforslaget her er jo at permanentgøre en række midlertidige beredskabsinitiativer, der er etableret som følge af krisesituationer, og som det vurderes hensigtsmæssige at opretholde også uden for en krisesituation. Under covid-19 har Lægemiddelstyrelsen haft gode erfaringer med et it-værktøj, som har givet styrelsen indblik i lagerbeholdningen af kritiske lægemidler. Indblikket har givet styrelsen mulighed for at kunne vurdere, om der er risiko for medicinmangel, og det er også blevet brugt til at undgå mangel på kritiske lægemidler samt at håndtere konsekvenserne af opstået mangel. Indblikket har hjemmel i det statslige lægemiddelberedskab, som er midlertidigt aktiveret. Vi oplever dog imidlertid stadig forsyningsvanskeligheder med lægemidler, hvilket set med regeringens øjne øger behovet for en mere permanent løsning, som giver et bedre overblik over forsyningssituationen. Der er jo i øjeblikket generelt stigende udfordringer med forsyningen af lægemidler i store dele af verden, og regeringen er fuldt ud opmærksom på at sikre, at der er tilstrækkelig med medicin i Danmark. Med lovforslaget foreslås det derfor også, at Lægemiddelstyrelsen får permanent indblik i lagerbeholdningen af kritiske lægemidler hos bl.a. apoteker og lægemiddelgrossister. Formålet med forslaget er at skabe en permanent transparens i lagerbeholdninger på det danske marked med henblik på at kunne understøtte forsyningssikkerheden af kritiske lægemidler.

Herudover foreslås det med lovforslaget, at Lægemiddelstyrelsen får mulighed for at tillade brug af lægemidler, som ikke har en markedsføringstilladelse, eller som ikke markedsføres i Danmark, uden at det kræver en ansøgning fra en sundhedsperson. Med lovforslagets permanentgøres Lægemiddelstyrelsens nuværende mulighed for at udstede sådanne tilladelser, som i dag også har hjemmel i det statslige lægemiddelberedskab. Formålet er at give et mere administrativt smidigt redskab til brug for ikkemarkedsførte lægemidler i situationer, hvor et lægemiddel efter sundhedsmyndighedernes retningslinjer skal bruges til behandling, men hvor lægemidlet ikke markedsføres i Danmark. eller ved konstatering af forsyningsvanskeligheder af specifikke lægemidler.

Så indeholder lovforslaget også en mulighed for at etablere en permanent adgang til, at den til enhver tid siddende indenrigs- og sundhedsministeren kan beslutte, at Danmark kan tilbyde transport af patienter til og fra behandling i Danmark fra lande, der befinder sig i en humanitær krisesituation. Den konservative ordfører, hr. Per Larsen, nævnte i sin tale, at han var en smule overrasket over, at der ikke allerede var den her hjemmel. Det er der, men det er jo forstået på den måde, at det er midlertidigt i form af et aktstykke, hvor der er en midlertidig materiel- og bevillingsmæssig hjemmel til at kunne tilbyde transportløsninger ud og hjem til patienter, der har brug for sygehusbehandling som følge af krigen i Ukraine. Den midlertidige hjemmel udløber her ved årets udgang, og det er derfor, vi fra regeringens side mener, at der er behov for at få tilvejebragt en mere permanent materiel hjemmel til fortsat at kunne løse opgaver med transport af patienter fra Ukraine og også fra andre lande, hvor der måtte opstå en humanitær krisesituation. Konkret vil finansieringen af tilbuddene om transport skulle findes i forbindelse med hver ny krise, og dermed er forslaget jo heller ikke i sig selv økonomisk forpligtende. Det burde dermed også berolige ordføreren fra Dansk Folkeparti, der dog ikke er her i salen nu, men som var bekymret for, om det her nu bare var en glidebane, så man kunne gøre alle mulige ting. Nej, det vil kræve en konkret finansiering i hvert enkelt tilfælde, eksempelvis ved et aktstykke til finansloven.

Så får vi med lovforslaget endelig også vedtaget et par lovtekniske ændringer i lægemiddelloven, som jeg også skal nævne for en god ordens skyld, med henblik på at kunne sikre den fornødne tilpasning af national ret som følge af den nye veterinærforordning, som trådte i kraft i januar 2022. Jeg håber selvfølgelig, at lovforslaget får en god udvalgsbehandling, men jeg vil endnu en gang kvittere og sige tak til Folketingets partier for opbakningen til lovforslaget.

Kl. 12:49

Den fg. formand (Annette Lind):

Tak til indenrigs- og sundhedsministeren. Der er en kort bemærkning. Jeg vil gerne give ordet til fru Kirsten Normann Andersen fra SF. Værsgo.

Kl. 12:49

Kirsten Normann Andersen (SF):

Tak for det. Som sagt synes vi jo i SF, at det er et rigtigt forslag, der bliver fremsat, og vi er også bekymrede for forsyningsproblemer i forhold til medicin, men jeg undrer mig alligevel, når nu både læger og apoteker peger på, at det medfører en del bureaukrati, når man skal søge om enkelttilskud til patienter for ikkemarkedsførte lægemidler, når det jo netop er registreret af Lægemiddelstyrelsen, at der er forsyningsproblemer.

Så mener ministeren ikke, at det er muligt at finde en ordning, der gør, at man kan slippe for enkelttilskud og ovenikøbet som patient kan slippe for at skulle have sin udleveringstilladelse med på apoteket, når man skal have udleveret medicinen? Indfører vi ikke virkelig meget bureaukrati her, som vi burde kunne have sluppet for, når man har Lægemiddelstyrelsen til at lave overvågning og konstatere, at der er mangel på medicin i sådan en situation?

Kl. 12:50

Den fg. formand (Annette Lind):

Ministeren.

Kl. 12:50

Indenrigs- og sundhedsministeren (Sophie Løhde):

Det korte svar er: Nej, det mener jeg ikke. Efter de gældende regler, vi har i Danmark, gælder det jo, at der kun gives tilskud til lægemidler, der markedsføres i Danmark, og generelle tilskud bliver så vurderet på baggrund af ansøgninger fra virksomheder, hvortil der stilles en lang række krav i forhold til markedsføringstilladelser og farmakologisk og klinisk dokumentation. Så er det, at Lægemiddelstyrelsens tilladelse til brug af ikkemarkedsførte lægemidler kun gælder under helt særlige tilfælde, og derfor er det jo også vigtigt, at virksomheder fortsat og stadig har incitamenter til rent faktisk at markedsføre lægemidlerne i Danmark.

Kl. 12:51

Den fg. formand (Annette Lind):

Fru Kirsten Normann Andersen, værsgo.

Kl. 12:51

Kirsten Normann Andersen (SF):

Jamen det leder jo så bare i virkeligheden til et andet spørgsmål, for forsyningsproblemer er alvorlige, og jeg kan heller ikke se løsningen på alt. Man fandt jo ikke bare lige en nem løsning i forhold til diabetesmedicin hen over sommeren. Men spørgsmålet er alligevel: Er antallet af markedsførte produkter i Danmark i virkeligheden for begrænset f.eks. på grund af de markedsmekanismer, vi nu engang har valgt i forhold til lægemiddelområdet?

Kl. 12:51

Den fg. formand (Annette Lind):

Ministeren.

Kl. 12:51

Indenrigs- og sundhedsministeren (Sophie Løhde):

Nej, det mener jeg ikke, og jeg synes også, at man nu her skal huske at se lovforslaget i det perspektiv, som jeg også var inde på i min indledende tale, altså at man på nuværende tidspunkt oplever forsyningsvanskeligheder rundtomkring i store dele af verden. Om end det for den enkelte patient, der måtte opleve det, jo er rigtig, rigtig skidt og træls, hvis det er, man ikke kan få den medicin, som man skal bruge, så er vi trods alt – og det er ikke for at negligere problemstillingen – væsentlig bedre stillet i Danmark end en lang række andre lande. Så er det også vigtigt at få sagt, at det jo ikke er alle forsyningssager, der betyder, at alle patienter i alle tilfælde mangler deres medicin. Det er også bare lige for at få de nuancer med for dem, der måtte sidde og være tilhørere eller lytte til debatten her i dag.

Kl. 12:52

Den fg. formand (Annette Lind):

Tak til indenrigs- og sundhedsministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 42:

Forslag til lov om ændring af lov om hold af dyr, dyrevelfærdsloven, lov om dyrlæger, lov om dyreforsøg og lov om foderstoffer. (Indarbejdelse af tekstanmærkninger og delegation af sagsforberedelse til private fysiske eller juridiske personer).

Af ministeren for fødevarer, landbrug og fiskeri (Jacob Jensen).

(Fremsættelse 05.10.2023).

Kl. 12:52

Forhandling

Den fg. formand (Annette Lind):

Forhandlingen er åbnet. Den første ordfører, vi skal sige velkommen til, er Socialdemokratiets ordfører. Værsgo, fru Ida Auken.

Kl. 12:53

(Ordfører)

Ida Auken (S):

Mange tak. I Socialdemokratiet vægter vi dyrevelfærd højt. Derfor er det vigtigt, at vi danner rammerne for kvalitetsrig og effektiv kontrol i den animalske fødevareproduktion. Det gælder, hvad angår hold af dyr, transport af dyr, forsøg på dyr, det foder, dyrene spiser, samt de betingelser og vilkår, danske dyrlæger har til udførelsen af deres arbejde med dyrenes sundhed, og meget, meget mere.

Det er netop formålet med dette lovforslag at justere taksterne, så vi har god og effektiv kontrol. Det fremsatte lovforslag er en teknisk omgang, men har grundlæggende til hensigt at sikre denne kontrol ved at overføre en række bestemmelser om og takster for betaling for kontrol fra finanslovens tekstanmærkninger til de relevante love. Helt konkret indarbejdes takster fra ordninger vedrørende betaling for kontrol i henhold til lov om hold af dyr, dyrevelfærdsloven, lov om dyrlæger, lov om dyreforsøg og lov om foderstoffer.

Med lovforslaget sker der også justeringer af taksterne på de omfattede betalingsordninger. Nogle hæves, og andre sænkes. Disse justeringer sker med henblik på at efterleve budgetvejledningens regler om, at der på betalingsordninger skal være balance mellem indtægter og udgifter. I samme ombæring foreslås etableringen af en ny hjemmel, som skal give muligheden for at delegere sagsforberedende arbejde til private aktører. Formålet hermed er at styrke overvågning og bekæmpelse af dyresygdomme, da private aktører med særlig faglig indsigt på området kan øge effektiviteten og kvaliteten af opgavevaretagelsen.

Med forslaget her styrker vi kontrollen med dyrevelfærd i den animalske produktion, og derfor bakker Socialdemokratiet op om lovforslaget.

Kl. 12:54

Den fg. formand (Annette Lind):

Tak til fru Ida Auken for ordførertalen. Der er ikke nogen korte bemærkninger. Den næste ordfører i rækken er Venstres ordfører. Værsgo, hr. Erling Bonnesen.

Kl. 12:54

(Ordfører)

Erling Bonnesen (V):

Mange tak for det. Det her er et lille, fornuftigt, godt lovforslag, og det er også allerede teknisk gennemgået af den foregående ordfører, fru Ida Auken, så det skal jeg ikke gentage, men bare sige, at vi også i Venstre støtter op om det her lovforslag. Tak.

Kl. 12:55

Den fg. formand (Annette Lind):

Tak til hr. Erling Bonnesen. Der er heller ikke nogen korte bemærkninger her. Den næste i ordførerrækken er fru Charlotte Bagge Hansen fra Moderaterne. Værsgo.

Kl. 12:55

(Ordfører)

Charlotte Bagge Hansen (M):

Tusind tak til min kollega fra Socialdemokratiet, som førte os igennem den tekniske gennemgang af det her lovforslag. Det vil jeg spare jer for. I Moderaterne støtter vi naturligvis op. Altså, vi går selvfølgelig også ind for, at sagsbehandlingen skal være så smidig som muligt og så sikker som muligt, og ved at vi flytter det fra finansloven over til de relevante områder og det kommer til at ligge de rigtige steder i lovgivningen, giver det rigtig god mening.

Ligeledes er det også utrolig vigtigt, at vi på de andre parametre sikrer, at det er det bedste produkt, vi får ud, bl.a. omkring sygdomsbestemmelser i forhold til dyr og i forhold til dyrs velfærd. Så derfor giver det rigtig god mening for os, at vi også netop kan uddelegere til private aktører, dog med det for øje, at det stadig væk er myndighederne, der har det sidste ord. Tak for ordet.

Kl. 12:56

Den fg. formand (Annette Lind):

Tak til Moderaternes ordfører. Der er heller ingen korte bemærkninger her; det går stærkt. Værsgo til SF's ordfører, hr. Carl Valentin.

Kl. 12:56

(Ordfører)

Carl Valentin (SF):

Tak for det. I min optik er det både logisk og også rimeligt, at landmænd selv bidrager med at betale omkostninger til kontrol. Det gælder den almindelige kontrol, og det gælder også kontrol af sygdomme som prrs. Samtidig må jeg også konstatere, at det er rimeligt, at danske dyrlæger betaler for kontrol i forhold til opfyldelsen af deres anmeldepligt, og at der findes et gebyr for tilladelser, når man ønsker at lave dyreforsøg. Ingen af de nævnte forhold her er kontroversielle set med SF's briller, og derfor bakker vi op om regeringens forslag her.

Men jeg vil nu alligevel kort bemærke, hvordan lovforslaget også gjorde mig lidt nysgerrig på den her sygdom prrs. Jeg dykkede lidt ned i det, og den nysgerrighed, jeg havde der, blev egentlig også ret hurtigt til bekymring, fordi for mig er det ret uhyggeligt, at der ude i danske svinebesætninger hersker sygdomme, som bl.a. forårsager aborter blandt søer. Det er selvfølgelig voldsomt for dyrene, men det er det også, når man tænker på, at der kan være risiko for, at sådan nogle sygdomme potentielt muterer og eventuelt kan sprede sig til mennesker en dag.

Når man tænker på det, er det egentlig min opfattelse, at man ikke gør nok i dag for at bekæmpe den her sygdom, som heldigvis ikke på nuværende tidspunkt er zoonotisk, men som jo potentielt kunne blive det en dag, hvis vi er uheldige. Jeg kan så se, at der er vedtaget en strategi for at reducere forekomsten af det her prrs, og det er selvfølgelig positivt, men i mine øjne burde målet være helt at udrydde sygdommen, ligesom vi f.eks. har sat et mål om at udrydde salmonella Dublin.

Generelt tager vi stadig alt for let, synes jeg, på sygdomme i det animalske landbrug, som potentielt kan blive zoonotiske og altså sprede sig til mennesker, og jeg synes egentlig, vi burde være blevet klogere efter coronaepidemien. Så det håber jeg vil fylde lidt mere herinde fremover. Men jeg kan meddele, at SF kan støtte lovforslaget, og skulle også hilse fra Enhedslisten og sige, at det kan de også.

Kl. 12:58

Den fg. formand (Annette Lind):

Tak til SF's ordfører. Der er ikke nogen korte bemærkninger. Så skal vi sige velkommen til hr. Kristian Bøgsted fra Danmarksdemokraterne. Værsgo.

Kl. 12:58

(Ordfører)

Kristian Bøgsted (DD):

Tak for det. Jeg vil også spare jer for endnu en gennemgang af de tekniske ting ved lovforslaget, men blot som noget positivt bemærke, at det selvfølgelig er dejligt, at vi får bestemmelserne sat ind i de love, hvor de reelt hører til, og at jeg har noteret mig, at der rent faktisk igennem de næste 4 år bliver fulgt op på, om der skulle være noget helt uhensigtsmæssigt i det – ikke at jeg tror det, men det er altid rart, at vi følger op på det.

Fra Danmarksdemokraternes side støtter vi selvfølgelig lovforslaget.

Kl. 12:59

Den fg. formand (Annette Lind):

Tak til Danmarksdemokraternes ordfører. Der er ikke nogen korte bemærkninger. Så er det LA's ordfører, hr. Carsten Bach. Værsgo.

Kl. 12:59

(Ordfører)

Carsten Bach (LA):

Jeg siger mange tak. Derudover vil jeg sige, at da der her udelukkende er tale om en række bestemmelser om og takster for betaling for kontrol på miljø- og fødevareområdet, der indarbejdes i de relevante love, og da disse takster jo i forvejen er fastsat i tekstanmærkningerne til finansloven, støtter Liberal Alliance forslaget.

Men nu, når jeg så er kommet på talerstolen, giver det alligevel lige en mulighed for at flage en LA-mærkesag, som jo faktisk også i den her sammenhæng er nævnt og fremført i et af høringssvarene til det her lovforslag, nemlig at hele kontrolområdet vedrørende dyrevelfærd, fødevarekontrol m.m. med meget stor fordel faktisk kunne udliciteres til kompetente private aktører. Igennem udbud til private aktører kunne omkostningseffektiviteten formentlig også øges, og de faktiske udgifter og dermed jo så også taksterne for de her kontroller kunne således nedbringes. Umiddelbart vil jeg mene, at alle ville blive glade for det, og så kunne SVM-regeringen jo også på den måde prøve noget nyt til en en afveksling, nemlig at gøre alle glade.

LA tager i hvert fald meget gerne imod en invitation til forhandlinger om udlicitering af de her kontrolområder. Det kunne eventuelt også være i forbindelse med det kommende fødevareforlig, hvem ved? Liberal Alliance støtter det konkrete forslag her, og jeg er blevet bedt om at hilse fra Dansk Folkepartis ordfører og meddele, at de også støtter lovforslaget. Tak for ordet.

Kl. 13:01

Den fg. formand (Annette Lind):

Tak for det, og der er ikke nogen korte bemærkninger. Den næste, vi skal sige velkommen til, er Det Konservative Folkepartis ordfører. Værsgo til hr. Per Larsen.

Kl. 13:01

(Ordfører)

Per Larsen (KF):

Tak for det, formand. Tidligere ordførere har gjort rede for, at lovforslaget har det formål at overføre eksisterende hjemler for formålsbestemte afgifter for kontrol m.v. fra finanslovens tekstbemærkninger til de relevante indholdsmæssige love. Det giver jo rigtig god mening, så det er vi selvfølgelig med på. Vi er bestemt også med på forslaget om, at der etableres en hjemmel i loven om hold af dyr til at delegere opgaven vedrørende sagsbehandlingen til fysiske eller juridiske personer på varig basis. Det giver jo mulighed for at konkurrenceudsætte opgaven, hvad der i min optik bestemt ser ud til at være behov for, for det bør kunne gøres billigere.

Vi kan også læse forskelligt i nogle af høringssvarene, både fra Landsforeningen af Danske Mælkeproducenter, Landsforeningen af Danske Svineproducenter og Landbrug & Fødevarer, og jeg vil lige citere fra det høringssvar, Landbrug & Fødevarer har skrevet. De skriver:

»Fødevarestyrelsens gebyrer ligger på et generelt meget højt niveau, som i mange tilfælde er svært at forstå for virksomheder og landmænd, og som skader erhvervets konkurrenceevne og eksporten at dyr og fødevarer. Vi opfordrer til, at styrelsen i stedet for automatisk regulering ser på mulighederne for effektivisering med henblik på at reducere omkostningerne.«

Her taler vi altså om omkostninger, som er exceptionelt høje. Vi har jo set timepriser i omegnen af 3.600 kr., fordi man opererer på kvarterbasis, og det er voldsomt store omkostninger i forhold til de kontroller, der er. Så derfor vil jeg appellere til, at man får det konkurrenceudsat på nøjagtig samme måde, som hr. Carsten Bach gjorde rede for. Det synes jeg simpelt hen at vi skylder dem for at sikre, at det ikke koster mere, end det er nødvendigt.

Så er der jo også en kritik fra dyrlægerne, som er stærke modstandere af, at de nu også skal til at finansiere den anmeldepligt af smitsomme sygdomme, som de har pligt til at håndtere. Jeg kan sådan set godt følge dem i, at det måske burde lægges på produktionen, i stedet for at det er dyrlægerne, der skal til at betale for det.

Så har jeg ved den tekniske gennemgang også sagt, at jeg synes, at det er lige langt nok at gå, at man, når man opkræver gebyrer, så har mulighed for i op til 4 år faktisk at opkræve langt, langt højere gebyrer end det, der er behov for. Jeg synes jo som udgangspunkt, at man, når man nu har haft et år, hvor man har opkrævet nogle gebyrer og man har kunnet se, hvad det her har kostet, så skal gøre kassen op og sige: Okay, her er der altså behov for, at vi enten lige regulerer nedad, hvis det er sådan, at vi har opkrævet for meget i gebyrer, eller øger prisen, hvis det er sådan, at vi kan konstatere, at beløbet ikke slår til. Det sidste kan jeg næppe forestille mig med de størrelser på gebyrer, vi ser. Men det kan jo blive exceptionelt store summer, der hober sig op over sådan en 4-årsperiode, og det giver ingen mening, så jeg vil henstille til, at man får kigget på, om ikke det kan gøres lidt mere hensigtsmæssigt, sådan at der ikke puges en masse penge sammen i Fødevarestyrelsen. Tak for ordet.

Kl. 13:05

Tredje næstformand (Karsten Hønge):

Der er ingen korte bemærkninger. Tak til hr. Per Larsen, Det Konservative Folkeparti. Den næste ordfører er hr. Christian Friis Bach, Radikale Venstre.

Kl. 13:05

(Ordfører)

Christian Friis Bach (RV):

Tak for det. Radikale Venstre skal meddele, at vi også støtter lovforslaget. Vi ser på linje med de foregående ordførere gerne, at man skaber yderligere effektiviseringer, besparelser og brug af private aktører til at løse opgaverne, sådan at man kan nedsætte kontrolgebyrerne til gavn for erhvervet. Tak for det.

Kl. 13:05

Tredje næstformand (Karsten Hønge):

Der er ingen korte bemærkninger. Tak til hr. Christian Friis Bach, Radikale Venstre. Jeg ser ikke andre ordførere i salen, og så er turen kommet til ministeren for fødevarer, landbrug, fiskeri.

Kl. 13:06

Ministeren for fødevarer, landbrug og fiskeri (Jacob Jensen):

Tak for en rigtig fin, det er måske for meget at sige debat, men i hvert fald gennemgang af forslaget af de forskellige ordførere, som jeg synes har været rigtig fin og konstruktiv, også med de bemærkninger, der er faldet.

I dag er det sådan, at der er en række bestemmelser om betalinger for kontrol, som er fastsat i tekstanmærkninger til finansloven, og det drejer sig om kontrol, der udføres efter fem love på veterinær- og foderområdet. Med lovforslaget flyttes hjemlerne til opkrævning af disse fra tekstanmærkningerne på finansloven til de respektive love, og det er simpelt hen for at følge almindelig lovgivningspraksis om, at varige bestemmelser bør fastsættes i love og ikke i tekstanmærkninger på finansloven.

Herudover foreslås så også, som det er blevet nævnt af flere ordførere, en mulighed for delegation af det sagsforberedende arbejde fra Fødevarestyrelsen til private aktører, og det kan være relevant i forbindelse med overvågning eller bekæmpelse af dyresygdomme, hvor eksempelvis en erhvervsorganisation kan besidde en særlig faglig indsigt på området, som kan styrke kvaliteten af opgavevaretagelsen.

De ændringer og præciseringer, som forslaget omhandler, kan overordnet opsummeres således:

Takster i betalingsordningen vedrørende kontrol af bedrifters tiltag mod grisesygdommen PRRS indarbejdes i lov om hold af dyr. Takster i ordningen vedrørende kontrol af aflæsning og pålæsning ved transport af dyr indarbejdes i dyrevelfærdsloven, og herudover indarbejdes en række takster vedrørende dyrevelfærdskontrol ligeledes i dyrevelfærdsloven. Takster i ordningen vedrørende kontrol med dyrlægers anmeldepligt af smitsomme husdyrsygdomme indarbejdes i lov om dyrlæger. Takster for tilladelser til dyreforsøg indarbejdes i lov om dyreforsøg. Og bemyndigelsen til at fastsætte regler for Fødevarestyrelsens bistand til virksomhederne ved eksport indarbejdes i lov om foderstoffer.

Med lovforslaget sker der også justeringer af taksterne på de omfattende betalingsordninger. Nogle hæves, og andre sænkes, og disse justeringer sker med henblik på at efterleve budgetvejledningens regel om, at der på betalingsordninger skal være balance mellem indtægter og udgifter. Justeringerne sker, uafhængigt af at bestemmelserne overføres til lov. De skulle også have været gennemført, hvis taksterne fortsat var fastsat i tekstanmærkningerne.

Herudover foreslås der etableret en ny hjemmel til at delegere sagsforberedende arbejde til private på varig basis.

Så opsummerende vil jeg sige til sidst, at formålet som sagt er at flytte betalingsbestemmelserne fra finansloven til de relevante love, og det vil dermed følge almindelig lovgivningspraksis om, at varige bestemmelser ikke bør fastsættes i tekstanmærkninger på finansloven, men netop i de relevante lovgivninger. Formålet med delegation af det sagsforberedende arbejde til private aktører er som sagt at sikre, at overvågningen og bekæmpelsen af dyresygdomme bliver så effektiv som muligt. Det er vigtigt at understrege, at selve afgørelseskompetencen fortsat ligger hos myndighederne.

Så med de ord vil jeg sige tak for bemærkningerne, og jeg ser i øvrigt frem til udvalgsarbejdet.

Kl. 13:09

Tredje næstformand (Karsten Hønge):

Der er ingen korte bemærkninger. Tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Miljø- og Fødevareudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 43:

Forslag til lov om ændring af lov om dyrlæger. (Ændringer som følge af etablering af veterinæruddannelse ved Aarhus Universitet).

Af ministeren for fødevarer, landbrug og fiskeri (Jacob Jensen).

(Fremsættelse 05.10.2023).

Kl. 13:09

Forhandling

Tredje næstformand (Karsten Hønge):

Forhandlingen er åbnet. Den første ordfører er fru Ida Auken, Socialdemokratiet.

Kl. 13:10

(Ordfører)

Ida Auken (S):

Mange tak. Socialdemokratiet ønsker et Danmark i balance – et Danmark, hvor man har mulighed for at uddanne sig lokalt uden nødvendigvis at skulle flytte til en af de større byer. Det var også en af visionerne, da vi fremlagde den politiske aftale: flere og bedre uddannelsesmuligheder i hele Danmark. I aftalen indgik etableringen af en veterinæruddannelse ved Aarhus Universitet i Viborg. Det fremsatte lovforslag har til formål at implementere netop denne del af aftalen.

Med forslaget her etablerer vi derfor en ny veterinæruddannelse i Viborg, så det ikke kun er i København, at vi uddanner dygtige dyrlæger. Det har forståeligt været et ønske i mange år at skabe mulighed for at tage uddannelsen flere steder i landet. Det ønske er jeg stolt over at vi her kan indfri. Samtidig danner vi grundlag for at uddanne flere dyrlæger, der kan tage vare på både kæledyrs og husdyrs sundhed og velvære. Derfor bakker Socialdemokratiet op om lovforslaget.

Kl. 13:11

Tredje næstformand (Karsten Hønge):

Der er ingen korte bemærkninger. Tak til fru Ida Auken, Socialdemokratiet. Den næste ordfører er hr. Erling Bonnesen, Venstre. Velkommen.

Kl. 13:11

(Ordfører)

Erling Bonnesen (V):

Tak for det. Det her er et supergodt lovforslag, og det er allerede gennemgået af den forrige ordfører, fru Ida Auken, så det skal jeg ikke gentage. Jeg vil blot sætte en tyk streg under, at det er rigtig godt, fordi det selvfølgelig følger op på de aftaler, som vi har lavet tidligere. Det er også rigtig godt, at det er brede aftaler. Og det er rigtig, rigtig godt, at det så er et eksempel på, at man får etableret uddannelser ude i landet, som man siger – i den her konkrete situation er det i det jyske – og det spiller også godt sammen med veterinæruddannelsen. Så det er også med til at skabe bedre balance i Danmark, og på det grundlag støtter vi også fra Venstres side lovforslaget. Tak.

Kl. 13:12

Tredje næstformand (Karsten Hønge):

Der er ingen korte bemærkninger. Tak til hr. Erling Bonnesen. Den næste ordfører er fru Charlotte Bagge Hansen, Moderaterne. Velkommen.

Kl. 13:12

(Ordfører)

Charlotte Bagge Hansen (M):

Tak for det. Ligesom mine ordførerkolleger fra Socialdemokratiet og Venstre vil jeg sige, at vi i Moderaterne selvfølgelig også støtter, at vi skal have gode, sunde og givtige uddannelser i hele landet. Det er af afgørende betydning, at vi kommer i mål med at sikre et uddannelsessystem, hvor man kan tage sin ønskeuddannelse i hele Danmark og ikke kun i København. Det kræver jo så, at vi foretager nogle ændringer, og det har begge mine kolleger redegjort for.

Det, der jo er vigtigt, ved at vi får styrket de her uddannelser, er, at vi får vores dygtige studerende, altså dem, der har lyst til at blive dyrlæger, til også at kunne blive det andre steder i landet. Her bliver det så nu i Viborg. Det er så vigtigt, at vi sikrer dyrevelfærden, også i fremtiden, og med et større udbud af dyrlæger må man sige, at det mål om, at dyrene skal have den bedste behandling, er sikret. Moderaterne støtter selvfølgelig fuldt ud om det her forslag.

Kl. 13:13

Tredje næstformand (Karsten Hønge):

Der er ingen korte bemærkninger. Tak til fru Charlotte Bagge Hansen. Den næste ordfører er hr. Carl Valentin, SF. Velkommen.

Kl. 13:13

(Ordfører)

Carl Valentin (SF):

Tak. Det her minder mig om dengang, jeg var skatteordfører, og hvor man hele tiden havde sådan nogle forslag, man skulle implementere, men som nogle andre i virkeligheden havde siddet og forhandlet. Det er også det, der er tilfældet her. Altså, det er jo en udmøntning af en aftale om flere og bedre uddannelsesmuligheder i hele Danmark, som SF var med i, og derfor støtter vi selvfølgelig forslaget her. Når man etablerer en veterinæruddannelse under Aarhus Universitet, skal de relevante kandidater selvfølgelig kunne certificeres som dyrlæger. Og Enhedslisten støtter også forslaget, skulle jeg hilse og sige. Tak.

Kl. 13:14

Tredje næstformand (Karsten Hønge):

Der er ingen korte bemærkninger. Tak til hr. Carl Valentin. Så er den næste ordfører hr. Christian Friis Bach, Radikale Venstre, på grund af en intern aftale mellem partierne om at ændre ordførerrækken.

Kl. 13:14

(Ordfører)

Christian Friis Bach (RV):

Jeg takker mange gange for den historiske aftale, der hermed er blevet indgået, og jeg vil også bare sige, at vi bakker op om forslaget. Jeg har uddannet mig sammen med dyrlæger, og jeg mener, at det var sundt for nogle af dem at komme til København, men det er lige så sundt for dem at komme til Aarhus og også have en større interaktion med Foulum og hele den forskning, der ligger derude. Så om end Radikale Venstre ikke er en del af aftalen, fordi vi ikke er en del af aftalen om udflytning af uddannelser, så bakker vi op om det her lovforslag. Tak.

Kl. 13:15

Tredje næstformand (Karsten Hønge):

Der er ingen korte bemærkninger. Tak til hr. Christian Friis Bach. Så er det hr. Kristian Bøgsted, Danmarksdemokraterne.

Kl. 13:15

(Ordfører)

Kristian Bøgsted (DD):

Tak for det. Fra Danmarksdemokraternes side bakker vi selvfølgelig op om det her. Det er jo dejligt, når vi tager uddannelser og flytter ud til andre steder i landet, så man kan få en god uddannelse i hele landet og ikke kun ét sted. Med det i mente vil jeg så selvfølgelig lige nævne, at når regeringen siger, at man gerne vil det her, så skal man huske det i alle sammenhænge med andre uddannelser også. Men Danmarksdemokraterne støtter forslaget.

Kl. 13:15

Tredje næstformand (Karsten Hønge):

Der er ingen korte bemærkninger. Tak til hr. Kristian Bøgsted. Så er næste ordfører hr. Carsten Bach, Liberal Alliance.

Kl. 13:15

(Ordfører)

Carsten Bach (LA):

Tak. Liberal Alliance har ikke indgået nogen aftale om at ændre på talerrækkefølgen.

Med forslaget her etableres der så en hjemmel til, at kandidater i veterinærmedicin fra Aarhus Universitet kan autoriseres som dyrlæger. Forslaget er en del af udmøntningen af den politiske aftale, som hedder Flere og bedre uddannelsesmuligheder i hele Danmark. Den aftale er Liberal Alliance så faktisk ikke en del af. Derfor er det gode spørgsmål jo også nu, om Liberal Alliance så støtter lovforslaget. Da det sådan helt grundlæggende giver god mening, at man også kan blive autoriseret som dyrlæge, hvis man har læst veterinærmedicin og det er foregået i Aarhus, støtter Liberal Alliance forslaget. Jeg har lovet igen at hilse fra Dansk Folkepartis ordfører og sige, at Dansk Folkeparti også støtter forslaget. Tak for ordet.

Kl. 13:16

Tredje næstformand (Karsten Hønge):

Der er ingen korte bemærkninger. Tak til hr. Carsten Bach. Næste ordfører er hr. Per Larsen, Det Konservative Folkeparti.

Kl. 13:16

(Ordfører)

Per Larsen (KF):

Tak for det, formand. I Det Konservative Folkeparti støtter vi selvfølgelig også forslaget, fordi vi bl.a. jo er et af de ni partier, som indgik aftalen om udflytning af arbejdspladser. Vi synes selvfølgelig, at det er rigtig fint, at man nu får en veterinæruddannelse under Aarhus Universitet, sådan at man også kan uddanne sig til dyrlæge der. I forbindelse med mit sundhedsordførerskab havde jeg den glæde, at vi fik etableret en lægeskole i det nordjyske, hvor jeg selv bor. Hvis ikke vi havde fået den etableret, tror jeg næsten, det havde været endnu mere forfærdeligt i forhold til lægemangel i det nordjyske. Det er også rigtig fint, at vi nu får en dyrlægeuddannelse i det jyske. Tak

Kl. 13:17

Tredje næstformand (Karsten Hønge):

Der er ingen korte bemærkninger. Tak til hr. Per Larsen. Næste ordfører er hr. Søren Egge Rasmussen, Enhedslisten.

Kl. 13:18

(Ordfører)

Søren Egge Rasmussen (EL):

Jeg tog min landbrugsuddannelse i det nordlige Jylland sammen med en del unge mennesker, og nogle af dem havde absolut potentiale til at læse videre. Jeg kan godt forstå, at der for nogle af dem kunne være meget langt til så at vælge at tage til Frederiksberg for at læse til dyrlæge. Jeg tror virkelig, at det, vi lander på her, med, at man også kan få en dyrlægeuddannelse i Jylland, kan have stor betydning for, at vi får uddannet flere dygtige dyrlæger. Så det her med, at man lige kommer helt i mål med den her aftale, synes jeg er rigtig vigtigt. Det er lidt grotesk, at man indtil nu kun har kunnet blive dyrlæge i en kommune, hvor der helt sikkert er flere kanariefugle, end der er slagtekyllinger, og hvor der ikke er nogen køer og grise. Nu har vi så udsigt til, at unge mennesker i den vestlige del af Danmark kan tage en uddannelse, som er lidt tættere på der, hvor de er vokset op. Så jeg tror faktisk, at det her om nogle år vil få en væsentlig betydning for at få uddannet flere dyrlæger, nogle af dem, som måske i deres ungdom har prøvet at passe dyr og ikke bare boet i et hjem, hvor der var en kat eller en hund. Så jeg synes, det er en rigtig god aftale, der er blevet lavet, og Enhedslisten støtter lovforslaget.

Kl. 13:19

Tredje næstformand (Karsten Hønge):

Der er ingen korte bemærkninger. Tak til hr. Søren Egge Rasmussen. Jeg ser ikke flere ordførere i salen, og så er turen derfor kommet til ministeren for fødevarer, landbrug og fiskeri.

Kl. 13:19

Ministeren for fødevarer, landbrug og fiskeri (Jacob Jensen):

Tusind tak for ordførertalerne og bemærkningerne og ikke mindst den konstruktive tilgang til det, både fra partier, der er med i den oprindelige aftale, og fra partier, som ikke er det, men som alligevel støtter lovforslaget. Det synes jeg viser at folkestyret fungerer fint.

Det overordnede formål, som også er blevet nævnt, er at foretage de nødvendige ændringer i lov om dyrlæger. Det er ændringer, som følger af, at der netop, som det er blevet sagt, blev etableret en veterinæruddannelse ved Aarhus Universitet, og den etableres så længere nordvestpå, nemlig ved Viborg. Etableringen af veterinæruddannelsen ved Aarhus Universitet sker på baggrund af den politiske aftale, som havde titlen »Flere og bedre uddannelsesmuligheder i hele Danmark« af 25. juni 2021 og en tillægsaftale af 22. marts 2022. De første veterinærstuderende vil kunne påbegynde deres studie ved Aarhus Universitet pr. 1. september næste år, altså 2024. De væsentligste ændringer med lovforslaget kan derfor opsummeres i fire punkter:

For det første foreslås det, at der etableres hjemmel til, at kandidater i veterinærmedicin fra Aarhus Universitet kan autoriseres som dyrlæge.

For det andet foreslås en hjemmel til, at de veterinærstuderende ved Aarhus Universitet som led i deres uddannelse må deltage i diagnostik og behandling af dyr i universitetets undervisningslokale blandt universitetets besætninger samt i dyrlægepraksis godkendt af universitetet. Der foreslås indført en tilsvarende hjemmel til, at de veterinærstuderende ved Københavns Universitet må deltage i diagnostik og behandling af dyr i dyrlægepraksis godkendt af universitetet. Det vil altså sige, at de studerendes deltagelse i behandling af dyr som led i uddannelsen ved Københavns Universitet også må foregå i godkendt dyrlægepraksis og altså ikke kun på universitetets dyrehospital, såfremt universitetet besluttet sig for at udnytte denne mulighed.

For det tredje foreslås det, at Fødevarestyrelsen kan føre tilsyn med dyrlæger beskæftiget ved Aarhus Universitets undervisningslokaler, hvad angår behandling af andres dyr, det vil sige på samme vis, som der kan føres tilsyn med dyrlæger ved Københavns Universitets dyrehospitaler, der behandler andres dyr.

For det fjerde foreslås det så med lovforslaget, at Aarhus Universitet til for at til en bemyndigelsesbestemmelse, så der for begge universiteter kan fastsættes bestemmelse om, hvilke studiekrav de veterinærstuderende skal opfylde for at kunne deltage i diagnostik og behandling dyr og udøve dyrlægegerning som led i deres uddannelse.

De foreslåede ændringer er således en konsekvens af netop etablering af veterinæruddannelsen ved Aarhus Universitet.

Sagt med andre ord er jeg rigtig glad for, at det her lovforslag netop er en udmøntning af den politiske aftale, der er blevet indgået af et bredt flertal i Folketinget, og jeg er også rigtig glad for, at flere partier også her i dag tilkendegiver, at de synes, det er en god idé. Jeg synes, det er meget, meget vigtigt – sådan ser regeringen det også – at vi netop får uddannelsesmuligheder af relevant karakter, og jeg synes, at hr. Søren Egge Rasmussens analyse var helt rigtig, nemlig at vi også, ikke mindst når det handler om dyr, skal kunne uddanne os inden for det område, hvor dyrene sådan set også bor, og det gør de jo ikke kun i hovedstadsområdet, det gør de ikke mindst også i det jyske. Det er dermed det, der bliver rettet op på med det her lovforslag, og det glæder mig meget med den store og brede opbakning, der er fra Folketinget, så tak for det. Jeg ser i øvrigt også her frem til udvalgsbehandlingen.

Kl. 13:23

Tredje næstformand (Karsten Hønge):

Der er ingen korte bemærkninger. Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Miljø- og Fødevareudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 24:

Forslag til lov om ændring af lov om en indefrysningsordning for høje energiregninger, lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. og lov om Forsyningstilsynet. (Ændring af administrationsmodel for indefrysningsordningen og præcisering af Forsyningstilsynets opgavevaretagelse).

Af klima-, energi- og forsyningsministeren (Lars Aagaard).

(Fremsættelse 04.10.2023).

Kl. 13:23

Forhandling

Tredje næstformand (Karsten Hønge):

Forhandlingen er åbnet. Den første ordfører, som allerede er på talerstolen, er fru Lea Wermelin, Socialdemokratiet.

Kl. 13:24

(Ordfører)

Lea Wermelin (S):

Tak for det. Det så faktisk ud, som om jeg var i helt god tid, men hvis jeg ikke havde været i så god form, havde jeg været forpustet, for jeg er lige kommet løbende ovre fra Klima- og Energiministeriet. Men vi nåede det hele.

Det lovforslag, vi behandler her, handler om den her indefrysningsordning, som vi lavede i en tid, hvor priserne på energi var allerhøjest, som skabte usikkerhed for mange danskere og deres privatøkonomi, og derfor ville vi gerne være med til at sikre, at både dem, men også nogle af de små og mellemstore virksomheder, som stod i en meget usikker tid, havde et sikkerhedsnet, der blev spændt ud, hvor de i virkeligheden kunne få indefrosset den del, der lå over det loft, der blev fastsat. Så vi lavede ordningen, og man kan sige, at heldigvis gjorde vi jo andre ting samtidig med det, og derfor faldt priserne også, ret kort tid efter at ordningen blev indført.

Det, vi så har vurderet i en bred kreds af partier, er, at vi i forhold til de energivirksomheder, som påtog sig opgaven – og jeg vil gerne her fra talerstolen i dag kvittere for, at de på kort tid gjorde sig klar til at gribe de danskere, som havde brug for det, og de virksomheder, som havde brug for det – løfter den opgave og den administration fra dem og over til Erhvervsstyrelsen i forhold til så at kunne administrere den ordning. Det er også noget, som vi har lyttet os til at der er opbakning til, både fra energivirksomhederne, men i virkeligheden også bredt politisk.

Så i Socialdemokratiet er vi sådan set rigtig glade for, at vi i en meget svær tid med høj inflation og høje priser har været villige til politisk at gøre noget konkret ved det, men jo samtidig også at følge den her ordning så tæt, som vi har gjort, og nu også justerer på det. Så vi bakker op om lovforslaget.

Kl. 13:26

Tredje næstformand (Karsten Hønge):

Der er ingen korte bemærkninger, så vi siger tak til fru Lea Wermelin. Næste ordfører er fru Linea Søgaard-Lidell fra Venstre.

Kl. 13:26

(Ordfører)

Linea Søgaard-Lidell (V):

Tak for det. I Venstre mener vi, at det er en god idé at opdatere indefrysningsordningen, og det tager vi med det her lovforslag hånd om. For det handler nemlig om at sikre, at den faktisk fungerer og også kan håndteres. Ordningen er langt mindre relevant, end den var ved sin oprettelse, og det skyldes, at energipriserne heldigvis er faldet væsentligt, og at der er udsigt til, at de fremadrettet også ser mere stabile ud.

Derfor står vi i dag med en ordning, som ikke længere giver mening at have udlagt til ca. 50 forskellige energivirksomheder, og derfor er vi også glade for, at vi med det her lovforslag på baggrund af en bred aftale nu kan få omlagt indefrysningsordningen og også centraliseret administrationen af den. Så slipper energivirksomhederne for at skulle administrere ordningen med ofte få kunder hvert sted, og så sikrer det kunderne en større ensartethed. Det er også en del af lovforslaget, at vi med indefrysningsordningen udvider Energistyrelsens beføjelser til at indhente oplysninger, og det er jo for at sikre en mere korrekt kontrol med udbetaling af tilskudsmidlerne.

Lovforslaget er for os at se et skridt i den rigtige retning, og det er sådan set glædeligt, at vi har fået mindre brug for ordningen end ventet, og derfor bakker Venstre op om lovforslaget. Tak for ordet.

Kl. 13:27

Tredje næstformand (Karsten Hønge):

Der er ingen korte bemærkninger. Tak til fru Linea Søgaard-Lidell. Den næste ordfører er hr. Henrik Frandsen, Moderaterne.

Kl. 13:28

(Ordfører)

Henrik Frandsen (M):

Tak for ordet, hr. formand. Jeg skal gøre det ganske kort. Jeg vil starte med at sige, at jeg ikke overraskende er helt enig med mine to ordførerkolleger, der har været på talerstolen.

Det centrale punkt i dette lovforslag er omlægningen af indefrysningsordningen for el, gas og fjernvarme, sådan at staten overtager de indefrosne beløb fra energivirksomhederne, når indefrysningsperioden for henholdsvis el og gas samt fjernvarme udløber her senere på året. Formålet med denne omlægning er at sikre en mere effektiv og ensartet administration af ordningen. I stedet for at have omkring 50 forskellige energivirksomheder, der hver især skal administrere ordningen, vil Erhvervsstyrelsen nu tage over. Og det kan man da i hvert fald kalde noget af en forenkling, idet energivirksomhederne får reduceret de administrative byrder, og virksomheder og borgere, der har benyttet sig af indefrysningsordningen, slipper for gebyrer i afdragsperioden. Det vil i sidste ende sikre, at alle borgere og virksomheder bliver behandlet ens, og at der samlet kan spares en hel del omkostninger og ressourcer.

Dette lovforslag giver også Erhvervsstyrelsen beføjelser til at kontrollere tilskud til energivirksomheders implementerings- og administrationsomkostninger. Dette sker for at sikre, at offentlige midler bliver brugt korrekt og effektivt.

Jeg ser ikke det her tiltag som en indtrængen i virksomhedernes privatliv, hvis virksomheder kan have sådan et, men snarere som et redskab til at sikre gennemsigtighed og ansvarlighed. Det er vi altid tilhængere af i Moderaterne. Så Moderaterne kan også støtte lovforslaget.

Kl. 13:29

Tredje næstformand (Karsten Hønge):

Der er ingen korte bemærkninger. Tak til hr. Henrik Frandsen. Den næste ordfører er fru Sofie Lippert, SF.

Kl. 13:29

(Ordfører)

Sofie Lippert (SF):

Jeg har fået æren af at være suppleant for Signe Munk, der ellers er klimaordfører for SF, så jeg vil læse hendes tale op.

Da energipriserne var på det højeste, var SF sammen med en række partier her i Folketinget med til at etablere en hjælperordning til borgere, som havde svært ved at betale de høje energiregninger. Derfor indførte vi muligheden for at indefryse betalinger af høje energiregninger. Tiltaget var i vores øjne både velment og godt. Oprindelig ønskede SF en model, hvor opkrævningen var centraliseret i netop Erhvervsstyrelsen. Dette var med den begrundelse, at vi allerede dengang var bekymret for, at ordningen kunne blive en tung, administrativ affære for de forskellige el- og varmeforsyningsselskaber. Man skal jo huske, at der netop på dette område er en meget stor spredning i størrelse og antal af ansatte.

Desværre viste det sig, at ordningen, som den blev vedtaget tilbage i 2022, både var administrativt tung for forsyningsselskaberne og meget lidt anvendelig for borgerne. Derfor var vi selvfølgelig med på at rette ordningen til og lukke den ned med aftalen fra foråret. Dette lovforslag følger af denne aftale og indebærer, at staten ved indefrysningsperiodens udløb afkøber samtlige indefrosne krav, der er omfattet af lov om en indefrysningsordning for høje energiregninger for energivirksomhederne, og at administrationen samles i Erhvervsstyrelsen.

SF støtter lovforslaget.

Kl. 13:31

Tredje næstformand (Karsten Hønge):

Der er ingen korte bemærkninger. Tak til fru Sofie Lippert. Næste ordfører er hr. Kristian Bøgsted, Danmarksdemokraterne.

Kl. 13:31

(Ordfører)

Kristian Bøgsted (DD):

Tak for ordet, formand. I Danmarksdemokraterne noterer vi os, at det er meget positivt, at vi ved at overtage indefrysningsordningen her rent faktisk hjælper energivirksomhederne ved at lette dem for en byrde, men samtidig også sikrer de borgere og virksomheder, der kan være nødsaget til at benytte sig af den ordning, mod eventuelt stigende gebyrer.

Danmarksdemokraterne støtter op om lovforslaget.

Kl. 13:32

Tredje næstformand (Karsten Hønge):

Der er ingen korte bemærkninger. Tak til hr. Kristian Bøgsted. Næste ordfører er hr. Steffen W. Frølund, Liberal Alliance.

Kl. 13:32

(Ordfører)

Steffen W. Frølund (LA):

Tak for det, formand. Her har vi jo et lovforslag, hvor regeringen må rette op på det skævskud, som hedder indefrysningsordningen. Det hilser vi velkommen. Det er ikke nogen hemmelighed, at det har været en meget kritiseret ordning, herunder fra vores partis side. Som medier igennem hele forløbet har sat fokus på, er det blevet implementeret i hast, og det er et hastværk, der endte som lastværk. F.eks. var det sådan, at høringsmaterialet blev udsendt en fredag eftermiddag, hældende mod aften, med en svarfrist næste mandag kl. 12.00. Det endte helt galt, bl.a. med den her ordning, som nu har kostet 75 øre for hver eneste krone, der er blevet udlånt eller indefrosset.

Det er jo ikke meningen, det her skal være en hvad sagde vi-tale, men det er det så alligevel, for hvad sagde vi. Det var en dårlig idé. Vi vil til gengæld gerne være med til at rydde op i det, så vi stemmer for forslaget.

Kl. 13:33

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund. Næste ordfører er fru Mona Juul, Det Konservative Folkeparti.

Kl. 13:33

(Ordfører)

Mona Juul (KF):

Tak for ordet. Vi var sidste år med i en vinterpakke, særlig for at få sænket elprisen. Aftalen indeholdt også en såkaldt indefrysningsordning. Den del kunne vi ærligt talt godt have undværet. Den viste sig også at være både upopulær og ikke mindst dyr. Vi fulgte derfor i foråret op med at være med i aftalen om omlægning af indefrysningsordningen, så administrationen af ordningen, der i dag varetages af ca. 50 energivirksomheder, overgår til Erhvervsstyrelsen.

Nu er tiden så kommet til at implementere det, så der kan komme styr på en ny administrationsmodel. Det stemmer vi naturligvis for, og jeg skal hilse fra Dansk Folkeparti og sige, at det gør de også.

Kl. 13:33

Tredje næstformand (Karsten Hønge):

Der er ingen korte bemærkninger. Tak til fru Mona Juul. Næste ordfører er hr. Søren Egge Rasmussen, Enhedslisten.

Kl. 13:34

(Ordfører)

Søren Egge Rasmussen (EL):

Enhedslisten syntes, det var en nødvendig hjælperordning, vi etablerede. Vi er godt klar over, at der blev fundet nogle eksempler på folk, der ikke skulle have haft støtten, og nu står vi så over for et lovforslag, som man kan sige ensretter administrationen sådan, at det ikke er de enkelte energiselskaber, der skal varetage den, og det synes vi egentlig er fornuftigt. Vi synes, det er fornuftigt, at der bliver centraliseret på det her punkt.

Kl. 13:34

Tredje næstformand (Karsten Hønge):

Der er ingen korte bemærkninger. Tak til hr. Søren Egge Rasmussen. Næste ordfører er fru Samira Nawa, Radikale Venstre.

Kl. 13:34

(Ordfører)

Samira Nawa (RV):

Tak. Det lovforslag, vi behandler nu, udspringer af en bred aftale om omlægning af indefrysningsordningen, og i Radikale Venstre synes vi, ligesom de øvrige ordførere, der har været på talerstolen, også, at det er en god idé at lade Erhvervsstyrelsen varetage administration af ordningen, i stedet for, som det er i dag, at den administrative byrde er fordelt og ligger hos omkring 50 energivirksomheder.

Radikale Venstre støtter lovforslaget.

Kl. 13:35

Tredje næstformand (Karsten Hønge):

Der er ingen korte bemærkninger. Tak til fru Samira Nawa. Jeg ser ikke flere ordførere i salen, og så er turen kommet til klima-, energi- og forsyningsministeren.

Kl. 13:35

Klima-, energi- og forsyningsministeren (Lars Aagaard):

Tak for det. Jeg takker for bemærkningerne fra ordførerne til lovforslaget. Med lovforslaget implementerer vi den resterende del af den politiske aftale om serviceeftersyn og omlægning af indefrysningsordningen tilbage fra foråret. Indefrysningsordningen blev etableret i forbindelse med de markante prisstigninger på energi, som vi så sidste år. Formålet var at skabe tryghed omkring energiregningen hos husholdninger og virksomheder. Siden har vi også indgået aftale om vinterhjælp, og heldigvis er prisen på energi i samme periode faldet betydeligt. Derfor er det jo en slags succes, at ordningen ikke er blevet brugt i det omfang, man troede, da man etablerede den.

Derfor blev vi enige om i foråret at lave en række justeringer af indefrysningsordningen. Administrationsomkostningerne skal ned, gebyrerne efter indefrysningsperioden skal fjernes, og vilkårene for dem, der er tilmeldt ordningen, skal ensrettes. Hovedformålet med lovforslaget er derfor at omlægge administrationen af indefrysningsordningen. Det sker ved at centralisere den i Erhvervsstyrelsen.

Lovforslaget skal samtidig sikre effektiv kontrol med de tilskud til administrationsomkostninger, som energiselskaberne har kunnet søge om i forbindelse med ordningen. Derfor udvides Erhvervsstyrelsens adgang til at indhente oplysninger i disse sager. Det skal sikre effektiv og korrekt kontrol med udbetalingerne af tilskudsmidlerne. Bemyndigelse vil dog være begrænset til denne ene tilskudsordning. Og for at understøtte Forsyningstilsynets arbejde får Erhvervsstyrelsen samtidig mulighed for at udveksle disse oplysninger med tilsynet.

Jeg takker for partiernes opbakning til lovforslaget og ser frem til den videre behandling.

Kl. 13:37

Tredje næstformand (Karsten Hønge):

Der er ingen korte bemærkninger. Tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter det som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 25:

Forslag til lov om ændring af lov om udstykning og anden registrering i matriklen og lov om tinglysning. (Gennemførelse af de resterende dele af Grunddataprogrammets delaftale 1 og tilpasninger i forhold til Danmarks eksklusive økonomiske zone).

Af klima-, energi- og forsyningsministeren (Lars Aagaard).

(Fremsættelse 04.10.2023).

Kl. 13:37

Forhandling

Tredje næstformand (Karsten Hønge):

Forhandlingerne er åbnet, og den første ordfører er allerede på talerstolen. Fru Lea Wermelin, Socialdemokratiet.

Kl. 13:37

(Ordfører)

Lea Wermelin (S):

Det er topeffektivt. Hvis man bare lige læser, hvad det her lovforslag indeholder, nemlig »Gennemførelse af de resterende dele af Grunddataprogrammets delaftale 1 og tilpasninger i forhold til Danmarks eksklusive økonomiske zone«, kunne man jo godt tænke, at det var en lille smule teknisk og måske ikke så vedkommende. Men det er det sådan set, for vi ved jo alle sammen her i salen, af klimakrisen ikke kan løses uden meget mere grøn energi. Så vi har brug for grøn strøm i vores stikkontakter, vi har brug for grøn strøm til at lade vores elbiler, til grønne brændstoffer til fly og skibe og i det hele taget også til at blive fri af de fossile brændsler, som ikke bare Danmark, men Europa i høj grad er afhængige af. Så der skal turbo på udrulningen.

Noget af det, som har været vigtigt for Socialdemokratiet, er jo de kommende energiøer og deres rolle, for de bliver sådan et grønt kraftcenter i vores vedvarende energi og vores energimiks i fremtiden. Så vi skal udnytte det fulde potentiale af vores havvind. Der tror vi på, at Danmark har en rigtig stor rolle at spille i at levere grøn strøm både til danskerne, men også til resten af Europa.

For at kunne gøre det skal vi jo også sørge for, at vores lovgivning er up to speed, så vi i vores eksklusive økonomiske zone rent faktisk skaber nogle rammer for at kunne lave de her energiøer, altså skabe rammer for, at det også bliver registreret. Så selv om den tekniske del af det er teknisk, er det her jo sådan set afgørende for, at vi i fremtiden forhåbentlig kommer til at have nogle af verdens første energiøer i Danmark. Derfor bakker Socialdemokratiet ikke bare op om lovforslaget, men vi glæder os sådan set også til at udføre den del, som det hele handler om. Tak for ordet.

Kl. 13:39

Tredje næstformand (Karsten Hønge):

Der er ingen korte bemærkninger. Tak til fru Lea Wermelin, som allerede har forladt talerstolen. Næste ordfører er fru Linea Søgaard-Lidell, Venstre.

Kl. 13:40

(Ordfører)

Linea Søgaard-Lidell (V):

Tak for det. Den grønne omstilling kræver en lang række tilpasninger af alt fra vores energisystem og produktion til transport, men altså også af vores lovgivning. Og det er bl.a. helt lavpraktisk lige præcis, hvad der skal gøres her. For skal man kunne etablere f.eks. energiøer eller tekniske anlæg som vindmøller langt ude på havet, skal man også kunne registrere fast ejendom ude i Danmarks eksklusive økonomiske zone på en smidig og effektiv måde. Så det her lovforslag drejer sig altså om at ændre i loven om udstykning og registrering af ejendomme samt loven om tinglysning, og der er tale om flere ændringer, som bl.a. også har til formål at implementere de sidste dele af Grunddataprogrammets første delaftale. Det både lyder og er nok også en smule tørt, men ikke desto mindre er det efter min og Venstres opfattelse både nødvendigt og fornuftigt.

I Venstre hilser vi det derfor velkommen, at vi med dette lovforslag bl.a. tager endnu et skridt, som er med til at skabe rammerne for den grønne omstilling, og vi glæder os til at stemme for. Tak for ordet.

Kl. 13:41

Tredje næstformand (Karsten Hønge):

Der er ingen korte bemærkninger. Tak til fru Linea Søgaard-Lidell. Den næste ordfører er hr. Henrik Frandsen, Moderaterne.

Kl. 13:41

(Ordfører)

Henrik Frandsen (M):

Tak for ordet, hr. formand. Med Danmarks planer om etableringen af en eller flere energiøer og med de store planer, der er for udbygningen af havvindenergi, kommer der også et behov for at sikre de værdier, der etableres på søterritoriet, ikke mindst i forhold til en registrering af dem. Danmark har allerede en lang historie med at udnytte vindkraft fra havet, og dette næste skridt mod en grønnere fremtid er en udvikling, der personligt glæder mig utrolig meget. Når vi i fremtiden klipper snoren til Danmarks første energiø, uanset hvilken størrelse den får, uanset hvilken form den får, og uanset om den overhovedet ligner en ø, så ønsker jeg at kunne se tilbage med ro i sindet og sige: Alt er i orden; der er ingen tvivl om ejerskabet, og der er ingen tvivl om rettighederne.

Nu handler det bare om at producere ren grøn strøm, ikke kun til vores eget land, men også gerne til vores nabolande. Dette bliver et væsentligt element i den enorme omstilling af vores energisystem, vi er i gang med. Det er en omstilling, som vi i Moderaterne støtter fuldt ud. Derfor giver jeg naturligvis min fulde støtte til det her lovforslag, som vi behandler i dag. På overfladen kan det virke som en simpel opdatering af reglerne, men det handler i virkeligheden om at etablere et solidt fundament, hvor vi er helt sikre på, hvem der ejer hvad, især når det kommer til områder uden for fastlandet og bygninger ude på søterritoriet; det er nok havvindmøller, må vi gå ud fra. Hvert enkelt aspekt af denne lovændring er med til at sikre, at vores ejendomsregistrering er opdateret og pålidelig. Dette er afgørende for at beskytte ejendomsrettighederne for både staten og vores borgere. Det giver også den nødvendige klarhed om ejerskab, som vil være afgørende i den kommende æra af energiproduktion fra havvind.

Derfor kan jeg på vegne af Moderaterne sige, at vi støtter L 25. Vi vil gøre vores for at sikre, at Danmark er forberedt på den grønne fremtid, og vi vil være med til at skabe de nødvendige retlige rammer for at gøre det til virkelighed. Tak for ordet.

Kl. 13:43

Tredje næstformand (Karsten Hønge):

Der er ingen korte bemærkninger. Tak til hr. Henrik Frandsen. Den næste ordfører er fru Sofie Lippert, SF.

Kl. 13:43

(Ordfører)

Sofie Lippert (SF):

Tak for det. Jeg skal gøre det ganske kort, da der ikke er mange ben i den her sag set med SF's øjne. Dette lovforslag har som allerede grundigt beskrevet til hensigt at sikre to væsentlige forhold, bl.a. det at kunne effektivisere den offentlige registrering af fast ejendom og at kunne registrere fast ejendom i form af indvundne arealer, f.eks. energiøer, og bygninger, f.eks. vindmøller, i Danmarks eksklusive økonomiske zone. Desuden er det for os vigtigt at påpege, at der i høringsnotatet vises meget generel opbakning. SF kan derfor støtte lovforslaget.

Kl. 13:44

Tredje næstformand (Karsten Hønge):

Der er ingen korte bemærkninger. Tak til fru Sofie Lippert. Den næste ordfører er hr. Kristian Bøgsted, Danmarksdemokraterne.

Kl. 13:44

(Ordfører)

Kristian Bøgsted (DD):

Tak for det. Det er jo et dejligt lovforslag. Det er et lovforslag, der forenkler ting, og sådan noget kan vi jo rigtig godt lide i Danmarksdemokraterne. Vi bakker selvfølgelig op om lovforslaget, dog vil jeg nævne for jer: Husk nu at få udbygget elnettet i takt med det andet her. Men vi bakker altså op om lovforslaget.

Kl. 13:44

Tredje næstformand (Karsten Hønge):

Der er ingen korte bemærkninger. Tak til hr. Kristian Bøgsted. Den næste ordfører er hr. Steffen W. Frølund, Liberal Alliance.

Kl. 13:44

(Ordfører)

Steffen W. Frølund (LA):

Det kører jo supereffektivt i dag. Forhåbentlig kan vi lige så effektivt få gang i den grønne omstilling, så det her er jo et af de lovforslag, som vi også støtter i Liberal Alliance. Den grønne omstilling er nemlig vigtig, herunder også for VE til havs. Men det kræver jo, som andre ordførere rigtigt nok bemærker her, at vi tilpasser lovgivning og fjerner alle mulige juridiske hindringer, og det gælder selvfølgelig også for at kunne registrere ejendomme i vores eksklusive økonomiske zone. Det hilser vi velkommen.

Kl. 13:45

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund. Næste ordfører er fru Mona Juul, Det Konservative Folkeparti.

Kl. 13:45

(Ordfører)

Mona Juul (KF):

Tak for ordet. Vi skal med L 25 tilbage til 2017, hvor alle partier stemte for en effektivisering af ejendomsregistreringen. Men som så mange gange før har en del af loven åbenbart ikke kunnet sættes i værk på grund af udfordringer med it-systemer. Med det her lovforslag kan der nu bl.a. komme styr på, at en bygning på fremmed grund kan blive registreret på en mere hensigtsmæssig måde. Vi skal med L 25 også tilbage til energiøerne, fordi de skal kunne registreres i Danmarks eksklusive økonomiske zone, og det er naturligvis vigtigt med en klar retstilstand.

Begge dele af forslaget er meget tekniske, og selv høringssvarene har været pænt svære at forstå. Jeg må derfor appellere til, at alle med interesse i det her område reagerer, hvis de oplever, at vi overser noget. Ellers har Det Konservative Folkeparti som intention at stemme for, og jeg skal hilse fra Dansk Folkeparti sige, at det har de også.

Kl. 13:46

Tredje næstformand (Karsten Hønge):

Der er ingen korte bemærkninger. Tak til fru Mona Juul. Næste ordfører er hr. Søren Egge Rasmussen, Enhedslisten.

Kl. 13:46

(Ordfører)

Søren Egge Rasmussen (EL):

Det er jo rigtig godt, at der bliver klarhed over, hvem der ejer værdier, når det gælder både energiøer og vindmøller på havet, så der ikke lige pludselig dukker en ubåd op og planter et russisk flag, eller hvad det nu er, man kunne forestille sig kunne gå galt i sådan nogle sager her. Vi synes, at hvis man i ministeriet synes, at det her er et vigtigt forslag, så er det det jo nok.

Det er egentlig lidt spøjst med de lovforslag, der er i dag. Jeg ved ikke, om der er en konkurrence om, hvem der kan have de lovforslag, der bliver hurtigst behandlet. Jeg har også svært ved at sige noget imod det her lovforslag og finde på gode udvalgsspørgsmål, så indtil videre støtter Enhedslisten bare det her lovforslag.

Kl. 13:47

Tredje næstformand (Karsten Hønge):

Der er ingen korte bemærkninger. Tak til hr. Søren Egge Rasmussen. Næste ordfører er fru Samira Nawa, Radikale Venstre.

Kl. 13:47

(Ordfører)

Samira Nawa (RV):

Tak. Den grønne omstilling skal ikke bare være noget, vi taler om, men også noget, vi handler på. Og med det her lovforslag etableres også de retlige rammer for grøn omstilling. Som ordførerkollegaer før mig har beskrevet, handler det jo om energiøerne, og det handler om havvindmøllerne. Radikale Venstre bakker op om lovforslaget. Tak.

Kl. 13:47

Tredje næstformand (Karsten Hønge):

Der er ingen korte bemærkninger. Tak til fru Samira Nawa, Radikale Venstre. Jeg ser ikke flere ordførere i salen, og derfor giver jeg nu ordet til klima-, energi- og forsyningsministeren.

Kl. 13:48

Klima-, energi- og forsyningsministeren (Lars Aagaard):

Tak for det, og lad mig først takke for bemærkningerne fra ordførerne til forslaget. Det er jo ikke, fordi det er en konkurrence mellem områder, men alligevel: Uddannelses- og forskningsministeren har en lov om aktiviteter i det ydre rum. Det er alligevel noget, ikke? Og i foråret behandlede transportministeren en lov om tid – hvad klokken er. Det synes jeg også er noget.

Nu slår energisiden tilbage, for det her lovforslag er et lovforslag om, hvor ting er. Det synes jeg er ret cool. Så vi er med i den lille konkurrence om at have vigtige lovforslag, for det er jo rimelig trist, hvis man, når man har noget, ikke kan stedfæste, hvor det er henne. Det er det, det her lovforslag handler om.

Det har to overordnede formål: Det skal sikre, at de resterende dele af det fælles offentlige grunddataprograms delaftale 1 kan sættes i kraft; det skal gøre det muligt at registrere fast ejendom i Danmarks eksklusive økonomiske zone i form af indvundne arealer som energiøer, bygninger og tekniske anlæg som f.eks. vindmøller, som flere har været inde på.

I 2017 vedtog man en ændring af bl.a. udstykningsloven og tinglysningsloven, så det fælles offentlige grunddataprogram kunne udmøntes. En del af loven har dog ikke kunnet sættes i kraft, bl.a. fordi der tidligere var udfordringer med at sikre samspillet mellem it-systemerne hos relevante myndigheder. Udfordringerne med it-systemerne er løst, og det foreslås derfor at gennemføre de ikkeikraftsatte ændringer, men i en tilpasset form.

Med den kommende udbygning af vedvarende energi på havet har vi behov for at udnytte Danmarks suveræne rettigheder i den eksklusive økonomiske zone bl.a. til etablering af fast ejendom som energiøer samt til bygning og tekniske anlæg som vindmøller. På den baggrund indeholder lovforslaget en modificering af navnlig udstykningslovens forhold til den eksklusive økonomiske zone.

Lovforslaget indeholder fire elementer: For det første foreslås det, at udstykningslovens geografiske anvendelsesområde udvides til også at omfatte fast ejendom i den eksklusive økonomiske zone. For det andet foreslås det med lovforslaget, at opgaven med registrering af geografiske data om bygninger på søterritoriet skal flyttes fra Tinglysningsretten til Geodatastyrelsen. For det tredje vil lovforslaget sikre, at bygninger på fremmed grund kan registreres på en smidigere måde i tinglysningssystemet og i Geodatastyrelsens it-systemer. Og endelig vil lovforslaget sikre, at der sker en mere hensigtsmæssig opgavefordeling mellem Tinglysningsretten og Geodatastyrelsen i forhold til at notere præcise geografiske data ombygninger på fremmed grund.

Jeg vil afslutningsvis gerne takke for interessen for lovforslaget og for, at folk kan se storheden i noget, der på overfladen lyder simpelt. Jeg ser frem til udvalgsbehandlingen.

Kl. 13:50

Tredje næstformand (Karsten Hønge):

Der er en lille kort bemærkning til fru Lisbeth Bech-Nielsen, SF.

Kl. 13:50

Lisbeth Bech-Nielsen (SF):

Jeg var så glad for, at ministeren havde lagt mærke til den diskussion, vi havde herinde, om lov om tidens bestemmelse af 1893. Det var en lovbehandling, der gik mindst lige så hurtigt som den her, bortset fra et indlæg af undertegnede, som havde et langt indlæg om de mere filosofiske overvejelser omkring tidens bestemmelse. Så hvis ministeren er interesseret i det, skal jeg gerne fremsende det. Jeg havde faktisk også troet, at netop den her lovbehandling kunne afføde nogle filosofiske overvejelser over, hvor ting er henne. Så det er jeg faktisk lidt skuffet over.

Kl. 13:51

Tredje næstformand (Karsten Hønge):

Ministeren.

Kl. 13:51

Klima-, energi- og forsyningsministeren (Lars Aagaard):

Jeg deler faktisk udfordringen med at finde ting. Jeg har personligt selv købt en elektronisk device, jeg kan ringe til, når jeg ikke kan finde mine nøgler, men sådan skal det jo ikke være ude på havet. Jeg ser frem til, at vi behandler det her lovforslag, der handler om, at vi kan få registreret ting, der står ude på havet, korrekt. Og så håber jeg, at ordføreren vil sende et link til den spændende tale, der blev holdt. Den vil jeg glæde mig til at have i ørerne ved lejlighed.

Kl. 13:51

Tredje næstformand (Karsten Hønge):

Det må vi alle sammen se frem til. I første omgang siger vi tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

11) 1. behandling af lovforslag nr. L 26:

Forslag til lov om ændring af lov om radioudstyr og elektromagnetiske forhold, lov om elektroniske kommunikationsnet og -tjenester, lov om etablering og fælles udnyttelse af master til radiokommunikationsformål og udnyttelse af infrastruktur til opsætning af trådløse adgangspunkter med lille rækkevidde m.v. og lov om fremme af effektiv energianvendelse og drivhusgasreduktion. (Universalopladere til mobiltelefoner m.v., regler om kommunal støtte til bredbåndsudrulning, indhentning af oplysninger om elforbrug og indberetning af oplysninger om datacentres energimæssige ydeevne m.v.).

Af klima-, energi- og forsyningsministeren (Lars Aagaard).

(Fremsættelse 04.10.2023).

Kl. 13:52

Forhandling

Tredje næstformand (Karsten Hønge):

Forhandlingen er åbnet. Første ordfører er hr. Kris Jensen Skriver, Socialdemokratiet.

Kl. 13:52

(Ordfører)

Kris Jensen Skriver (S):

Tak for det, og tak for ordet. Vi skal i dag behandle lovforslaget om universalopladere til mobiltelefoner m.v. I dette tilfælde skal »m.v.« forstås meget bredt, da der er mange elementer i det her lovforslag, der er vigtige for, at vi kan indfri målsætningerne i den gældende teleaftale sammen med andre tiltag.

Derudover er der tilføjet en del på energiområdet, der handler om offentliggørelse af og indberetning af oplysninger om datacentres energimæssige ydeevne og en implementering af artikel 12 i energieffektiviseringsdirektivet. Den største ændring i det lovforslag, vi står med i dag, som de fleste danskere vil stifte bekendtskab med, er, at vi implementerer det EU-direktiv, der sikrer universalopladere med usb-c-standarden. Kort og godt betyder det, at man fremadrettet kan genbruge sin oplader, når man får en ny mobiltelefon. Det er rigtig godt på så mange felter, bl.a. i forhold til miljø og klima.

Det har ganske enkelt virket tosset, at man før på den måde har langet rigtig mange opladere over disken til folk, der har haft en velfungerende oplader derhjemme. Det giver ikke ret meget mening, og derfor er det særdeles godt, at man i EU har lavet denne løsning, der bl.a. har en god effekt på klimaet og er til gavn for forbrugerne. Der kan vist ikke siges ret meget negativt om den løsning. Jeg noterer mig også, at nogle selskaber er begyndt at rette ind efter dette direktiv.

Andre elementer i dette lovforslag handler om den gruppe, der endnu ikke har fået udrullet bredbånd. Det er en klar og vigtig målsætning for mig og for Socialdemokratiet, at der er god internetdækning i hele Danmark. Det er helt afgørende for, at man kan bo og drive virksomhed i alle egne af landet. Heldigvis er vi godt med herhjemme, men vi ved også, at der er steder, hvor dækningen ikke er nået ud. Der er en restgruppe, og det, der er opgaven, er at finde ud af, hvor stor den restgruppe egentlig er. Det er anslået, at der er 22.000-24.000 adresser, som man ikke vil være nået ud til i 2025. Nogle af disse adresser er ubeboet. Med forslaget her får vi ved at kigge på elforbruget mulighed for at finde ud af, om adressen også er ubeboet. På den måde kan vi blive skarpere på, præcis hvor stor restgruppen er. Og når vi har den viden, kan vi bedre træffe beslutning om, hvornår vi når ud til de adresser, der mangler, og hvordan vi gør det.

På samme måde skal vi have afdækket, hvorvidt den mobile dækning kan indgå. Med lovforslaget i hånden får vi udviklet en metode, der skal fortælle os, hvordan den mobile dækning er i Danmark, så vi har et overblik og dermed kan se, om vi har nogle huller i vores land. Som teleordfører støder jeg desværre indimellem på mennesker, der oplever dårlig dækning, og der er jævnligt mediehistorier herom. Det viser, at der er et arbejde, der skal gøres for at indfri målsætningerne i teleaftalen. Det vil vi og jeg arbejde for at vi gør.

Der er andre elementer i denne aftale, bl.a. i forhold til masteleje. Jeg bemærker, at der i høringssvarene er en konstruktiv tilgang, og at der er lavet nogle tilrettelser og præciseringer efter høringen, der bl.a. sikrer, at omkostningerne for branchen ikke bliver højere end højst nødvendigt. Det er min opfattelse, at disse høringssvar er blevet taget imod i den konstruktive tone, de er skrevet i, og at de rettelser, der er foreslået på den baggrund, er fornuftige.

I Socialdemokratiet bakker vi varmt op om den teleaftale, der er indgået af en bred kreds af partier her i Folketinget. Det er afgørende for os, at der er en balance i vores land, og i den henseende er internetdækning en hjørnesten. Vi bakker derfor op om, at vi med nogle af de ting, der ligger i forslaget her, kan komme tættere på at indfri målsætningerne om at sikre en god dækning i hele landet, ligesom vi bakker op om, at man fremadrettet ikke skal have en ny oplader, når man anskaffer sig en mobiltelefon.

Lovforslaget her er således på forskellige felter nogle gode skridt i den helt rigtige retning. På baggrund af dette kan jeg meddele, at Socialdemokratiet støtter lovforslaget. Jeg skulle hilse fra Moderaterne og sige, at de gør det samme. Tak.

Kl. 13:57

Tredje næstformand (Karsten Hønge):

Der er lige en enkelt kort bemærkning til Alexander Ryle, Liberal Alliance.

Kl. 13:57

Alexander Ryle (LA):

Tak. Jeg vil høre ordføreren, om han mener, at det hellere skal være politikere end virksomheder, der bestemmer, hvilket ladestik der skal sidde i elektronisk udstyr, og jeg vil også høre ordføreren om, om han er bekymret for, at det kan påvirke innovationen fremadrettet, at der lægges begrænsninger på, hvilket ladestik der kan sidde i elektronisk udstyr.

Kl. 13:57

Tredje næstformand (Karsten Hønge):

Ordføreren.

Kl. 13:57

Kris Jensen Skriver (S):

Tak for spørgsmålet. Jeg mener, det er helt rigtigt, at vi får lavet en retningslinje her og implementeret det direktiv, der er kommet fra EU, for at sikre, at man ikke automatisk skal have ny oplader med. Derfor synes jeg, at det er det rigtige, at vi politisk træffer en beslutning omkring det. Så skal vi samtidig være fokuseret på, at der stadig væk sker innovation, og det skal vi selvfølgelig være opmærksomme på.

Kl. 13:57

Tredje næstformand (Karsten Hønge):

Spørgeren.

Kl. 13:57

Alexander Ryle (LA):

Når vi netop laver regler for, hvilket ladestik der må være i elektronisk udstyr, kunne jeg bare godt være bekymret for, at det så bliver besværligt for virksomhederne på det tidspunkt, hvor der kommer et smartere alternativ, hvor man så ikke direkte kan bruge det, men hvor det skal igennem et EU-system først, og det kunne jeg egentlig godt tænke mig at høre ordførerens holdning til.

Jeg anerkender de klimamæssige argumenter for det, men i forhold til at hindre fremtidig innovation kunne jeg i hvert fald godt selv være bekymret.

Kl. 13:58

Tredje næstformand (Karsten Hønge):

Ordføreren.

Kl. 13:58

Kris Jensen Skriver (S):

Jeg er fuldstændig med på, at vi skal sikre, at det sker innovation, og når der på et tidspunkt bliver opfundet noget, der er smartere, skal vi selvfølgelig sikre os, at det også kan lade sig gøre. Så lad os endelig få en drøftelse af det, når vi når dertil.

Kl. 13:58

Tredje næstformand (Karsten Hønge):

Så er der ikke flere korte bemærkninger. Tak til hr. Kris Jensen Skriver. Næste ordfører er fru Linea Søgaard-Lidell, Venstre.

Kl. 13:58

(Ordfører)

Linea Søgaard-Lidell (V):

Tak for ordet. Lovforslaget her dækker både en implementering af EU-direktiver og også ændringer aftalt i den telepolitiske aftale fra 2021. Det, der måske kommer til at være mest synligt i lovforslaget her, er nok kravet om universalopladere. Det er nemlig både håndgribeligt og også fornuftigt, at vores forskellige enheder, mobiltelefoner og tablets fremadrettet skal kunne oplades med den samme standardiserede stiktype. Det er vi mange, der har ventet på, og det giver rigtig god mening.

Helt konkret hjælper EU os med at få ryddet op i den der skuffe med blandede ladere, som jeg tror mange danske hjem har, og vi får også reduceret elektronikaffaldet markant, altså fra forskellige typer af opladere, og vi gør det mere bekvemt for forbrugerne. I lovforslaget er der også en række ændringer af andre love. Vi får styr på en række ting på tele- og bredbåndsområdet og udmønter tidligere aftaler. Samtidig implementerer vi en del af energieffektiviseringsdirektivet gennem ændringer af energispareloven. Venstre bakker op om lovforslaget.

Kl. 14:00

Tredje næstformand (Karsten Hønge):

Der er ingen korte bemærkninger. Tak til fru Linea Søgaard-Lidell. Næste ordfører er fru Lisbeth Bech-Nielsen, SF. Velkommen.

Kl. 14:00

(Ordfører)

Lisbeth Bech-Nielsen (SF):

Det her er jo et forslag, hvor der er adskillige elementer. Mange af dem er rigtig gode og fornuftige. Som de tidligere ordførere har været inde på, kan det bl.a. betyde, at vi får reduceret vores elektronikaffald betragteligt, og det er jo en rigtig, rigtig god ting. SF er med i den aftale, der bliver omtalt, men der er jo flere elementer i det her lovforslag. Den del, der handler om, at Styrelsen for Dataforsyning og infrastruktur på visse vilkår kan indhente oplysninger fra Energinet om elforbrug på adresseniveau, kommer vi til at dykke lidt mere ned i i udvalgsbehandlingen. Vi har tidligere haft en politisk debat om netop den type overvågning, som det at monitorere elforbrug kan blive til. Under en anden minister blev der faktisk fremsat forslag om, at man skulle monitorere elforbruget i forhold til at kunne opdage socialt snyd eller andet, hvilket er meget, meget vidtgående. Det forslag blev dog også trukket tilbage igen. Jeg har al respekt for, at det slet ikke er formålet her, men der er altid en risiko, når man kan monitorere folks forbrug af bl.a. el. Man kan se, om nogen er hjemme, hvornår de er hjemme, og om de er alene hjemme osv.

Jeg kan se, at Datatilsynet også har haft de samme bemærkninger, og at ministeriet til de bemærkninger understreger, at det kun skal foretages for at kunne se, om adressen er beboet eller ej. Med den indsnævring kan vi i SF måske godt være med i den del, men det er noget, vi kommer til at følge op på i udvalgsbehandlingen. Og hvis vi ender med at vurdere, at den del alligevel er for risikabel, så vil vi bede om, at forslaget bliver splittet op, eller alternativt bede ministeren om at hjælpe med at udarbejde et ændringsforslag, så det materielle indhold måske ikke bliver ændret, men at det bliver tydeliggjort, hvor afgrænsningen er i forhold til den her del. For det giver selvfølgelig meget god mening at kunne se, om et sted er beboet eller ej, men vi har bare i tidligere debatter haft en bekymring for den glidebane, der også kan være i det.

Lovforslaget her har ikke været i høring ved Dataetisk Råd, og det er sikkert heller ikke normal praksis, at ministeriet sender det i høring til Dataetisk Råd. Men det håber vi fra SF's side vil ske fremover, hvis der er noget, hvor måske ikke meningen med lovforslaget, men dele af det alligevel kunne omhandle noget, der handler om dataetik, altså at man så husker at putte Dataetisk Råd på høringslisten. Et andet ønske, som vi også har i SF, er, at man i lovforslag, som kan handle om dataetik eller potentiel overvågning af borgerne igennem deres forbrug, laver en konsekvensberegning af, hvilke konsekvenser det kan have for borgernes personfølsomme oplysninger.

Det er egentlig bare for at sige, at den del af lovforslaget, som SF er med i en aftale om, bakker vi selvfølgelig op om, og så ser vi frem til at blive klogere på den del af det, som vi er bekymrede for. Og det er egentlig ikke så meget ministeren, der har givet os anledning til bekymring, men der har været tilfælde forud, som gør, at vi er ekstra på vagt her. Men det vil vi undersøge nærmere i udvalgsbehandlingen og eventuelt også tage kontakt til ministeren om det.

Kl. 14:04

Tredje næstformand (Karsten Hønge):

Der er en enkelt kort bemærkning til hr. Kris Jensen Skriver, Socialdemokratiet.

Kl. 14:04

Kris Jensen Skriver (S):

Tak for det, og tak for talen. Jeg ser frem til udvalgsbehandlingen og til, at vi også får drøftet det her med indhentning af el. Jeg noterer mig, at der er lavet en præcisering af lovgivningen, efter høringssvaret er kommet, og det synes jeg nu ser fornuftigt ud. Men lad os endelig få en debat om det, så vi gør det på en ordentlig måde.

Når jeg har trykket mig ind her, er det for at høre lidt om SF's holdning til noget. Den her del af lovforslaget handler jo bl.a. om at blive skarp på den her restgruppe, så vi efterfølgende politisk også kan blive skarpe på, hvordan vi når ud til restgruppen, så der er ordentlig mobildækning og internetdækning i hele Danmark. Hvad tænker SF's ordfører om det? Bredbåndspuljen har været en stor succes. Skal vi have bredbånd ud til alle, eller hvordan kommer vi videre i forhold til de sidste adresser, der er tilbage?

Kl. 14:05

Tredje næstformand (Karsten Hønge):

Ordføreren.

Kl. 14:05

Lisbeth Bech-Nielsen (SF):

Ja, nu er jeg blevet teleordfører igen. Det er en fornøjelse, jeg også har haft tidligere, så jeg er bekendt med udfordringerne i forhold til dækning. Jeg vil sige, at vi jo også i mange år har støttet bredbåndspuljen. Jeg vil dog sige, at jeg ikke er sikker på, at det samfundsøkonomisk er den bedste brug af pengene, men der var ligesom ikke et bedre alternativ, vi blev præsenteret for, inden bredbåndspuljen blev lavet. Det er afgørende, at vi kommer ud i alle dele af landet, og det ser vi jo heldigvis ret ens på i Folketinget, er min opfattelse. Selv der, hvor der ikke er en businesscase for det, altså der, hvor det måske ikke giver økonomisk mening, så er det kritisk infrastruktur. Vi stiller også nogle høje krav til borgerne i form af digital selvbetjening, nemkonto, telemedicin og andet, og de krav kan man selvfølgelig kun stille, hvis man også leverer den nødvendige infrastruktur til det.

Kl. 14:06

Tredje næstformand (Karsten Hønge):

Spørgeren? Så er der ikke flere korte bemærkninger. Tak til fru Lisbeth Bech-Nielsen. Den næste ordfører er fru Betina Kastbjerg, Danmarksdemokraterne.

Kl. 14:06

(Ordfører)

Betina Kastbjerg (DD):

Tak for det. L 26 skal jo muliggøre implementeringen af et EU-direktiv om tilgængeliggørelse af radioudstyr på markedet. Opsummeret går det ud på at tilpasse dansk lovgivning for at imødekomme de krav og ændringer, der er fastsat i EU-direktiverne vedrørende radioudstyr, elektroniske kommunikationsnet og -tjenester, radiodækning og energieffektivitet.

I forhold til kravet om, at forbrugerne skal kunne købe radioudstyr uden en medfølgende oplader, må vi jo antage, at det alt andet lige vil gøre produkterne billigere for forbrugerne, at der ikke nødvendigvis skal medfølge en oplader. Det er en god ting, og det kan også eventuelt, som det også blevet sagt, være, at der bliver mindre elektronisk affald.

I forhold til ændringerne i masteloven håber vi også på, at det kan have en positiv effekt på udrulningen af bredbånd og eventuelt 5G i landdistrikterne, så Danmarksdemokraterne er positive og støtter op om forslaget.

Kl. 14:07

Tredje næstformand (Karsten Hønge):

Der er en enkelt kort bemærkning til hr. Kris Jensen Skriver, Socialdemokratiet.

Kl. 14:07

Kris Jensen Skriver (S):

Tak for det. Jeg har jo noteret mig, at Danmarksdemokraterne er meget optaget af bredbåndspuljen i forbindelse med finanslovsforhandlingerne, og en del af det har jo handlet om, hvordan vi kan blive skarpere på den restgruppe, som vi ikke får rullet bredbånd ud til, sådan som det ser ud lige nu. Hvordan ser Danmarksdemokraterne på det? Skal vi have bredbånd ud i hele landet, eller kan vi nå nogle af de sidste adresser med noget andet, f.eks. mobildækning?

Kl. 14:07

Tredje næstformand (Karsten Hønge):

Ordføreren.

Kl. 14:07

Betina Kastbjerg (DD):

Nu nævnte jeg faktisk også selv 5G, men det er rigtigt, at vi selvfølgelig er optaget af bredbåndspuljen, for det er vigtigt for vores borgere, at der er adgang til et godt internet. Der bliver stillet krav, som det også er blevet sagt tidligere, til, at man skal tilgå diverse ting som sin bank eller offentlige instanser, hvor man skal bruge internet. Om det sidste skal nås gennem en 5G-løsning, er svært at sige. Bredbåndspuljen er desværre blevet sat ned i den kommende finanslov, hvorimod vi jo gerne vil have den opnormeret, sådan at vi er sikre på, at vi får det ud. Men det kan godt være, der bliver en restgruppe, som man skal ud til med noget 5G eller mobildækning.

Kl. 14:08

Tredje næstformand (Karsten Hønge):

Spørgeren? Nej. Så er der ikke flere korte bemærkninger. Tak til fru Betina Kastbjerg. Den næste ordfører er hr. Alexander Ryle, Liberal Alliance.

Kl. 14:08

(Ordfører)

Alexander Ryle (LA):

Tak for ordet. Det her lovforslag er jo en samlelov, som ændrer på følgende love: radioudstyrsloven, teleloven og masteloven. I forhold til det første med radioudstyrsloven vil det bl.a. indbefatte det her med universalopladere, og så er der jo tale om et EU-direktiv, som Danmark skal implementere. Med lovforslaget indføres der regler om opladning med usb-c-standarden, og der indføres i den sammenhæng en regel om, at når man f.eks. køber en mobiltelefon, skal det kunne ske på en måde, hvor man ikke også køber en oplader. Og den sidste del synes jeg egentlig er fornuftig nok.

Men i forhold til den første del med, hvilket ladestik der skal være i vores elektroniske udstyr, mener vi mildt sagt, det er tudetosset, at vi overlader den beslutning til bureaukrater i EU-systemet, som dermed skal fortælle virksomheder og forbrugere, hvilket ladestik der skal sidde i deres udstyr. Så er det sagt. Og jeg er oprigtigt bekymret for, at vi risikerer at spænde ben for fremtidig innovation inden for opladning. Det kunne f.eks. være, hvis der kommer et nyt ladestik, et usb-d-stik, og det så skal igennem hele EU-systemet, før det kan træde i kraft.

På den anden side ved vi, at en ikkeimplementering af direktivet vil medføre en sag om traktatbrud ved EU-Domstolen, og det er vi jo heller ikke interesseret i. I øvrigt tror jeg, at skaden er sket. Det kommer næppe til at gøre nogen forskel, at et lille land som Danmark går enegang på det her spørgsmål. Derfor kan vi også godt støtte lovændringen, om end vi fortsat mener, at beslutningen fra EU er forkert.

Med hensyn til teleloven foreslås der flere ændringer, og det er ikke alt, der er lige interessant at komme ind på her, da det jo grundlæggende er noget jurateknisk noget i forhold til hjemmel til tilsyn og hjemmel til kommunal støtte og hjemmel til anvendelse af kommunale støtteregler, til indhentning af data og til, at offentlige myndigheder kan udvikle og implementere metoder, som kan benyttes som grundlag for beregning af lejepriser og i forhold til udlejning af arealer til mobilmaster og antenner, og en række andre mindre præciseringer.

Men der er også områder, som har lidt mere politisk substans. Er det f.eks. i orden, at vi pålægger de berørte parter omkostningerne ved indhentning af bistand til SDFI i forbindelse med tilsyn i sager om masteleje? Eller bør det være statens opgave at sørge for, at enhver offentlig myndighed har tilstrækkelig med ressourcer til at varetage et lovpligtigt tilsyn? Her mener vi, at det er i orden at pålægge parterne den udgift, ligesom vi gør på en række andre områder, f.eks. med dyrlæger i landbruget eller fødevarekontrol.

Et andet spørgsmål med lidt mere politisk substans er det her med, om det er i orden, at vi giver SDFI mulighed for at anvende data om elforbrug til at afgrænse restgruppen for bredbåndsmålsætningen – noget, som SF's ordfører jo også var inde på – fordi vi jo samtidig er optaget af databeskyttelse og beskyttelse af privatliv. Men i det her tilfælde mener vi, at det er i orden, da oplysningerne alene vil blive brugt til at foretage en afklaring af, om der er beboelse, og vil altså ikke hjemle nærmere analyse af adressers elforbrug.

Til sidst i forhold til ændringer i masteloven er det igen noget jurateknisk noget i forhold til tvivl om processuelle regler for at påklage afgørelser til Planklagenævnet, og så er der noget om tilpasning til EU-regler og oprydning. Det har vi som sådan ikke nogen indvendinger imod. Vi mener, det er fornuftigt, at der kommer klarhed om reglerne, og at reglerne ikke overlapper EU-regler, og at væsentlige regler flyttes, så de ikke er spredt ud over både masteloven, en ministerbekendtgørelse og en styrelsesbekendtgørelse.

Alt i alt er Liberal Alliance positive over for lovforslaget. Men jeg må også indrømme, at det ikke er alle dele, som jeg forstår hundred procent ned i dybden. Og nu er det jo noget nyt, at vi er begyndt at overtage telesager, så der er også lige noget læring i det for mig, og derfor vil jeg se meget frem til en teknisk gennemgang af de forskellige elementer ovre i ministeriet i den nærmeste fremtid. Tak for ordet.

Kl. 14:12

Tredje næstformand (Karsten Hønge):

Der er en kort bemærkning til hr. Kris Jensen Skriver, Socialdemokratiet.

Kl. 14:12

Kris Jensen Skriver (S):

Tak for det, og tak til ordføreren for talen, og tak for et godt samarbejde også på teleområdet. Det er altid en fornøjelse. Jeg er bare lidt nysgerrig på den her innovationsdel i forhold til opladerne, som ordføreren også nævner her. Mener ordføreren, at de hensyn, som jeg mener der er i forhold til miljø og forbruger, vejer over noget muligt innovationstab i forhold til det her? Tak.

Kl. 14:13

Tredje næstformand (Karsten Hønge):

Ordføreren.

Kl. 14:13

Alexander Ryle (LA):

Som jeg også selv kom lidt ind på i mit spørgsmål til ordføreren tidligere, anerkender jeg de mange gode argumenter, der er, når man kigger på klima, f.eks. i forhold til elektronikaffald. Det her forslag vil jo årligt reducere materialeforbrug for 2.600 t, og elskrot forventes årligt at ville falde med 980 t., og drivhusgasser falder med 184 kiloton CO2 årligt. Desuden er der også en række besparelser for forbrugerne, fordi man så ikke nødvendigvis behøver at købe opladere sammen med sit udstyr. Så jeg synes, der er mange gode argumenter, men jeg er oprigtigt bekymret for mulighederne for, at virksomhederne stadig kan innovere, og at vi får de bedst mulige produkter på markedet. Der mener jeg jo, at virksomhederne er dem, der er bedst til at afgøre, hvad der er den nyeste gode standard, og at det ikke er noget, som politikere skal sidde og detailstyre.

Kl. 14:14

Tredje næstformand (Karsten Hønge):

Spørgeren.

Kl. 14:14

Kris Jensen Skriver (S):

Tak for det. Det ser jeg frem til vi får en nærmere drøftelse af. Jeg har et andet spørgsmål i forbindelse med lovforslaget, og det hænger lidt sammen med det spørgsmål, jeg har stillet til de øvrige partier herinde: Hvordan ser Liberal Alliance vi når ud til den restgruppe, der vil være – hvordan skal den mobile dækning eksempelvis indgå i forhold til det?

Kl. 14:14

Tredje næstformand (Karsten Hønge):

Ordføreren.

Kl. 14:14

Alexander Ryle (LA):

Jamen jeg synes jo, det er rigtig godt, at vi har den her bredbåndspulje, fordi den netop tager højde for, at det ikke er alt, der kan udrulles på markedsvilkår. Der er nogle steder i landet, hvor der er så store afstande mellem husene, at der ikke er økonomisk rationale i at lægge bredbånd ud. Derfor kunne man jo også godt kigge på, om der er andre løsninger, som ikke er et kabel, men som måske kunne være trådløs mobildækning. Der er så nogle udfordringer, som ordføreren også ved der er, i forhold til at man ikke kan garantere hastighed, og der skal vi jo så kigge på, om man kan lave en model for at bruge mobilt bredbånd i løsningen fremadrettet.

Kl. 14:15

Tredje næstformand (Karsten Hønge):

Der er ikke flere korte bemærkninger. Tak til hr. Alexander Ryle. Næste ordfører er fru Mona Juul, Det Konservative Folkeparti.

Kl. 14:15

(Ordfører)

Mona Juul (KF):

Tak for ordet. Så kom dagen, hvor vi slipper for at have en oplader pr. mobiltelefon, til gavn for både miljøet og forbrugerne. Nu hørte jeg ikke tallet før, og hvad Liberal Alliances ordfører sagde, men jeg har slået op, at det svarer til, at det er omkring 1.000 t elektronikaffald pr. år i EU, vi slipper for, og jeg må bare sige, at hvis der er noget, der virkelig fylder i den her verden, så er det elektronikaffald. Det kunne vi virkelig godt bruge lidt mindre af. For nu skal producenterne altså fremover bruge samme standardstik, så en enkelt universaloplader gælder alle typer og alle mærker af mobiltelefoner. Det synes vi faktisk er en rigtig god idé.

Der er i øvrigt tale om implementering af et EU-direktiv, og som flere har nævnt fra talerstolen, er der mange elementer i lovforslaget. Dem vil jeg ikke gennemgå alle sammen, men jeg vil nævne en rigtig vigtig ting, som jeg anser for at være meget central i det her lovforslag, nemlig at lovforslaget også indeholder implementering af artikel 12 i Europa-Parlamentets og rådets direktiv om energieffektivitet og om ændring af energieffektivitetsdirektivet, så der kan stilles krav om indberetning og offentliggørelse af data. Det er også et vigtigt skridt i den grønne omstilling.

Det Konservative Folkeparti stemmer for.

Kl. 14:16

Tredje næstformand (Karsten Hønge):

Der er ikke ønske om korte bemærkninger. Tak til fru Mona Juul. Næste ordfører er hr. Søren Egge Rasmussen, Enhedslisten.

Kl. 14:16

(Ordfører)

Søren Egge Rasmussen (EL):

Enhedslisten kan støtte dette blandede lovforslag angående »m.v.« og andre ting. Det er fuldt ud fornuftigt, at vi kommer frem til at få ensrettet, hvor mange opladere vi skal have.

Jeg noterer mig, at det her lovforslag forholder sig til datacentres overskudsvarme, og at vi ikke med det her lovforslag kan gøre alt. Det er lidt et dilemma, om vi skal arbejde meget målrettet for, at datacentrene bliver placeret der, hvor vores overordnede elnet er meget robust, så vi ikke skal udbygge det, eller at der burde laves en god planlægning, så de bliver placeret steder, hvor noget overskudsvarme kunne komme ind i vores fjernvarmesystem.

Men det er jo ikke det lovforslag her, der løser det. Nu sker der bare en registrering af, hvad det er, og så noterer jeg mig, at vi åbenbart om et par år kan komme videre. Jeg noterer mig også, at der er et vist fokus i bemærkningerne til det her lovforslag på overskudsvarme, og det synes jeg er godt, for vi har et hængeparti med hensyn til at se på de rammevilkår og få justeret det. Jeg noterer mig også, at det i bemærkningerne til høringssvarene er blevet nævnt, at der vil blive udmeldt et prisloft her i oktober-november 2023 for, hvad der skal gælde i 2024, så vi vender jo tilbage til det med overskudsvarmen.

Men det er sådan set godt at få registreret, hvad potentialet er, så Enhedslisten støtter lovforslaget.

Kl. 14:18

Tredje næstformand (Karsten Hønge):

Der er ingen ønsker om korte bemærkninger. Tak til hr. Søren Egge Rasmussen. Den næste ordfører er hr. Stinus Lindgreen, Radikale Venstre.

Kl. 14:18

(Ordfører)

Stinus Lindgreen (RV):

Tak, formand. Glæden ved at være et lille parti er, at man kommer vidt omkring; det er mit sjette lovforslag og tredje ministerium i salen i dag.

Med dette lovforslag implementerer vi en række elementer fra allerede indgåede aftaler og EU-direktiver, og den væsentligste del eller i hvert fald den del, som de fleste borgere kommer til at mærke direkte, er, at vi nu får en enkeltstandard for opladerstik, det såkaldte usb-c-stik. Det vil for mange mennesker blive en lettelse, at man ikke længere skal lede efter det rette stik i skuffen, ligesom det helt oplagt vil mindske mængden af elektronisk affald, og det vil også være en gevinst for både miljøet og klimaet.

Hr. Alexander Ryle har dog en pointe i forhold til de udfordringer, der kan være, hvis der udvikles et nyt og bedre alternativ, og producenterne ikke bare kan tage det i brug, men at man er nødt til at gå igennem hele EU-systemet, før man får lov til at anvende det. Og det er da en interessant problemstilling, som jeg må indrømme at jeg ikke havde overvejet, men det er da noget, vi kan diskutere videre i udvalget.

Jeg bed også mærke i den del af høringssvarene, der drejer sig om indhentning af oplysninger om elforbrug, og deler den umiddelbare bekymring, som ordførererne fra SF og LA også var inde på, nemlig at det i hvert fald potentielt kan bruges til overvågning. For det er klart, at oplysninger om elforbrug potentielt kan bruges til at give andre informationer, f.eks. om husstandens størrelse og daglige vaner, også selv om det ikke er hensigten. Umiddelbart kan jeg så læse mig frem til i høringssvarene, at der er taget højde for at begrænse anvendelsen, men jeg ser da frem til i udvalget at diskutere det nærmere og få afklaret og afgrænset den del af lovforslaget.

Men med de bemærkninger bakker vi i Radikale Venstre op om lovforslaget.

Kl. 14:19

Tredje næstformand (Karsten Hønge):

Der er ingen ønsker om korte bemærkninger. Tak til hr. Stinus Lindgreen. Jeg ser ikke andre ordførere i salen, der ønsker ordet, og derfor er turen kommet til klima, energi- og forsyningsministeren.

Kl. 14:20

Klima-, energi- og forsyningsministeren (Lars Aagaard):

Tak, formand. Først vil jeg gerne takke ordførerne for de fremsatte bemærkninger. Selv om navnet forslag til lov om radioudstyr og elektromagnetiske forhold lyder teknisk og svært tilgængeligt, vil denne lovændring forbedre vores dagligdag. Vi bruger alle til daglig mobiltelefoner, tablets og meget andet elektronisk udstyr, der skal lades op med jævne mellemrum.

Lovændringen, som implementerer et EU-direktiv, indebærer, at mobiltelefoner m.v. fremover skal oplades med universalopladere, og at vi som forbrugere skal kunne købe mobiltelefonerne og det andet udstyr, uden at der følger en oplader med i pakken. Vi skal således ikke længere slæbe rundt på forskellige opladere, når vi er på farten, i hvert fald når vi har fået udskiftet vores nuværende udstyr. Uden at have noget ønske om at gøre dette til en stor EU-debat vil jeg gerne fremhæve, at et sådant forbrugervenligt tiltag realistisk set ikke ville kunne blive gennemført i Danmark alene. En indførelse af universalopladere har positive miljø-og klimamæssige effekter, og Europa-Kommissionen har vurderet, at forslaget giver et reduceret materialeforbrug, mindre affald og CO2-reduktioner, så der er en ressourceoptimering knyttet til implementeringen af direktivet.

Ud over universalopladerne indebærer lovforslaget flere mindre ændringer af telelovgivningen og en ændring af energispareloven. På teleområdet opdateres teleloven og masteloven med forskellige bestemmelser, der understøtter vores brede teleaftale og vores målsætninger om, at alle skal have adgang til et hurtigt bredbånd inden for de næste par år. Det er i øvrigt emner, som jeg ser frem til at drøfte yderligere med teleforligskredsen senere på året.

Endelig indebærer lovforslaget en ændring af energispareloven, således at ministeren på området kan fastsætte regler om indberetning og offentliggørelse af oplysninger om visse større datacentres energimæssige ydeevne. Datacentre står for en stigende del af EU's energiforbrug, og den del af lovforslaget skal bidrage til en bæredygtig udvikling på området. Med lovændringen muliggøres implementeringen af artikel 12 i energieffektiviseringsdirektivet rettidigt, så det er jeg selvfølgelig også glad for.

Med disse bemærkninger vil jeg anmode om en velvillig behandling af lovforslaget. Tak.

Kl. 14:22

Tredje næstformand (Karsten Hønge):

Da der ikke er ønsker om korte bemærkninger, siger vi tak til til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Udvalget for Digitalisering og It. Hvis ingen gør indsigelse, betragter jeg det som vedtaget.

Det er vedtaget.

Kl. 14:22

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, fredag den 13. oktober 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 14:22).


29. møde

Tirsdag den 28. februar 2023 kl. 13.00

Dagsorden

1) Spørgsmål om meddelelse af orlov til og indkaldelse af stedfortræder for medlem af Folketinget Mette Gjerskov (S).

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Mette Gjerskov (S).

3) Godkendelse af grønlandske mandater.

4) 3. behandling af lovforslag nr. L 13:

Forslag til lov om konsekvenser ved afskaffelsen af store bededag som helligdag.

Af beskæftigelsesministeren (Ane Halsboe-Jørgensen).

(Fremsættelse 24.01.2023. 1. behandling 02.02.2023. Betænkning 21.02.2023. 2. behandling 23.02.2023. Tillægsbetænkning 24.02.2023. Omtrykt).

5) 2. (sidste) behandling af beslutningsforslag nr. B 24:

Forslag til folketingsbeslutning om at bevare store bededag og give politikerne 10 pct. mindre i løn (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA).

(Fremsættelse 07.02.2023. 1. behandling 09.02.2023. Betænkning 21.02.2023).

6) 2. behandling af lovforslag nr. L 20:

Forslag til lov om ændring af selskabsloven m.fl. (Implementering af mobilitetsdirektivet m.v.).

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.02.2023).

7) 2. behandling af lovforslag nr. L 22:

Forslag til lov for Grønland om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 22.02.2023).

8) 2. behandling af lovforslag nr. L 24:

Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisregulering).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 23.02.2023).

9) 1. behandling af lovforslag nr. L 49:

Forslag til lov om ændring af kriminallov for Grønland, retsplejelov for Grønland og forskellige andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland). 

Af justitsministeren (Peter Hummelgaard).

(Fremsættelse 22.02.2023).

10) 1. behandling af lovforslag nr. L 50:

Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.).

Af justitsministeren (Peter Hummelgaard).

(Fremsættelse 22.02.2023).

11) Forhandling om redegørelse nr. R 4:

Justitsministerens redegørelse om status over dansk politis situation i forhold til Europol. 

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

12) 1. behandling af beslutningsforslag nr. B 8:

Forslag til folketingsbeslutning om at indføre et forbud for elever og ansatte mod at bære islamisk tørklæde i grundskolen.

Af Pia Kjærsgaard (DF) m.fl.

(Fremsættelse 13.12.2022).

13) 1. behandling af lovforslag nr. L 51:

Forslag til lov om administration af den fælles landbrugspolitik m.v. 

Af ministeren for fødevarer, landbrug og fiskeri (Jacob Jensen).

(Fremsættelse 22.02.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser: 

Beskæftigelsesministeren (Ane Halsboe-Jørgensen):

Lovforslag nr. L 52 (Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.)).

Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA):

Beslutningsforslag nr. B 40 (Forslag til folketingsbeslutning om, at pensionen skal stige, når lønningerne stiger (borgerforslag)).

Mikkel Bjørn (DF) m.fl.:

Beslutningsforslag nr. B 41 (Forslag til folketingsbeslutning om at lade misligholdt su-gæld være til hinder for opnåelse af permanent opholdstilladelse og indfødsret).

Mette Thiesen (DF) m.fl.:

Beslutningsforslag nr. B 42 (Forslag til folketingsbeslutning om at igangsætte en kulegravning af anbringelsesområdet).

Titler på de anmeldte sager vil fremgå af www.folketingstidende.dk (jf. ovenfor).

Ministeren for ligestilling (Marie Bjerre) har meddelt mig, at hun ønsker i henhold til forretningsordenens § 19, stk. 4, at give Folketinget en skriftlig

Redegørelse om perspektiv- og handlingsplan for ligestilling 2023.

(Redegørelse nr. R 7).

Redegørelsen vil fremgå af www.folketingstidende.dk.

Redegørelsen vil komme til forhandling torsdag den 13. april 2023.

Det første punkt på dagsordenen er:

1) Spørgsmål om meddelelse af orlov til og indkaldelse af stedfortræder for medlem af Folketinget Mette Gjerskov (S).

Kl. 13:01

Formanden (Søren Gade):

Medlem af Folketinget Mette Gjerskov (S) har søgt om orlov fra den 28. februar 2023, jævnfør forretningsordenens § 41, stk. 3, litra a. Det er over for mig oplyst, at det er godtgjort, at sygdom foreligger.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderen indkaldes som midlertidigt medlem.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Mette Gjerskov (S).

Kl. 13:02

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Socialdemokratiet i Sjællands Storkreds, Jeppe Kofod, godkendes som midlertidigt medlem af Folketinget fra og med den 28. februar 2023, i anledning af Mette Gjerskovs orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om udvalgets indstilling. Afstemningen starter.

Afstemningen stopper.

Udvalgets indstilling er enstemmigt vedtaget med 160 stemmer.

[For stemte 160 (S, V, M, SF, DD, LA, KF, EL, RV, DF, ALT, NB, SP og JF), imod stemte 0, hverken for eller imod stemte 0].

Det næste punkt på dagsordenen er:

3) Godkendelse af grønlandske mandater.

Kl. 13:02

Forhandling

Formanden (Søren Gade):

Jeg giver ordet til udvalgets formand, hr. Peter Juel-Jensen.

Kl. 13:03

(Ordfører)

Peter Juel-Jensen (V):

Tak for det, formand. Tingets almindelige godkendelse af valgene efter folketingsvalget den 1. november 2022 fandt sted den 16. december 2022. I den forbindelse godkendte Tinget også Aki-Matilda Høegh-Dam og Aaja Chemnitz som valgt i Grønland.

I overensstemmelse med forretningsordenens § 1, stk. 6, fandt denne godkendelse sted på grundlag af en foreløbig opgørelse af valgene modtaget fra Rigsombudsmanden i Grønland. Når det endeligt opgjorte valgmateriale foreligger, skal Tinget træffe en endelig afgørelse om, hvorvidt godkendelsen kan opretholdes.

Indenrigs- og Sundhedsministeriet har den 7. februar 2023 fremsendt den af Rigsombudsmanden i Grønland udarbejdede endelige valgbog og ministeriets redegørelse til Folketinget.

Udvalget har behandlet sagen i et møde. Den endelige opgørelse viser, ligesom den foreløbige opgørelse, at Aki-Matilda Høegh-Dam, Siumut, og Aaja Chemnitz, Inuit Ataqatigiit, er valgt som medlemmer af Folketinget for Grønland.

Der er i den endelige opgørelse foretaget enkelte ændringer i forhold til den foreløbige opgørelse. Ændringerne er dog uden betydning for valget af Aki-Matilda Høegh-Dam og Aaja Chemnitz.

Der er ikke over for udvalget rejst berettiget tvivl om de udpegedes valgbarhed. Herefter kan jeg på udvalgets vegne afgive følgende:

Indstilling

Den godkendelse, der blev foretaget den 16. december 2022 på baggrund af Rigsombudsmanden i Grønlands foreløbige opgørelse af valget, opretholdes.

Kl. 13:04

Formanden (Søren Gade):

Tak til udvalgets formand. Er der nogen, der ønsker ordet?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om udvalgets endelige indstilling. Afstemningen starter.

Afstemningen stopper.

Udvalgets indstilling er enstemmigt vedtaget med 161 stemmer.

[For stemte 161 (S, V, M, SF, DD, LA, KF, EL, RV, DF, ALT, NB, SP og JF), imod stemte 0, hverken for eller imod stemte 0].

Det næste punkt på dagsordenen er:

4) 3. behandling af lovforslag nr. L 13:

Forslag til lov om konsekvenser ved afskaffelsen af store bededag som helligdag.

Af beskæftigelsesministeren (Ane Halsboe-Jørgensen).

(Fremsættelse 24.01.2023. 1. behandling 02.02.2023. Betænkning 21.02.2023. 2. behandling 23.02.2023. Tillægsbetænkning 24.02.2023. Omtrykt).

Kl. 13:05

Forhandling

Formanden (Søren Gade):

Ønsker nogen at udtale sig? Det gør hr. Karsten Hønge, SF.

Kl. 13:05

(Ordfører)

Karsten Hønge (SF):

Stop tyven! Stop tyven! Det råber lønmodtagere over hele landet, og her står jeg med næsten en halv million underskrifter, der dokumenterer, at regeringen er på koalitionskurs med befolkningen. I bogen med underskrifter siger Annette H.:

Da jeg er i rengøring, er det skønt at få en pause og få kroppen hvilet. Det er hårdt for kroppen at slæbe støvsugere, spande, klude og rengøringsmidler frem og tilbage, flytte mange ting både oppe og nede og mange dumme arbejdsstillinger.

Det er galt nok, at regeringen hugger en fridag i en tid med stress. Det er galt nok, at regeringen direkte tager løntillæggene fra privatansatte og putter dem ned i lommerne på private arbejdsgivere. Og det er galt nok, at offentligt ansatte mister helligdagstillæg for over 50 mio. kr. uden udsigt til at kunne få dem tilbage. Men det værste er dog alligevel, at regeringen hamrer en betonpæl igennem den danske model, som formanden for Fagbevægelsens Hovedorganisation, Lizette Risgaard, formulerer det.

I dag rejser Folketinget en skamstøtte i beton ved at tromle hen over fagbevægelse, arbejdsgivere og det store mindretal af partier. Socialdemokratiet sidder i førersædet i damptromlen, og det både overrasker og skuffer mig. Stop, socialdemokrater, stop! I kender jo om nogen værdien af regulerede, organiserede og velfungerende forhold for lønmodtagerne.

I bogen fra FH er Mette – altså ikke den Mette, vel? – citeret for at sige:

Når der er råd til skattelettelser for de rigeste, er der også råd til at bevare en helligdag. Jeg kommer til at miste både en fridag og helligdagsbetaling, når jeg arbejder på store bededag.

Hvis vi ikke sætter hælene i nu, vil overenskomster blive alle fremtidige regeringers malkeko. Perspektivet er skræmmende, og det får konsekvenser langt ud over arbejdsmarkedet. Det rammer hele den måde, vi har organiseret vores velfærdssamfund på. Regeringen blander sig direkte og konkret i forhold, som aftales mellem fagbevægelse og arbejdsgivere. Det undergraver det tillidsfulde samarbejde på arbejdsmarkedet, og det kaster grus i maskineriet mellem parterne på arbejdsmarkedet og Folketinget.

Det er helt uansvarligt, og regeringen leger med den ild, som kan brænde Danmarks unikke, ja, nærmest sofistikerede model for arbejdsmarkedet ned. Det er den her helt særlige konstruktion, som giver os et dynamisk og fleksibelt arbejdsmarked både på det private og det offentlige område.

Beskæftigelsesministeren messer og messer konstant det samme budskab med et skuldertræk om, at regeringen jo bare har lavet en helligdag om til en almindelig arbejdsdag. Jeg er helt sikker på, at der er masser af højt kvalificerede medarbejdere i både Beskæftigelsesministeriet og Finansministeriet, men overenskomster aner de ikke en snus om. Og arrogancen driver ned ad væggene, når de bare på den måde affejer det med: Jamen vi laver da bare en helligdag om til en arbejdsdag.

Det er regeringen, der bærer hovedansvaret, hvis de aktuelle afstemninger om overenskomsterne ender i en storkonflikt, og regeringen har under alle omstændigheder lagt en kæmpestor vejsidebombe i forhold til næste års forhandlinger på det offentlige område. Regeringen giver de forhandlinger i 2024 den værst tænkelige start, når den insisterer på at have sugerøret i lommerne på sosu-assistenter og -hjælpere og sygeplejersker.

Tyveriet af store bededag er uigennemtænkt, det er hovsaagtigt, og der findes ikke et eneste argument for at presse sagen igennem lige her og nu. Trepartsaftaler har gang på gang vist deres styrke og strækker sig lige fra etableringen af arbejdsmarkedspensioner for 35 år siden til sådan helt aktuelle aftaler om at skaffe flere praktikpladser i virksomhederne. Trepartsaftaler indgået i samarbejde og respekt trak også hele samfundet igennem coronakrisen. Og der kommer intet som helst godt ud af at kommandere med lønmodtagere og arbejdsgivere.

Og må jeg så lige være fri for at høre om, at vi beder lønmodtagerne om at arbejde en dag mere. Nej, det gør regeringen ikke. Regeringen vil kommandere lønmodtagerne til at arbejde. Igen: Med store anstrengelser når man nye højder af arrogance med den sprogbrug.

Kl. 13:10

Men vi har brug for pengene, hører vi hele tiden, vi har brug for pengene. Der er det interessant, at Finansministeriet og formanden for Det Økonomiske Råd, den såkaldte overvismand, Carl-Johan Dalgaard, er vildt uenige om den økonomiske gevinst. Professor Bo Sandemann Rasmussen siger i Berlingske, at Finansministeriet bruger hokuspokusberegninger, og til Ekstra Bladet siger han videre, at det er som at trække et eller andet op af en hat og sige, at det er så det, vi tror på i dag. Jeg vil så sige, at på en god dag er de her højst usikre beregninger et skud i tågen, og desværre rammer projektilet lønmodtagerne.

Regeringens argumenter er i øvrigt under alle omstændigheder fup og fidus. Hvis der skulle være en gevinst ved den her øvelse, kan den ekstra arbejdsdag lige så vel finansiere regeringens annoncerede lettelser i topskat eller lavere arveafgift. Tak.

Kl. 13:11

Formanden (Søren Gade):

Tak for det. Der er en række, der har meldt sig for korte bemærkninger, men det er også vigtigt for mig at understrege, at forhandlingen i første omgang drejer sig om de stillede ændringsforslag. Vi har god tid, og alle skal nok komme til orde, så derfor vil jeg selvfølgelig gemme dem, der har bemærkninger til hr. Karsten Hønge, og så spørge, om der er nogen, der har bemærkninger til de stillede ændringsforslag, inden vi fortsætter, for ellers vil jeg sætte dem til afstemning.

Er der nogen, der ønsker ordet til ændringsforslagene? Det gør hr. Morten Messerschmidt. Så vil jeg bede hr. Karsten Hønge om at forlade talerstolen for et kort øjeblik, og så vil jeg kalde hr. Karsten Hønge op igen. Nå, det vil hr. Morten Messerschmidt alligevel ikke.

Så går vi til afstemning.

Kl. 13:12

Afstemning

Formanden (Søren Gade):

Der stemmes om ændringsforslag nr. 1 af et mindretal (DF), tiltrådt af et mindretal (SF, DD, LA, EL og ALT), og der kan stemmes.

Afstemningen slutter.

For stemte 68 (SF, DD, LA, KF, EL, DF, ALT og NB), imod stemte 94 (S, V, M og RV), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 2 af et mindretal (DF), tiltrådt af et flertal (udvalget med undtagelse af LA og ALT)?

Da det ikke er tilfældet, er ændringsforslag nr. 2 vedtaget.

Kl. 13:13

Formanden (Søren Gade):

Herefter drejer forhandlingen sig om lovforslaget som helhed. Vi har hørt hr. Karsten Hønge og går videre til de korte bemærkninger. Så hr. Karsten Hønge kan indtage stolen igen, og så får jeg forhåbentlig en liste over talere frem.

Der er en række korte bemærkninger, og vi starter ved hr. Pelle Dragsted fra Enhedslisten.

Kl. 13:14

Forhandling

Pelle Dragsted (EL):

Tak for det. Og tak for en rigtig god tale, og også tak for det samarbejde, vi har haft mellem vores to partier i den seneste måned, hvor vi har stået sammen med lønmodtagerne og demonstreret, og hvor vi har bidraget til underskriftindsamlingen og i det hele taget gjort alt, hvad vi kunne for at stoppe det her forrykte forslag. Det er også derfor, at vi er noget skuffede over, at SF sammen med Liberal Alliance i går meldte ud, at man ikke vil stille sine mandater bag en folkeafstemning efter grundlovens § 42. Når det her bliver vedtaget i dag, er det den sidste chance, vi har for faktisk at skærme danskerne, skærme lønmodtagerne og skærme den danske aftalemodel mod det her overgreb fra regeringens side.

Så spørgsmålet lyder: Hvorfor vil SF ikke være med til det?

Kl. 13:15

Formanden (Søren Gade):

Ordføreren.

Kl. 13:15

Karsten Hønge (SF):

Først og fremmest vil jeg sige, at det desværre er ret lige meget, hvad SF mener om den her sag, for vores mandater har ikke haft nogen som helst betydning. Jeg er til gengæld sikker på, at hvis det var lykkedes hr. Pelle Dragsted sammen med andre at gøre det sandsynligt, at vi kunne nå 60 mandater, ville det også have stillet diskussionen anderledes i det hele taget. Indtil nu er det jo en rent teoretisk øvelse – det vidste vi også i går, og vi ved det i dag – for der er 26 mandater, der ønsker en folkeafstemning. Derfor har det indtil videre kun været en rent teoretisk øvelse. Med 26 mandater, også selv om man lægger SF's oveni, som i dag desværre kun er 15, er vi jo ikke i nærheden af at have 60.

Kl. 13:15

Formanden (Søren Gade):

Hr. Pelle Dragsted.

Kl. 13:15

Pelle Dragsted (EL):

Jeg synes, det er en mærkelig argumentation. For med samme argument kunne man jo lade være med at komme og stemme i dag, for der er jo alligevel flertal for noget andet. Det er det første. For det andet er det jo heller ikke rigtigt. Det er jo ikke rigtigt, at der ikke var mulighed for et flertal. Vi havde en andenbehandling i sidste uge, og der var tre, faktisk fire partier, der endnu ikke havde besluttet sig for, om de ville støtte en folkeafstemning. SF var et af dem, Liberal Alliance var et andet, og Danmarksdemokraterne og Konservative var de andre. Det vil sige, at der stadig væk var en mulighed, men den mulighed forsvandt i går, da SF som det første parti sammen med Liberal Alliance slukkede for håbet om det her ved at gå ud og sige, at man ikke ville støtte op om det her. Derfor er det jo ikke rigtigt, hvad ordføreren siger. Så hvad er så årsagen?

Kl. 13:16

Formanden (Søren Gade):

Ordføreren.

Kl. 13:16

Karsten Hønge (SF):

Det er jo simpelt hen ikke rigtigt. SF's melding i går kom på ryggen af, at De Konservative og Liberal Alliance havde sagt, at de ikke ville gå ind og støtte en folkeafstemning, og derfor kan vi ikke komme højere op; vi kan ikke komme højere op end 41 mandater for. Så er der selvfølgelig også en teoretisk mulighed for, at Danmarksdemokraterne vil gå ind for det, og så er vi oppe på 55. Vi er da ikke i nærheden af de 60 mandater.

Kl. 13:16

Formanden (Søren Gade):

Tak for det. Vi går videre til næste korte bemærkning. Hr. Nick Zimmermann.

Kl. 13:16

Nick Zimmermann (DF):

De 500.000 underskrifter, som ordføreren startede med at nævne i sin tale, er jo 500.000 personer, der gerne vil have sendt det her til en folkeafstemning. Så er det ikke fuldstændig meningsløst at stå på talerstolen og buldre af sted omkring de 500.000 underskrifter, når man ikke tør sætte handling bag ordene og så rent faktisk være med til at sende det til en folkeafstemning?

Kl. 13:17

Formanden (Søren Gade):

Ordføreren.

Kl. 13:17

Karsten Hønge (SF):

Jeg tror simpelt hen, hr. Nick Zimmermann tager fejl. Der står ingen steder i det, de har skrevet under på, at det er for en folkeafstemning; det er for at bevare store bededag.

Kl. 13:17

Formanden (Søren Gade):

Hr. Nick Zimmermann.

Kl. 13:17

Nick Zimmermann (DF):

Jeg kan i hvert fald fortælle, at det er en del af baggrunden for den underskrift, man sætter, altså at man ønsker at sende forslaget til en folkeafstemning, og det samme gælder eksempelvis for fagbevægelsen, som jo har sat den her underskriftindsamling i gang.

Det er jo ikke nogen hemmelighed, at hr. Karsten Hønge plejer at kalde folk for tøsedrenge og sige, at folk bare skal have med hammeren, hvis ikke de retter ind til højre, når der er store politiske konflikter. Men hvad skal vi så kalde SF i den her sammenhæng? Er det SF og hr. Karsten Hønge, der vælger at trykke på tøsedrengsknappen, i forhold til at det måske i virkeligheden er dem, der i denne omgang skal have en med hammeren for at bakke op om de 500.000 underskrifter?

Kl. 13:18

Formanden (Søren Gade):

Ordføreren.

Kl. 13:18

Karsten Hønge (SF):

Jeg må bare konstatere, at de her mennesker altså ikke har skrevet under på at ville have det til folkeafstemning. Og jeg gør lige opmærksom på, at det er det sorte, der er bogstaverne.

Kl. 13:18

Formanden (Søren Gade):

Tak for det. Vi går videre til hr. Kim Edberg Andersen.

Kl. 13:18

Kim Edberg Andersen (NB):

Undskyld, jeg hørte ikke lige det sidste svar, men jeg tænkte, at det nok var et lidt forkvaklet forsvar.

Mit første spørgsmål er ret kort. Mener ordføreren, at Socialistisk Folkeparti er et arbejderfolkeparti?

Kl. 13:18

Formanden (Søren Gade):

Ordføreren.

Kl. 13:18

Karsten Hønge (SF):

Der er jo den her særlige krølle ved det, at man ikke kan være et folkeparti uden også at have arbejderne med. Så SF definerer sig som et folkeparti, men det giver ikke mening at være et folkeparti, uden at man også har lønmodtagerne med.

Kl. 13:18

Formanden (Søren Gade):

Hr. Kim Edberg Andersen.

Kl. 13:18

Kim Edberg Andersen (NB):

Så ligger det andet spørgsmål jo lige for, hr. Karsten Hønge. Hvordan kan et arbejder- og folkeparti være imod en folkeafstemning og dermed de facto være for at afskaffe store bededag?

Kl. 13:19

Formanden (Søren Gade):

Ordføreren.

Kl. 13:19

Karsten Hønge (SF):

Det med at afskaffe store bededag rammer nu mange andre end dem, vi traditionelt kalder arbejderklassen. I høj grad vil det jo ramme sygeplejersker, som er vant til at arbejde på store bededag og nu bliver frataget deres løntillæg. Så det er jo bredere end som så. Men jeg tror bare, at jeg vil referere til hele SF's indsats i den her sag. Den er jo entydigt for at bevare store bededag. Min ordførertale var et langt forsvar for at bevare store bededag.

Kl. 13:19

Formanden (Søren Gade):

Hr. Morten Messerschmidt.

Kl. 13:19

Morten Messerschmidt (DF):

Jeg undrer mig stadig væk over begrundelsen fra hr. Karsten Hønge i relation til det med folkeafstemningen, for er det sådan den generelle arbejdsgang for SF, at man kun tilkendegiver opbakning til noget, hvis man er sikker på at få det igennem? Altså, jeg husker da endog ganske mange ændringsforslag og forslag generelt fra SF's side, som man må forvente ikke bliver mødt af et flertal her i Folketinget, bl.a. fordi regeringen har sit eget flertal, men hvor SF jo ikke står tilbage for at tilkendegive sympati.

Det er vel derfor ikke for meget at forstå det sådan, at når SF nu så eksplicit siger, at de ikke agter at lægge deres mandater i den skål, som vi andre har gjort det, i forhold til en folkeafstemning, så er der ikke bare tale om en overvejelse om, at der ikke nås de 60 underskrifter; så er det jo reelt, fordi man ikke ønsker en folkeafstemning, så vi kan få fejet det her forslag til side.

Kl. 13:20

Formanden (Søren Gade):

Ordføreren.

Kl. 13:20

Karsten Hønge (SF):

Jeg synes, hr. Morten Messerschmidt har fat i noget. Mit svar gik mest til hr. Pelle Dragsted, der var meget fokuseret på, om det ligesom kunne udløse en folkeafstemning. Det var derfor, jeg i den del af svaret holdt mig mest til antallet, for jeg mener ikke, at det argument holder.

Men jeg vil medgive hr. Morten Messerschmidt, at substansen i det da altid er til diskussion: Hvornår er det noget, man skal sende til folkeafstemning? Der kunne man godt sende det her til folkeafstemning også; jeg anerkender da – når vi nu er ovre i den her del af argumentationen – fuldstændig, at der er gode argumenter for at sende det til folkeafstemning. Det anerkender jeg da fuldstændig.

Men hver gang skal man jo gøre op, hvad der er af argumenter for, og der er da helt soleklart gode argumenter for. Det, der er argumentet, som gør, at vi har tænkt meget over det og diskuteret det meget i SF, er jo: Skal det ligesom være den nye ramme for, hvornår noget er omfattende nok til, at man sender det til folkeafstemning? Der vil komme en række andre områder, hvor vi så hele tiden vil blive testet på det, og der valgte vi så i den her situation at sige, at i forhold til andre ting synes vi ikke det her egner sig til det. Det er substansargumentet.

Kl. 13:21

Formanden (Søren Gade):

Hr. Morten Messerschmidt.

Kl. 13:21

Morten Messerschmidt (DF):

Må man så spørge: Hvornår så? Altså, vi har jo i Dansk Folkeparti faktisk sammen med Enhedslisten forsøgt at række ud i den forstand, at vi har forsøgt at inddæmme det her og sagt: Jamen vi vil godt give håndslag på, at der ikke er andre dele af det regeringsgrundlag, som vi skal trækkes med de næste par år her, hvor vi kommer til at bede om folkeafstemning. Vi har også forsøgt at sige, at vi sagtens kan lave en aftale om, at kun når de 60 underskrifter fordeler sig ligeligt mellem rød og blå blok, vil vi gå efter en folkeafstemning.

Altså, hvad skal der egentlig til, før SF synes, at man skal spørge befolkningen, hvis ikke det her er nok?

Kl. 13:22

Formanden (Søren Gade):

Ordføreren.

Kl. 13:22

Karsten Hønge (SF):

Jeg synes faktisk egentlig også, at det var et godt forsøg fra Enhedslisten og Dansk Folkepartis side på at gøre det nuanceret, sådan at man har flere parametre inde over det, før man bringer det til at udløse en folkeafstemning. Det synes jeg faktisk var godt – sådan en god, lidt konstruktiv måde at gå til tingene på.

Sagen er bare stadig væk – nu kan jeg sige det i forhold til f.eks. Dansk Folkeparti, som jeg jo ved i hele sin historie har været meget optaget af seniorers og ældres forhold – at jeg tror, en hel del af de der 250.000 mennesker, der betaler til efterlønsordningen, og nogle af dem, fordi de håber på at have adgang til seniorjob, som vil forsvinde, også synes, dét skulle til folkeafstemning. Og hvor er det så, vi sætter grænsen?

Kl. 13:22

Formanden (Søren Gade):

Tak for det. Ordet går nu til hr. Peder Hvelplund fra Enhedslisten.

Kl. 13:22

Peder Hvelplund (EL):

Tak for det, og tak til hr. Karsten Hønge for en glimrende tale. Hr. Karsten Hønge siger, at det her er en teoretisk diskussion, men det bliver jeg nødt til at anfægte. Det her er ikke teoretisk – det er et spørgsmål om, hvorvidt man mener, at et indgreb i gældende overenskomster, det at tage en fridag fra lønmodtagerne, er et spørgsmål af så afgørende og principiel karakter, at man også bør kunne sende det ud til en folkeafstemning. Det er så konkret, at hr. Karsten Hønge faktisk kan sætte sin signatur på et stykke papir her, og det kan være med til at sikre, at vi får en folkeafstemning.

Nu har jeg ikke været inde at undersøge, om hr. Karsten Hønges underskrift er mellem de 475.000 underskrifter, der er sat på kravet om at bevare store bededag, men jeg kan i hvert fald konstatere, at hvis ønsket er at få en folkeafstemning, vil det have langt større effekt, at hr. Karsten Hønge sætter sin underskrift på det her stykke papir.

Så det, jeg godt vil spørge hr. Karsten Hønge og SF om, er: Er SF og hr. Karsten Hønge enige i en samlet fagbevægelses krav om, at der skal være en folkeafstemning om afskaffelsen af store bededag, eller mener SF, at fagbevægelsen her tager grundlæggende fejl?

Kl. 13:23

Formanden (Søren Gade):

Ordføreren.

Kl. 13:23

Karsten Hønge (SF):

Som medlem af 3F har jeg selvfølgelig skrevet under, det er da klart. Men jeg vil egentlig starte et andet sted. Jeg er lidt imponeret over den måde, hvorpå det er lykkedes Enhedslisten og Dansk Folkeparti at få diskussionen og pressen til at cirkle rundt om, hvad 26 mandater måske kan gøre. Egentlig er jeg lidt imponeret over det. For vi har jo ikke på noget tidspunkt været i nærheden af at komme op på 60 mandater, men alligevel kan man få verden til at cirkle rundt om, hvorvidt vi skal have en folkeafstemning eller ej, når det aldrig nogen sinde i det her forløb har været inden for rækkevidde.

Jeg synes tværtimod, at substansdiskussionen skulle handle om det, det betyder for lønmodtagerne. Det er nok den dagsorden, jeg synes er den vigtigste: Hvad betyder det her for den enkelte lønmodtager, og hvad betyder det for vores arbejdsmarked? Nu kommer vi så ud på det der sidespor, som jeg godt kan forstå er vældig interessant for Enhedslisten og Dansk Folkeparti, men hvordan kunne man nogen sinde forestille sig, at det kunne blive til noget, når man ikke har opbakning fra flere end 26 mandater?

Kl. 13:24

Formanden (Søren Gade):

Hr. Peder Hvelplund.

Kl. 13:24

Peder Hvelplund (EL):

Nu kunne hr. Karsten Hønge jo også vælge at have en lidt mere jordnær tilgang til tingene og læse, hvad der står på den erklæring og så overveje det med sig selv og sige: Er jeg enig i det, skriver jeg under, og er jeg ikke enig i det, lader jeg være med at skrive under. Man behøver ikke gøre sig overvejelser over, hvem der måske i øvrigt ellers kunne overveje at skrive under. Man kunne bare forholde sig til substansen.

Derfor vil jeg gerne spørge hr. Karsten Hønge en gang til: Når nu en samlet fagbevægelse, inklusive 3F, anbefaler en folkeafstemning om det her spørgsmål, mener hr. Karsten Hønge så, at 3F og resten af den danske fagbevægelse tager grundlæggende fejl i at rejse det krav?

Kl. 13:25

Formanden (Søren Gade):

Ordføreren.

Kl. 13:25

Karsten Hønge (SF):

Jeg er helt sikker på, at hr. Peder Hvelplund kender til fagbevægelsens henvendelse. Den går til regeringen. De opfordrer regeringen til at udskrive folkeafstemning. Det var det, man besluttede i FH's forretningsudvalg. Man sagde: Vi opfordrer regeringen til at udskrive folkeafstemning. Og det var for så vidt ikke møntet på partierne.

Kl. 13:25

Formanden (Søren Gade):

Tak for det. Fru Franciska Rosenkilde, Alternativet.

Kl. 13:25

Franciska Rosenkilde (ALT):

Tak for det. Jeg stiller mig i køen af nysgerrige ordførere, der er interesseret i at høre, hvorfor SF ikke ønsker en folkeafstemning på det her område. For det er jo svært ikke at blive grebet af ordførerens fine tale om, at SF også mener, at det her forslag er helt ude i skoven og på ingen måde er den vej, Danmark skal gå. Vi har flere økonomer, der stiller spørgsmålstegn ved det her forslag. Vi har syv ud af ti adspurgte danskere, der ifølge en Epinionundersøgelse ønsker, at det her ikke skal blive til noget. Vi har en samlet fagbevægelse osv. osv. Modstanden er massiv. Det kan jeg forstå at vi er enige med SF om.

Det, som vi igen og igen prøver at blive klogere på, er så, hvorfor SF ikke mener, at det her skal til en folkeafstemning. Jeg kan nu forstå på flere af ordførerens svar, at det så alligevel er, fordi SF vurderer, at det ikke er vigtigt nok, når det kommer til stykket. Men jeg vil nu give ordføreren mulighed for endnu en gang at gøre det klart, hvorfor SF ikke mener, at den her sag om at afskaffe store bededag er vigtig nok til en folkeafstemning.

Kl. 13:27

Formanden (Søren Gade):

Ordføreren.

Kl. 13:27

Karsten Hønge (SF):

Sagen er ekstremt vigtig, og jeg har lige holdt en tale om det. Det er den tredje tale, jeg holder om det. Vi har haft samråd om det. Jeg kan slå fast med syvtommerssøm, at det er en ekstremt vigtig sag for SF at forsvare lønmodtagernes rettigheder. Til efteråret kommer vi herinde i salen sandsynligvis til at diskutere, at regeringen har fået en helt håbløs idé om at fjerne retten til at få seniorjob. Der er 250.000 mennesker, der betaler deres bidrag til efterlønsordningen for at være omfattet af den garanti for at kunne få en værdig tilbagetrækning fra arbejdsmarkedet. Så får vi den samme diskussion. Var det ikke rimeligt at sende det til folkeafstemning til efteråret? Det kan jeg så garantere for at der vil være mange af de 250.000 mennesker der vil synes.

Så hvor er det – det er det, der er vores udfordring – vi sætter grænsen for det? Det kunne godt have været her. Jeg synes, der er gode argumenter for en folkeafstemning. Det er ikke noget med, at jeg synes, det er hen i vejret. Lovforslaget er hen i vejret. Det er helt ude i skoven. Men det er idéen om at have en folkeafstemning da ikke. Det er bare, at det hele jo skal balancere til sidst. Hvornår er det så, man synes, at noget er så vigtigt, at man gør det? Det kunne f.eks. være seniorjob. Det kunne være, dengang man forringede efterlønsordningen i 1998, hvor Enhedslisten eller Dansk Folkeparti ikke ønskede folkeafstemning. Der kunne mange godt synes, at det også var der, man skulle gøre det. Så hvor er det præcis, vi sætter stregen?

Kl. 13:28

Formanden (Søren Gade):

Fru Franciska Rosenkilde.

Kl. 13:28

Franciska Rosenkilde (ALT):

Kan man så konkludere, at SF synes, den her sag er vigtig, men ikke vigtig nok til en folkeafstemning?

Kl. 13:28

Formanden (Søren Gade):

Ordføreren.

Kl. 13:28

Karsten Hønge (SF):

Den her sag er ekstremt vigtig, og den er højt prioriteret. Men det er den overregning, man skal ud i, medmindre man synes, alt muligt skal til afstemning. Altså, nu tænker jeg ikke, at det her er alt muligt. Det er en ekstremt vigtig ting, og det er en principiel sag. Det synes jeg måske egentlig også indgrebet i lærerkonflikten var dengang. Der hørte jeg heller ikke, at Enhedslisten ønskede det til folkeafstemning. Jeg hørte heller ikke, at Dansk Folkeparti ønskede det til afstemning. Så jeg mener bare: Hvornår er noget vigtigt nok? Jeg synes egentlig, det indgreb over for lærerne dengang måske skulle have været til folkeafstemning – eller hvad? Eller hvad nu med de andre ting, der ligger foran os? Hvis vi hver gang tager målepinden ind og siger, at det skal til en folkeafstemning, tror jeg, vi ender et lidt svært sted.

Kl. 13:29

Formanden (Søren Gade):

Fru Mette Thiesen, Dansk Folkeparti.

Kl. 13:29

Mette Thiesen (DF):

Tak. »Stop tyven!«, står ordføreren og siger oppe på talerstolen, men det vil SF jo ikke. SF vil jo ikke lægge handling bag ordene og stoppe tyven og stoppe det her, for det kunne SF meget nemt ved netop at være med til at få det her lagt ud til en folkeafstemning. Hvorfor er det, at Socialistisk Folkeparti siger alle de rigtige ting, men ikke tør at sætte handling bag ordene? Hvorfor?

Kl. 13:29

Formanden (Søren Gade):

Ordføreren.

Kl. 13:29

Karsten Hønge (SF):

Jamen altså, fru Mette Thiesen, det havde jo ikke gjort nogen forskel, desværre, fordi SF kun har 15 mandater. Så derfor er det jo ikke rigtigt, når fru Mette Thiesen siger, at når jeg råber »stop tyven«, kunne vi have forhindret tyven i at stjæle lønmodtagernes fridag ved at sige ja til en folkeafstemning. Det havde jo ikke ændret noget som helst. Det havde kun flyttet tallet fra 26 til 41 mandater. Det var, hvad det havde flyttet; andet havde det jo ikke flyttet. Det ændrer jo ikke noget.

Kl. 13:29

Formanden (Søren Gade):

Fru Mette Thiesen.

Kl. 13:30

Mette Thiesen (DF):

Det er fuldstændig rigtigt, at der er flere partier herinde, som ikke tør sætte handling bag de fine ord. SF er et af dem, og jeg kan godt høre, at ordføreren er i gang med en ordentlig gang rygsvømning i forhold til det her. Men derfor giver det stadig væk absolut ingen mening, at man ikke netop viser det, også klart og tydeligt til fagbevægelsen, som ordføreren ellers altid står og er meget hurtig til at forsvare. Her vil man simpelt hen ikke lægge handling bag ordene. Jeg synes, det er skammeligt, og man burde faktisk stå ved det og sige: Ja, Socialistisk Folkeparti er fuldstændig lige så ansvarlig for afskaffelsen af store bededag, som regeringen er, desværre.

Kl. 13:30

Formanden (Søren Gade):

Ordføreren.

Kl. 13:30

Karsten Hønge (SF):

Hvis bare det var så vel, at vi kunne have forhindret handlingen ved at gøre det, men det er der intet, der tyder på. Ved det næste spørgsmål, jeg får, er der så ikke en, der lige vil være så venlig over for mig at prøve bare nogenlunde antydningsvis at vise, hvad vejen hen til de 60 mandater skulle være? Er det for meget at bede om? Jeg mener bare, at så giver det da noget indhold i diskussionen. Indtil nu har det bare været noget med, at SF kunne have forhindret det. Nej, det kunne SF ikke – vi er langt fra at kunne have forhindret det. Men det er da rigtigt, som fru Mette Thiesen siger, at det da ville være nogle hurtige point for SF at tage over for fagbevægelsen at sige, at vi gik ind for det, men nu er vi altså ikke nogen, der bare går efter de nemme stemmer hver gang. Vi tager et, synes jeg selv, ansvarligt standpunkt her.

Kl. 13:31

Formanden (Søren Gade):

Hr. Lars Boje Mathiesen, Nye Borgerlige.

Kl. 13:31

Lars Boje Mathiesen (NB):

Tak. Jeg føler mig sådan hensat til folkeskolen, hvor jeg var lærer for en 1.- og en 2.-klasse, når SF's ordfører står og siger det her – fordi lille Jonas derovre ikke gør sådan og sådan, kan jeg heller ikke opføre mig ordentligt. Det er ikke nogen undskyldning; det var det ikke i 1. klasse, og det er det heller ikke herinde i Folketingssalen. SF har ansvaret over for vælgerne og for, hvad der er SF's holdning.

Nu spørger vi så: Hvorfor er det, SF ikke mener, at det her er principielt nok til, at der skal være en folkeafstemning? Det har vi ikke fået noget svar på, så kunne ordføreren ikke forklare, hvorfor det specifikt er sådan, at SF ikke synes, at den her sag er principiel nok til, at vi skal have en folketingsafstemning om det?

Kl. 13:32

Formanden (Søren Gade):

Ordføreren.

Kl. 13:32

Karsten Hønge (SF):

Jeg ved, at det ville være en meget svær øvelse for hr. Lars Boje Mathiesen, men altså, det her handler faktisk om noget, der er lidt mere sammensat end som så. Det indeholder en masse nuancer. Vi kunne, som jeg sagde før, sagtens tage nogle nemme point ved at sige: Jamen så går vi da ind for en folkeafstemning; det bliver ikke til noget alligevel, og så kan vi score nogle point. Sådan tænker vi så ikke lige i SF.

Kl. 13:32

Formanden (Søren Gade):

Hr. Lars Boje Mathiesen.

Kl. 13:32

Lars Boje Mathiesen (NB):

Nej, men jeg går ud fra, hr. Karsten Hønge kender grundlovens § 42, stk. 6. Hvis han ikke gør det, kan jeg da lige nævne, at i den er der en lang række begrænsninger for, hvad man ikke kan sætte til folkeafstemning. Her kan jeg f.eks. nævne, at det drejer sig om finanslove, tillægsbevillingslove, midlertidige bevillingslove, statslånslove, normeringslove, lønnings- og pensionslove og love om direkte og indirekte skatter.

Så til det her argument om, at det bliver en glidebane, vil jeg sige, at der har vores forfædre sat det ind i grundloven, således det ikke sker. Så lad mig spørge igen: Hvad er det for en glidebane, hr. Karsten Hønge tror det bliver, hvis man ikke går ind og vil sige ja til at lave en folkeafstemning om det her? Hvad kunne der komme nede ad vejen, som man så også ville være bange for at sige ja til?

Kl. 13:33

Formanden (Søren Gade):

Ordføreren.

Kl. 13:33

Karsten Hønge (SF):

Jeg har slet ikke brugt ordet glidebane. Det, jeg beder til refleksion over, og her kan det godt være, at jeg så fisker forgæves, er bare det her: Hvis det her er den målepind, vi sætter ned, så vil jeg mene, at så er der kun frem til efteråret, hvor rigtig mange mennesker vil have en forhåbning om, at vi kan være med til at forhindre, at regeringen stjæler deres ret til seniorjobs – og det gælder en række andre sager. Og der er det bare sådan, at hvis vi hver gang herinde i salen sender noget til folkeafstemning for at udtrykke et synspunkt for et partis villighed, dybden af deres modstand eller for at udtrykke, at de er tilhængere af noget, så tror jeg bare, det bliver meget svært at arbejde i.

Kl. 13:33

Formanden (Søren Gade):

Hr. Hans Kristian Skibby, Danmarksdemokraterne.

Kl. 13:33

Hans Kristian Skibby (DD):

Tak, hr. formand. Jeg vil gerne spørge ordføreren lidt til det her med den danske model, arbejdsmarkedets tredeling osv., for noget af det, som måske kunne blive konsekvensen, hvis regeringen får flertal for det her tåbelige forslag med at fjerne store bededag, er jo, at vi om ganske få dage kan se frem til en storkonflikt i Danmark. Og der kunne jeg godt tænke mig at høre lidt om, hvordan SF ser på det.

Jeg er udmærket klar over, at de måske har den samme tilgang til nogle af de her dele, men er det ikke fuldstændig vanvittigt, at man ender i en situation, hvor man spiller politisk jeopardy med tredelingen i forhold til vores overenskomstforhandlinger, trepartsforhandlinger osv., men hvor det også ser ud til at ende i en stor konflikt, som kommer til at koste mange, mange penge for dansk erhvervsliv, danske arbejdspladser, danske eksportvirksomheder og alle mulige andre. Hvordan ser Socialistisk Folkeparti på det?

Kl. 13:34

Formanden (Søren Gade):

Ordføreren.

Kl. 13:34

Karsten Hønge (SF):

Det er helt åbenlyst, at hvis de her overenskomster ender med at blive stemt ned, ligger hovedansvaret ovre hos regeringen. Det er regeringen, der bærer hovedansvaret for en eventuelt kommende storkonflikt. Det er også derovre, hovedansvaret ligger for, at de overenskomstforhandlinger, der skal starte i 2024 på det offentlige område, får en utrolig svær start. Hvis man starter med at hugge 50 mio. kr. fra de offentlige ansattes løntillæg uden at ville fortælle, at det er nogle penge, der bliver tilbageført uden for den forhandlingsramme, der i øvrigt vil blive afsat, så er man også ansvarlig for de konflikter og de meget besværlige forhandlinger, der kommer på det offentlige område. Ansvaret ligger ovre hos regeringen.

Kl. 13:35

Formanden (Søren Gade):

Hans Kristian Skibby.

Kl. 13:35

Hans Kristian Skibby (DD):

Tak for svaret. Det er jo rigtigt, at regeringen i blinde trasker direkte ind i en storkonflikt med nogle vidt uoverskuelige konsekvenser, som jeg synes burde få nogle lamper til at blinke ganske alvorligt. Men hvad er SF's vurdering af, hvor store konsekvenserne vil være? Når man nu siger, at man kan spare nogle milliarder, i de her fine beregninger, som der er mange der har sat spørgsmålstegn ved om overhovedet er korrekte beregninger, hvad er så SF's vurdering af, hvad det vil koste?

Kl. 13:36

Formanden (Søren Gade):

Ordføreren.

Kl. 13:36

Karsten Hønge (SF):

Det er klart, at en storkonflikt ville blive ekstremt dyr. Den ville blive ekstremt dyr for samfundet. Den ville blive ekstremt dyr for lønmodtagernes organisationer, der skal udbetale konfliktunderstøttelse. Jeg tror, at det ville slå skår ned igennem det tillidsfulde samarbejde, vi ellers har haft mellem arbejdsmarkedets parter og Folketinget, og som har givet Danmark så mange fordele og så mange fremskridt i forhold til andre lande. Man har kunnet blive enige om ting – arbejdsgivere, fagbevægelse og det politiske system i fællesskab – og her vælger regeringen at kaste en ordentlig håndfuld grus ned i det der velsmurte maskineri.

Kl. 13:36

Formanden (Søren Gade):

Fru Rosa Lund, Enhedslisten.

Kl. 13:36

Rosa Lund (EL):

Tak for det. Hr. Karsten Hønge citerer jo faktisk i sin tale Lizette Risgaard, formanden for danske lønmodtagere. Og hun mener jo og har jo sagt, at hvis ikke regeringen vil udskrive en folkeafstemning om store bededag, kan Folketinget gøre det. Det er faktisk det, hun beder os om. Så er det jo bare, vi i Enhedslisten tænker: Hvorfor vil SF ikke være med til det?

Kl. 13:37

Formanden (Søren Gade):

Ordføreren.

Kl. 13:37

Karsten Hønge (SF):

Der er ingen tvivl om, at udmeldingerne fra Fagbevægelsens Hovedorganisation efter deres forretningsudvalgsmøde var en henvendelse til regeringen. Det var en opfordring til regeringen om at udskrive folkeafstemning; det står fast. Men det er da også klart, at der er fagforeninger og forbund, der også mener, at man skulle gøre det, uanset hvad regeringen ville gøre. Sagen er bare igen den, at jeg synes, fru Rosa Lund er med til at tale et scenarie, som ikke har nogen chancer, op. Det er da altid interessant at deltage i teoretiske diskussioner, men det her med sådan at lave frie teoretiske øvelser på gulv fører os ikke andre steder hen. Som sagt, og jeg har jo sagt det et par gange: Jeg vil da virkelig gerne opfordre folk til at give mig bare antydningen af, hvor resten af mandaterne skulle komme fra. Jeg kan kun komme til 26, og hvis SF kaster sine mandater ind, ender vi på 41, og der er ligesom et stykke op til 60.

Kl. 13:38

Formanden (Søren Gade):

Fru Rosa Lund.

Kl. 13:38

Rosa Lund (EL):

Diskussionen bliver i hvert fald ved med at være teoretisk, hvis ikke SF vil sætte handling bag ordene. Altså, vi har jo muligheden her, hr. Karsten Hønge, for rent faktisk at lægge et endnu større pres på regeringen, hvis SF ville kaste sine mandater ind i puljen. Det vil SF af en eller anden mærkelig årsag ikke være med til. Man kan jo godt sige: Der er ikke nogen chance for, at det her nogen sinde kommer igennem. Men så vil jeg sige, at vi da lige så godt kan gå hjem. Der er en flertalsregering. Altså, det er da vores opgave som Folketing og ud fra det, vi er valgt på, at stå på mål for det. Og det undrer mig – det undrer mig!– at SF ikke tør at smide sine mandater ind i puljen for at få en folkeafstemning om det her.

Kl. 13:38

Formanden (Søren Gade):

Ordføreren.

Kl. 13:38

Karsten Hønge (SF):

Jeg er ret sikker på, at man skal være medlem af Enhedslisten for at kunne sige sætningen: Man sætter handling bag ordene ved at komme med en programerklæring. Det er det, det handler om. Det tror jeg er sådan Enhedslistens virkelighed, hvor man siger, at man virkelig sætter handling bag ordene, for nu har man besluttet noget, nu har man skrevet under på noget. Der er bare ikke flyttet noget i virkeligheden. Det med at sætte handling bag ordene betyder, at der flyttes noget i virkeligheden, og det flytter ikke noget i virkeligheden, at vi lægger vores 15 mandater oveni, ikke det mindste. Men jeg er sikker på, at det i Enhedslistens virkelighed virkelig er at gøre noget, altså når man har sagt noget, og når man har skrevet under på noget. Det flytter bare ikke noget ude i virkeligheden.

Kl. 13:39

Formanden (Søren Gade):

Fru Pia Kjærsgaard.

Kl. 13:39

Pia Kjærsgaard (DF):

Tak for det. Det var jo noget af en brandtale, som hr. Karsten Hønge holdt som ordførertale; det må jeg sige – den var rigtig, rigtig god. Men siden er det faktisk ikke gået så godt, synes jeg. I de her mundtlige spørgsmål synes jeg ligesom man har glemt den der fremragende ordførertale. Og jeg er altså også dybt forundret over argumentationen og har i det hele taget været det i den her debat. For det har jo nærmest været, altså hvis vi ville have en folkeafstemning, drilleri; når vi har ophævet clearingaftalerne, har det været drilleri.

Det, vi gør, er egentlig bare at forholde os til det, som er det allerallerbedste, vi har: Danmarks Riges Grundlov. Det synes jeg også man skal gøre i forhold til en folkeafstemning, og derfor er jeg dybt forundret og oprigtig ærgerlig over, at oppositionen ikke kan holde sammen om det her. For det er jo også sådan, at hvis tampen begynder at brænde og regeringen kan mærke, at det peger mod en folkeafstemning, så kan regeringen trække forslaget. Og jeg må sige, at der altså er beslutninger, som er for vigtige for os at tage alene herinde, men som burde lægges ud til en folkeafstemning. Det her er et oplagt bud.

Jeg forstår ikke hr. Karsten Hønges argumentation, og det nytter ikke noget med en gentagelse, for der ville jo være et stort flertal, hvis hele oppositionen holdt sammen.

Kl. 13:40

Formanden (Søren Gade):

Ordføreren.

Kl. 13:40

Karsten Hønge (SF):

Tak til fru Pia Kjærsgaard for godt at kunne lide min tale, men den handlede jo også om substansen i, hvad det her lovforslag går ud på. Indholdsmæssigt er vi enige om at forsvare lønmodtagernes rettigheder. Så tak for støtten til det, som det her faktisk handler om.

Det, vi diskuterer i dag, er jo faktisk ikke, synes jeg da, en folkeafstemning, men det handler om, hvorvidt regeringen skal tilsidesætte et stort mindretal af partier, skal tilsidesætte op mod en halv million underskrifter, skal tilsidesætte alle de henvendelser fra fagbevægelsen og fortsat gribe ind over for lønmodtagerne; det er jo det, det handler om. Det handler om, at man nu tager penge fra lønmodtagerne og putter dem over i arbejdsgivernes lommer – at man tager løntillæg fra offentligt ansatte og beholder dem i stat, regioner og kommuner. Det er jo det, det handler om, og det var det, min tale handlede om. Det er vel også derfor, at fru Pia Kjærsgaard godt kunne lide den.

Det, vi diskuterer her, er relevant, men dog alligevel et sidespor. Men det er relevant at diskutere en folkeafstemning, selvfølgelig er det det. Jeg synes, som jeg har sagt nogle gange, at der er gode argumenter for en folkeafstemning, men altid og hver gang skal man jo gøre op med sig selv: Er det det her, vi skal måles på? Og der ved jeg da, at Dansk Folkeparti og fru Pia Kjærsgaard en gang for nogle år siden også opfordrede til en afstemning omkring udlændingepolitikken. Der spørger jeg bare: Hvornår er det så, vi gør det, og hvilke emner er det, vi sætter til folkeafstemning? Og der er vi så endt lige på den side, hvor vi ikke synes, at det her egner sig til det.

Kl. 13:41

Formanden (Søren Gade):

Fru Pia Kjærsgaard.

Kl. 13:41

Pia Kjærsgaard (DF):

Det gør udlændingepolitikken så heller ikke, ifølge SF's holdning, men sådan er det jo. Den diskussion har vi taget, og vi kan godt tage den en gang til.

Men jeg må bare sige, at til sidst var det jo her Socialistisk Folkeparti, Liberal Alliance, Danmarksdemokraterne og Konservative, der sprang fra. Men igen: Hvis vi havde holdt sammen i oppositionen, havde der været et stort flertal for at fastholde de principper, som hr. Karsten Hønge jo netop lægger op til i sin ordførertale – en gentagelse af, hvor vigtigt det er i forhold til lønmodtagerne, fagbevægelsen osv. osv. Vi kunne være kommet hinanden i møde, for Dansk Folkeparti er også enige i de synspunkter, men har også det synspunkt, at det har med noget kulturelt at gøre, med sammenhængskraften at gøre osv. Det vil vi godt lægge til i den her debat plus alt det andet naturligvis. Men vi kunne være kommet langt videre, hvis oppositionen havde stået sammen, og hvis bl.a. SF havde stået fast.

Kl. 13:42

Formanden (Søren Gade):

Ordføreren.

Kl. 13:42

Karsten Hønge (SF):

Jamen jeg vil give fru Pia Kjærsgaard ret i, at hvis oppositionen samlet havde sagt, at vi sender det her til folkeafstemning, så havde diskussionen den sidste halvanden måned jo også været anderledes. Altså, vi har da også taget bestik af det. Vi brugte da mange uger på at overveje det, for der er gode argumenter for en folkeafstemning, og der er gode argumenter imod en folkeafstemning. Men da det jo ret hurtigt viste sig at være rene gymnastikøvelser på gulv, sådan teoretisk forstået, fordi Liberal Alliance og Konservative jo meldte ud, at de under ingen omstændigheder ville stemme for en folkeafstemning, så er den mulighed ikke til stede.

Kl. 13:43

Formanden (Søren Gade):

Fru Jette Gottlieb, Enhedslisten.

Kl. 13:43

Jette Gottlieb (EL):

Det står stadig ikke fuldstændig klart, om SF efter at have vægtet og vejet det ender med at mene, at det kan give mening at give befolkningen en mulighed for at tage stilling til, om man ønsker at arbejde mere i den her periode. I stedet får vi bare at vide, at der jo ikke vil være stemmer nok til at gennemføre en sådan folkeafstemning. Men er det virkelig SF's måde at afgøre sin egen stillingtagen på, altså om der altid er stemmer nok til det, man ønsker? I så fald kan man jo bare sætte sig og vente hele tiden. Det er da klart, at hvis SF havde lagt frem, at det ville de gerne, ville presset måske ligge et andet sted, men der ville da stadig være et pres på den øvrige del af Folketinget til at bidrage til en sådan folkeafstemning. Så nu spørger jeg, om det afgørende for SF er, at de ender med at mene, at det er meningsløst at spørge befolkningen om det her spørgsmål.

Kl. 13:44

Formanden (Søren Gade):

Ordføreren.

Kl. 13:44

Karsten Hønge (SF):

Jeg synes, vores argumentation falder i to dele. Den ene del er det her med, hvorvidt det overhovedet er værd at bruge så meget krudt på – andet end at det selvfølgelig skaber en hel masse medietid for Enhedslisten og Dansk Folkeparti. Men er der nogen grund til at bruge så meget tid på det? Det er det ene.

Den anden del er substansen i det: Hvornår er det så, vi siger ja eller nej til en folkeafstemning? Eksempelvis kan det i dag undre mig, hvorfor Enhedslisten ikke bad om at få det til folkeafstemning, da man greb ind over for lærerne, og da man i 1998 ødelagde efterlønnen. Det er en række andre situationer, som vi nu i fællesskab må reflektere over, for det peger også fremad. Jeg ved jo, at nedslidte seniorers forhold også betyder meget for Jette Gottlieb. Skal man kræve en folkeafstemning, når man nu vil fratage dem retten til at få en værdig tilbagetrækning fra arbejdsmarkedet? Så det er den del af argumentationen, som er den mere indholdsmæssige, og som er lige så vigtig som det der med, at der ikke er nogen grund til at bruge så enormt meget krudt på det, når man aldrig på noget tidspunkt i de sidste måneder har været i nærheden af de 60 mandater.

Jeg er sikker på, at fru Jette Gottlieb godt kan se, at der er to typer argumenter. De er forskellige, men de er begge to en del af det, der gør, at vi ender der, hvor vi gør.

Kl. 13:45

Formanden (Søren Gade):

Fru Jette Gottlieb.

Kl. 13:45

Jette Gottlieb (EL):

Men det er jo et spørgsmål om hønen og ægget. Hvis SF fra starten havde meldt ud, at man vejer for og imod, at man finder gode ting og dårlige ting, og at man ender med at konkludere, at det er vigtigt at spørge befolkningen, fordi det her er kommet som en tyv om natten, som SF flere gange sagt, så ville presset jo ligge et andet sted, fordi man jo så ville begynde at spørge Danmarksdemokraterne, om de, når nu SF var med, også ville være med. Og når man havde spurgt Danmarksdemokraterne og SF, kunne det så tænkes, at nogle af de konservative måske ville være med? Altså, det er jo en selvopfyldende profeti, når man meddeler, at det får vi ikke gjort. Okay, så kan der ikke blive et tilstrækkeligt antal stemmer, og så står man med en hønen og ægget-diskussion, som SF er med til at definere.

Kl. 13:46

Formanden (Søren Gade):

Ordføreren.

Kl. 13:46

Karsten Hønge (SF):

Jeg vil egentlig bare sige tak til fru Jette Gottlieb for at tro, at det er SF, der afgør, hvad de mener hos De Konservative og Liberal Alliance. Det er desværre ikke helt min oplevelse af det. Altså, jeg har ikke set noget, der skulle tyde på, at SF skulle kunne lægge så meget pres på de to partier, så de lige pludselig mener noget andet. Derfor har det ikke på noget tidspunkt været en reel diskussion om, hvorvidt det var en mulighed. Det har været en reel diskussion i Enhedslisten og Dansk Folkeparti, hvordan man får mest mulig medietaletid på det, og det har jeg da fuld forståelse for.

Kl. 13:46

Formanden (Søren Gade):

Hr. Peter Kofod fra Dansk Folkeparti.

Kl. 13:46

Peter Kofod (DF):

Tak for det, formand. Jeg må sige, at det er noget paradoksalt, at det på den ene side fyger med slagord fra SF's ordfører mod regeringen om, at det både er en skamstøtte, at arrogancen driver ned ad væggene, og at det er tyveri og alt muligt andet, og at SF på den anden side ikke er til noget. På den anden side vil SF ikkevære med til at banke regeringen på plads.

Hvordan kan man gøre det? Det kan man selvfølgelig gøre ved at følge den anbefaling, som kommer fra fagbevægelsen, og spørge danskerne. Det er det helt rigtige.

Jeg må konstatere, at ordføreren her er stoppet med at slå med den store mukkert og i stedet for vifter lidt med dunhammeren. For der er godt nok ikke meget handling bag ordene fra SF's ordfører. Så det, jeg vil vide, er: Hvad skal der egentlig til, for at SF vil tilslutte sig kravet om en folkeafstemning? Hvis tyveri, arrogance, der driver ned ad væggene, og en skamstøtte ikke er nok, hvad skal der så til?

Kl. 13:47

Formanden (Søren Gade):

Ordføreren.

Kl. 13:47

Karsten Hønge (SF):

Sagde hr. Peter Kofod ikke en »dunhammer«? Det var faktisk sjovt! Jeg synes, at det med hammeren, hvis det er det, vi skal holde os til, ligger i substansen, i forsvaret for lønmodtagernes rettigheder til at kunne holde fri og bevare de løntillæg, som de har forhandlet sig til. Det er deri, SF's stillingtagen står fuldstændig skåret og hamret ud i granit, om jeg så må sige. Og så har vi den her diskussion om, hvorvidt SF skulle sætte handling bag ordene. Hvis det dog bare var så vel! Men igen vil jeg sige, at der skal mere til end som så, for at SF er tilhængere af en folkeafstemning. Og det ville da også være dejlig nemt for SF bare at sige ja til det, for det var jo ikke blevet til noget alligevel, og så kunne vi have taget nogle billige point. Vi valgte så i den her afvejning at sige, at hvis det sætter standarden, vil vi godt nok få mange folkeafstemninger. Og så er vi endt med i overvejelserne frem og tilbage at synes, at det så ikke er det, der skal udløse det, for så vil vi få rigtig mange folkeafstemninger fremover. Det er vi ikke så begejstrede for. Det ved jeg godt man i højere grad er i Dansk Folkeparti, men det er vi så ikke i SF.

Kl. 13:48

Formanden (Søren Gade):

Hr. Peter Kofod.

Kl. 13:48

Peter Kofod (DF):

Det kan godt være, hr. Karsten Hønge syntes, at billedet var sjovt, men det syntes jeg ikke. Jeg kunne bedre lide hr. Karsten Hønge, dengang hr. Karsten Hønge slog løs med sin store mukkert på folk, der laver fejl. Jeg kan ikke lide den Karsten Hønge, der er en dikkende lammehale for regeringen, særlig ikke når man på den måde slår et hul i den danske model, som man gør her. Det er tragisk, at hr. Karsten Hønge vil være med til det.

Men lad mig spørge om det her med inflation i folkeafstemninger. Hvor ser hr. Karsten Hønge sådan tendensen til det? For der har jo ikke været mange folkeafstemninger, som er udskrevet af et stort mindretal i Folketinget i tidens løb. Og er det ikke rigtigt, at SF jo i den situation vil kunne være garanten for, at det ikke sker, men at man i helt ekstraordinære tilfælde som f.eks. det her, lige præcis her, hvor man trumfer kirken, hvor man trumfer fagbevægelsen, og hvor man trumfer et meget stort mindretal i Folketinget, jo kunne bruge det?

Kl. 13:49

Formanden (Søren Gade):

Ordføreren.

Kl. 13:49

Karsten Hønge (SF):

Jamen man må bare konstatere, at hammeren skam stadig væk er her. Den her tale er én lang hyldest til den danske model, én lang hyldest til, at vi skal respektere, at vi både har uafhængige parter på arbejdsmarkedet, og at vi skal behandle samarbejdet mellem parterne og Folketinget på en ordentlig måde. Lønmodtagernes rettigheder er jo nu under angreb anført af en socialdemokratisk ledet regering. Det er fuldstændig katastrofalt. Pointen er bare, at hvis det var sådan, at hammeren var, at SF kunne lægge sine stemmer ind og udløse en folkeafstemning, så kunne vi da overveje det, men det er jo ikke det, vi er i nærheden af.

Kl. 13:50

Formanden (Søren Gade):

Hr. Jan E. Jørgensen, Venstre.

Kl. 13:50

Jan E. Jørgensen (V):

Det er jo interessant at høre den her sammentømrede opposition, der står skulder ved skulder i den her sag – det var ironi. Jeg vil sådan set bare gerne takke hr. Karsten Hønge for ikke at hoppe med på det her folkeafstemningshalløj, men vil i samme sætning undre mig over, at SF er gået med på det her med at ophæve clearingaftalerne. For det kunne jo betyde, at et mindretal i Folketinget pludselig udgjorde et flertal, fordi der var flere medlemmer i den ene side af salen end i den anden side af salen, der havde forskellige grunde til ikke at være her, f.eks. sygdom og andet. Synes SF virkelig, at det er en fair måde at vinde en afstemning i Folketingssalen på, at man ophæver clearingaftalen, og at så handler det om, hvem der kan stille med flest folk i salen på en dag som i dag?

Kl. 13:51

Formanden (Søren Gade):

Ordføreren.

Kl. 13:51

Karsten Hønge (SF):

Det er da rigtigt, at man skal behandle sådan nogle aftaler, vi har her i Folketinget, med varsomhed. Men helt ærligt sætter man det op, som om det nærmest er en straf at passe sit arbejde og komme ind at stemme, men det synes jeg måske ikke er så forfærdeligt. Det er vel det, vi får vores gode hyre og skattefri omkostningstillæg for.

Kl. 13:51

Formanden (Søren Gade):

Hr. Jan E. Jørgensen.

Kl. 13:51

Jan E. Jørgensen (V):

Det synes jeg måske så er en lidt plat måde at stille det op på. For selvfølgelig passer folk deres arbejde, men folketingsmedlemmer kan jo ligesom alle mulige andre mennesker blive syge. Folketingsmedlemmer kan have et barn syg og ikke anden pasningsmulighed. Folketingsmedlemmer kan være på forretningsrejse ligesom i alle andre virksomheder. Folketingsmedlemmer kan have vigtige møder ude i landet, ligesom man i en virksomhed kan have vigtige møder med klienter og andet. Så det er jo en lidt plat måde at stille det op på at sige, at man ikke passer sit arbejde, hvis man ikke sidder herinde i salen. Det var forhåbentlig ikke det, hr. Karsten Hønge mente, for jeg har ofte oplevet, at hr. Karsten Hønge ikke har været til stede i salen.

Kl. 13:52

Formanden (Søren Gade):

Ordføreren.

Kl. 13:52

Karsten Hønge (SF):

Selvfølgelig, for vi har en clearingaftale, og der er tidspunkter, hvor vi simpelt hen aftaler, hvem der stemmer. Altså, det er jo en god aftale, vi har i Folketinget.

Den her sag, er en sag, der har fyldt meget, og som berører rigtig mange mennesker ud over den halve million, der har skrevet under. Der er garanteret lige så mange, der ikke har skrevet under, men som føler sig berørt af det. Det var måske en god idé, at vi her viste det tydeligere, og jeg tror egentlig også, jeg vil glæde mig til at se nogle afstemninger herovrefra, altså fra flere af mine gode kollegaer, der ligesom jeg selv har en stærk baggrund i fagbevægelsen. Jeg glæder mig måske især til at se dem trykke på knappen, hvor man går ind og fjerner lønmodtagerrettigheder. Det tror jeg jeg vil holde meget præcis øje med, altså hvordan der bliver stemt. Så på den måde kan en ophævelse af clearingaftalerne nogle gange være en god idé.

Kl. 13:53

Formanden (Søren Gade):

Tak, og så er det hr. Søren Egge Rasmussen, Enhedslisten.

Kl. 13:53

Søren Egge Rasmussen (EL):

Tak for den svulstige tale med de mange fyldord. Nu er vi så kommet lidt mere ned på jorden her under besvarelsen af diverse spørgsmål. Hvis vi bare går 2 dage tilbage, var der jo stadig væk uvished om, om man kunne samle 60 mandater. Det var jo der, at der kørte et eller andet spil, hvor det var sådan, at hvis et af de fire partier havde meldt først ud, havde de lagt et pres på de tre andre, og det lederskab viste SF jo så overhovedet ikke. SF er jo spild af venstrefløj på den her måde. Hvad er det, man har kæmpet for?

Man italesætter, at store bededag, den her forårsfridag, er noget så vigtig, og at man bakker op om fagbevægelsen osv., og når det så kommer til, at man faktisk kan være med til at sikre, at der kommer en folkeafstemning, og hvor det ser ud til, at 70 pct. af befolkningen er for at bevare store bededag, så vil SF alligevel ikke. Kan ordføreren ikke se, at det her simpelt hen er et eksempel på spild af venstrefløj, når man i SF bare nøler i de her sager?

Kl. 13:54

Formanden (Søren Gade):

Ordføreren.

Kl. 13:54

Karsten Hønge (SF):

Jeg synes faktisk, at det er rigtig interessant, når hr. Søren Egge Rasmussen, der er repræsentant for et parti, der ellers skulle være ideologisk baseret, nu siger, at den tale, som omhandler selve forsvaret for det, vi taler om, nemlig store bededag, er svulstige ord, men at jeg skulle blive svagere i mine svar, når vi kommer ind i substansen. Vi er jo netop ikke kommet ind i substansen. Hr. Søren Egge Rasmussen, det her er substansen! Det er, at man ønsker at stjæle lønmodtagernes fridag og tage deres løntillæg. Det er substansen. Hvad er det for noget snak med, at substansen skulle være en diskussion om folkeafstemning eller ej! Det siger lidt om begreberne, og det siger lidt om, hvad man i Enhedslisten synes er vigtigt, hvis det virkelig var det, jeg skulle forstå ved hr. Søren Egge Rasmussens indlæg. Nej, substansen er det, det handler om, altså at man tager store bededag og tager lønmodtagerrettigheder. Men for hr. Søren Egge Rasmussen er substansen øjensynlig den her diskussion om, hvorvidt man kan komme op over 26 mandater. Jeg skulle lige til at sige vorherre bevares.

Kl. 13:55

Formanden (Søren Gade):

Hr. Søren Egge Rasmussen.

Kl. 13:55

Søren Egge Rasmussen (EL):

Jamen politik er også at kæmpe og lave alliancer, og indimellem opstår der jo nye alliancer, og det har den her sag også vist, altså at der i begge sider af salen er repræsentanter for befolkningen, som er parate til at beskytte befolkningen mod regeringen, og der står SF så ikke skulder ved skulder med dem, der virkelig kæmper for, at vi skal bevare store bededag. Der svigter SF. Og det er derfor, jeg mener, at SF simpelt hen i den her sag er spild af venstrefløj, for man har bare snakket. Men har ikke kæmpet reelt for at få samlet de her 60 mandater. Kan ordføreren ikke se det?

Kl. 13:55

Formanden (Søren Gade):

Ordføreren.

Kl. 13:55

Karsten Hønge (SF):

Det, jeg ser for mig, er et møde i Enhedslisten. Jeg ser for mig et møde i Enhedslisten, hvor man beslutter sig for virkelig at kæmpe og sige: Nu skriver vi under på en erklæring. Så kæmper man rigtigt. Tænk sig, hvis nu SF bare havde skrevet under, så havde vi kæmpet. Det er da ikke det, det består af. Kamp består da ikke af en sådan teoretisk proklamation om, at nu vil vi være tilhængere af en folkeafstemning, som så hæver mandattallet fra 26 til 46. Det er da ikke der, den ligger. Jeg fornemmer lidt, at man i Enhedslistens verden virkelig kæmper, når man har været på en talerstol og sige noget eller har lavet en erklæring eller et nyt program. Sådan er det bare ikke ude i lønmodtagernes virkelighed.

Kl. 13:56

Formanden (Søren Gade):

Fru Mai Villadsen, Enhedslisten.

Kl. 13:56

Mai Villadsen (EL):

Jeg må trække vejret dybt, inden jeg begynder. Men jeg vil faktisk starte med at rose ordføreren for et stærkt samarbejde i den her sag og for en stærk ordførertale, der meget klart slår fast, at det, regeringen har gang i lige nu, er at ødelægge den danske model. Det er jeg fuldstændig enig med ordføreren i. Men jeg må ærligt indrømme, at jeg synes, det er sølle, at ordføreren står deroppe og påstår, at alle os, som mener, der bør være en folkeafstemning, bare gør det for at være populære eller få medieomtale. Nej, vi gør det, fordi vi har forholdt os til grundloven, og fordi vi faktisk mener, at befolkningen bør spørges i den her dybt principielle sag.

Så er jeg sådan set fuldstændig enig med SF i, at der ikke bør gå glidebane i folkeafstemninger, og det er derfor, vi bl.a. sammen med Dansk Folkeparti har sagt, at når vi kigger på regeringsgrundlaget, er det sådan set kun i det her ene tilfælde, vi synes det er relevant.

Jeg hørte ordføreren sige i morges, at hvis SF kom til at være de udslagsgivende mandater, var man måske klar til at diskutere det igen. Det kan meget vel ske, når vi om lidt hører Danmarksdemokraterne og måske De Konservative, for det kan jo være, de ændrer holdning.

Og så vil jeg opfordre alle SF'ere – og andre for den sags skyld, for det står dem frit for – til at skrive under på den her, som er vores erklæring og begæring om folkeafstemning, for den vil vi indlevere. Jeg er i hvert fald sikker på, at Enhedslistens navn skal stå på den her, fordi det skal huskes, at vi faktisk forsøgte at forhindre det her.

Kl. 13:57

Formanden (Søren Gade):

Ordføreren.

Kl. 13:57

Karsten Hønge (SF):

Jamen jeg kan jo for tusinde gang nu sige, at jeg anerkender, at der er gode argumenter for en folkeafstemning. Det er der da. Men når nu fru Mai Villadsen siger, at det er sølle, at vi ikke er med, så vil jeg sige: Jeg synes også, det er sølle, at Enhedslisten kun kan finde det ene spor at gå ind i og diskutere i dag i stedet for at diskutere substansen, nemlig det, at regeringen er i gang med at angribe lønmodtagernes rettigheder. Gå ind i substansen af det, det her lovforslag handler om. Jeg synes, det er lidt sølle, at man ender med øjensynlig kun at kunne diskutere forslaget til folkeafstemning og uden over for mig overhovedet bare antydningsvis at vise, at der skulle være de nødvendige mandater.

Kl. 13:58

Formanden (Søren Gade):

Fru Mai Villadsen.

Kl. 13:58

Mai Villadsen (EL):

Jeg kunne godt tænke mig at høre ordføreren faktisk komme med et argument imod en folkeafstemning, andet end at man ikke er de afgørende mandater. For det er ærlig talt et tomt argument. Altså, vi har med en flertalsregering at gøre, og hvis det her er SF's måde at føre politik på, kan partiet jo lige så godt bare sætte sig ned og lade være at lave noget i den her valgperiode, og det ved jeg da at SF's ordfører ikke har tænkt sig.

Så hvad er det ene og gode argument for ikke at lave en folkeafstemning i den her sag, som man jo kan høre på hr. Karsten Hønge er dybt principiel? Der er 3 dage til at få skrevet under, og jeg vil stadig opfordre SF til at gøre det. Vi kan godt nå at forhindre det her, og jeg er ret overbevist om, at der er andre i de andre partier, der overvejer det samme.

Kl. 13:59

Formanden (Søren Gade):

Ordføreren.

Kl. 13:59

Karsten Hønge (SF):

Jamen selv om Danmarksdemokraterne så skulle kaste deres mandater oveni, er vi stadig væk langt fra de 60 mandater. Altså, jeg vil sige til forskellige andre: Prøv nu at komme ind i kampen og prøv at vise SF, at der kunne være et perspektiv i det.

Jeg har jo prøvet at forklare, hvad der gør, at vi overvejer de her ting på den ene og på den anden side. For hvis nu Enhedslisten var så principfast, og hvis nu det virkelig var så vigtigt, som fru Mai Villadsen nu siger, synes jeg godt nok også, jeg på et tidspunkt skal have et svar på hvorfor man ikke udløste en folkeafstemning, da regeringen i 1998 smadrede efterlønsordningen, eller da regeringen greb ind i lærerkonflikten? Eller vil man kræve folkeafstemning her til efteråret, når regeringen sandsynligvis vil stjæle nedslidte seniorers adgang til seniorjob? Der skal jo være konsistens i ens placering.

Kl. 13:59

Formanden (Søren Gade):

Fru Pernille Vermund, Nye Borgerlige.

Kl. 13:59

Pernille Vermund (NB):

Tak for det. I Nye Borgerlige er vi ikke bange for folkeafstemninger; vi vil faktisk gerne have endnu flere folkeafstemninger. Jeg kan forstå, at SF har svært ved at give danskerne det sidste ord, og det synes jeg er ærgerligt. Noget af det, som jeg tidligere har beundret venstrefløjen for, ikke politisk, men i formen og den måde, man har ageret på, er det med at rykke Danmark i en mere venstreorienteret retning. Jeg er ikke enig, men venstrefløjen har virkelig stået fast og også rykket Danmark i en mere venstreorienteret retning. Det har I gjort, det har de venstreorienterede partier gjort, fordi man har stået fast, og fordi man har sagt, hvad man mente, og også gjort, hvad man sagde.

Nu ser vi det modsatte. Jeg har en fornemmelse af, at det er det her med, om man er regeringsparti, eller om man er oppositionsparti, der er afgørende. Men må jeg ikke bare spørge ordføreren om noget? Hvis ordføreren forestillede sig, at ordføreren bare en dag var en af de mange borgere, som var mødt op til demonstrationen for nylig, en af de mange borgere derude, der bliver ramt af det her, og den borger bare en dag fik muligheden for at tage ordførerens plads, tror ordføreren så, at den borger ville gribe chancen og skrive under som en af de 60 mandater på at få en folkeafstemning?

Kl. 14:01

Formanden (Søren Gade):

Ordføreren.

Kl. 14:01

Karsten Hønge (SF):

Det vil så være svært at udtale sig om. Jeg ved ikke, om fru Pernille Vermund har deltaget i demonstrationer. Jeg tror, at jeg har deltaget i samtlige af dem, der har været, også den, der var her til morgen, og folk, der deltager i de her demonstrationer, er da uenige om, hvorvidt det skal til folkeafstemning eller ej. Der er da mange, der synes, at det skal til folkeafstemning – selvfølgelig er der det, alt andet ville da være løgn at påstå; det er der da – men det er da ikke alle, der synes det.

Det, at man deltager i en demonstration, eller at man skriver under på det her, betyder jo ikke, at man nødvendigvis er tilhænger af en folkeafstemning. Jeg har da mødt mange ved de her demonstrationer, der godt kan se, at det er vigtigt at føre en benhård kamp for at forhindre forringelserne, men som ikke nødvendigvis ønsker det til folkeafstemning. Så der synes jeg altså ikke at man her skal tage nogle mennesker som gidsler, som fru Pernille Vermund er i gang med.

Så vil jeg også bare sige, at jeg da fuldstændig anerkender – det ved jeg – at Nye Borgerlige har et andet udgangspunkt i forhold til folkeafstemninger. Det har vi da set gennem årene, altså at man har et helt andet ønske om at lægge mange ting ud til folkeafstemninger, og det er da et fair politisk synspunkt. Jeg er så uenig i det.

Kl. 14:02

Formanden (Søren Gade):

Fru Pernille Vermund.

Kl. 14:02

Pernille Vermund (NB):

Jamen vi er ikke bange for at spørge danskerne, og hvis det her havde været et spørgsmål om, at der altid skulle være folkeafstemninger, så er det fair nok, hvis man er bange for dem; så kunne man bruge det som argument. Men som fru Mai Villadsen sagde tidligere, sidder vi med en flertalsregering, og vi stemmer i dag om et forslag, som danskerne aldrig har haft mulighed for at tage stilling til.

Der har lige været et folketingsvalg, og det var ikke oppe blandt nogen af regeringspartierne. Det er et forslag og en lov, som kommer til at bryde med den danske model, og som kommer til at blande sig i kirkens indre anliggender, og det er i en situation, hvor der er en regering, der har en mulighed for at udvikle sig til et flertalstyranni, hvis ikke vi benytter os af den mulighed, der er i grundloven.

Kan ordføreren ikke se, at det her er en særlig situation?

Kl. 14:02

Formanden (Søren Gade):

Ordføreren.

Kl. 14:02

Karsten Hønge (SF):

Jo, det synes jeg det er. Jeg giver da fru Pernille Vermund fuldstændig ret i, at det er en særlig situation, altså hvor man jo ikke nævner det med et ord i en valgkamp og man så bagefter slår til, når man har dannet en flertalsregering. Jeg synes, det er en usædvanlig situation, at man her uden så meget som at løfte røret til telefonen og snakke med fagbevægelsens ledere om, at man ønsker et større arbejdsudbud, alligevel bare tromler det igennem. Det er på mange måder en særlig situation.

Derfor er det bare, jeg igen synes, at der er argumenter for en afstemning, og at der er argumenter imod. Vi er så endt med, både af hensyn til substansen i det, men også af hensyn til, at det indtil videre alene er en teoretisk øvelse, at lande på, at vi ikke synes, at der skal være det.

Kl. 14:03

Formanden (Søren Gade):

Hr. Mikkel Bjørn, Dansk Folkeparti.

Kl. 14:03

Mikkel Bjørn (DF):

Tak for det. Man må forstå på hr. Karsten Hønges svar til fru Rosa Lund og siden til hr. Søren Egge Rasmussen, at det ikke giver mening at komme med politiske programerklæringer; med andre ord giver det ikke mening at komme med forslag, som der ikke er flertal for. Derfor er jeg nysgerrig på at høre hr. Karsten Hønge, om det er sket for sidste gang, at SF kommer til at fremsætte beslutningsforslag her i Folketingssalen, som de godt ved at der ikke er flertal for.

Kl. 14:03

Formanden (Søren Gade):

Ordføreren.

Kl. 14:03

Karsten Hønge (SF):

Nej.

Kl. 14:03

Formanden (Søren Gade):

Hr. Mikkel Bjørn.

Kl. 14:04

Mikkel Bjørn (DF):

Det undrer mig, for så synes jeg jo lidt, at budskaberne stikker lidt i hver sin retning. Hr. Søren Egge Rasmussen sagde også, at det her er at kæmpe – det er at kæmpe – og det er det, SF ikke gør ved ikke at sende det her til folkeafstemning. Der vil jeg sige, at Dansk Folkepartis holdning jo grundlæggende er, at hvis ikke du ligesom står på mål for de ting, du hævder at stå for, og hvis ikke du kæmper for de ting, du hævder at stå for, står du slet ikke for dem. Og det er lidt den grøft, jeg føler at SF falder i, når de ikke sender det her til en folkeafstemning.

Kl. 14:04

Formanden (Søren Gade):

Ordføreren.

Kl. 14:04

Karsten Hønge (SF):

Det kræver, at man definerer ordene at kæmpe på en helt særlig måde. Altså, det at kæmpe vil være at lægge 15 mandater oven i en pulje, som alligevel er langt fra nok til at nå resultatet. Den kamp består i at sætte en underskrift og ikke i, at der sker noget. Det er bare det, jeg anfægter. Man skal ikke lade, som om at hvis nu SF havde gjort det, ville verden have set anderledes ud. Desværre ville den ikke have set det mindste anderledes ud. Det er det, der er pointen.

Kl. 14:04

Formanden (Søren Gade):

Det var den sidste korte bemærkning, vi nåede til hr. Karsten Hønge. Vi siger tak til hr. Karsten Hønge og går videre i ordførerrækken, og jeg giver nu ordet til fru Inger Støjberg fra Danmarksdemokraterne.

Kl. 14:05

(Ordfører)

Inger Støjberg (DD):

Tak for det. Så kom jo dagen, hvor regeringen vil afskaffe store bededag, og jeg må sige, at jeg synes, det er skuffende. I Danmarksdemokraterne har vi hele vejen igennem været modstandere af idéen om at afskaffe store bededag, og vi er også meget stærke modstandere af den magtfuldkomne fremgangsmåde, som regeringen har brugt. Jeg kan ærlig talt ikke forstå, at man fra regeringens side er så opsat på at få det her lovforslag hastet igennem.

Først og fremmest er der en enormt stor usikkerhed omkring effekten af afskaffelsen af store bededag, og som jeg også nævnte i min tale ved andenbehandlingen, så virker det for mig ærlig talt noget besynderligt, at der lige pludselig dukker et hidtil helt ukendt hemmeligt notat frem fra 2012, hvor Finansministeriet regner sig frem til en noget lavere effekt af afskaffelsen af store bededag, end man gør her i dag. Hvilke motiver har regeringen egentlig haft til at holde det her notat hemmeligt? Det kan man jo sådan set kun gisne lidt om. Jeg må bare konstatere, at sådan et notat som det her jo altså skaber usikkerhed, og det skaber også en mistillid til regeringen.

Jeg tror, at jeg om nogen kan skrive under på, at politik jo ikke altid er en popularitetskonkurrence, og nogle gange må man også lave nogle reformer, som ikke alle synes er lige geniale. Når det er sagt, må jeg altså også sige, at afskaffelsen af store bededag er inde at pille ved noget helt fuldstændig grundlæggende ved vort samfund, og det synes jeg man skal være varsom med. For det første griber forslaget jo grundlæggende ind i den danske model, og lad det stå tindrende klart: Jeg kan godt forstå, hvorfor fagbevægelsen har udtalt sig så skarpt omkring det her forslag, som den har. For det andet griber regeringen med det her forslag ind i folkekirkens indre anliggender, og hvis kirkeministeren i ramme alvor mener, at hun i december forsøgte at inddrage kirken i beslutningen om afskaffelsen af store bededag, ja, så kan jeg i hvert fald bare konstatere, at så er hun den eneste, der har den opfattelse.

Alt i alt må vi konstatere, at regeringen bruger deres smalle flertal til at tromle alt det her igennem og til at tromle hen over alt og alle på deres vej. Al kritik bliver fejet af banen, og alle modargumenter bliver druknet i regeringens evige svada om, at afskaffelsen af store bededag er den eneste måde, hvorpå man kan tilvejebringe godt 3 mia. kr., som regeringen om ikke andet mener forslaget vil have som provenu.

Jeg håbede oprindelig og oprigtigt, at regeringen i forbindelse med lovarbejdet ville lytte til den massive kritik, som regeringen er blevet mødt med, at regeringen havde stoppet op og havde lyttet. I stedet for må jeg jo bare konstatere, at ligegyldig hvor meget kritik regeringen mødes med, synes de at være så opsatte på at tromle det her lovforslag igennem med et smalt flertal. Jeg havde ellers håbet, at regeringen ville tage at lytte til de mange konstruktive og velmenende råd, der jo er kommet rundtomkring fra, også fra den tidligere statsminister Anders Fogh Rasmussen, som jo foreslog, at regeringen udskød ikrafttrædelsen af det her forslag til efter et folketingsvalg. Så kunne vælgerne jo tage det med i deres analyse af, hvilket parti man ville stemme på til næste folketingsvalg.

I Danmarksdemokraterne er vi stadig helt fuldstændig enige med Anders Fogh Rasmussen i den betragtning, og derfor stillede vi jo sammen med SF, Liberal Alliance, Konservative, Enhedslisten, Dansk Folkeparti, Alternativet og Nye Borgerlige et ændringsforslag, der jo netop fulgte op på det her forslag fra Anders Fogh Rasmussen – nemlig at ikrafttrædelsen af lovforslaget skulle skubbes til den anden side af næste valg. Men heller ikke her var regeringen hverken til at hugge eller stikke i.

Kl. 14:10

Derfor afskaffer regeringen nu i dag store bededag, og det gør mig ærlig talt både ærgerlig og trist, at regeringen kan være så åndløs, at det her sker med et pennestrøg uden en ordentlig proces. Jeg håber virkelig, at befolkningen husker det her øjeblik, når de skal til stemmeurnerne næste gang, for det er ganske enkelt både beskæmmende og også en mangel på respekt over for befolkningen, når man gør det på den her måde.

Derfor kan Danmarksdemokraterne heller ikke på nogen måde støtte det her lovforslag. Vi har jo givet regeringen adskillige muligheder for at kravle ned fra træet i den her sag. Men vi må også bare konstatere, at regeringen fastholder en hidtil uset magtfuldkommenhed og tilsyneladende ikke har tænkt sig at bøje af. Diskussionen om folkeafstemning har fyldt meget op til i dag, og det har den også her i dag. Jeg har jo tidligere sagt, at vi ikke vil lukke nogen døre for en folkeafstemning, og det har jeg sagt, fordi vi i Danmarksdemokraterne ønskede, at regeringen skulle have mulighed for at justere kursen. Der må jeg bare sige: Det er jo ikke sket.

Derfor kan jeg også afslutningsvis sige, at vi fra Danmarksdemokraternes side – i lyset af regeringens manglende vilje til at søge kompromis og manglende vilje til at lytte, ikke bare til oppositionen, men jo til fagbevægelsen, kirken og økonomer – ikke vil stille os i vejen for en eventuel folkeafstemning, hvis der måtte manifestere sig et flertal her i Folketinget for det. Jeg må så også sige, at der umiddelbart ikke er noget, der tyder på, at der manifesterer sig et flertal for en folkeafstemning, men jeg må altså også bare på den anden side sige, at jeg synes, at vi har prøvet med alle konstruktive midler. Vi har i fællesskab samarbejdet bredt om det her i oppositionen. Vi har indkaldt til en høring, som var en fantastisk god høring, hvor vi kom bredt omkring. Vi har stillet ændringsforslag i fællesskab, der er blevet stillet spørgsmål, og der er blevet indkaldt til samråd. Men vi må bare konstatere, at regeringen jo nægter at tage imod den udstrakte hånd, som en meget bred opposition har rakt regeringen, også i form af ændringsforslag.

Derfor skal min afsluttende appel gå på, at regeringen, inden vi går til afstemning her senere i dag, skrotter forslaget og indleder en ordentlig dialog med både arbejdsmarkedets parter, kirken og Folketinget omkring det her. Det er jo reelt set endnu ikke for sent, at man gør det, selv om jeg må indrømme, at med den magtfuldkommenhed, som regeringen har lagt for dagen, så er det måske svært at se for sig. Men appellen skal alligevel fremføres, synes jeg. Og sker det ikke, så kommer vi selvfølgelig til at stemme imod det her lovforslag, ligesom vi har sagt det hele vejen igennem.

Kl. 14:13

Formanden (Søren Gade):

Tak for det. Der er en lang række korte bemærkninger, og vi starter med fru Lisbeth Bech-Nielsen fra Socialistisk Folkeparti.

Kl. 14:13

Lisbeth Bech-Nielsen (SF):

Tak for det, og tak for ordførerens indlæg. Der er jo rigtig mange ting, man kan kritisere regeringens forslag for, og det synes jeg også ordføreren – skråstreg – partiformanden har redegjort godt for, så jeg vil bare tage fat i ét hjørne af det. Er ordføreren ikke enig i, at det, der efterhånden er kommet frem under den her lange behandling af forslaget omkring regnemodellerne bagved eller de forudsætninger, som regnestykket skulle hvile på, efterhånden hænger i en utrolig tynd tråd – om nogen tråd overhovedet?

Jeg kan ikke komme i tanke om en eneste anerkendt økonom i det her land, der har været ude at forsvare det og forklare, hvordan det skulle hænge sammen. Vi har stillet et hav af spørgsmål om, hvad beregningen af det her gennemslag på 75 pct. skulle hvile på, og til slut må man jo bare konstatere, at hverken overvismanden eller nogen som helst andre, der bliver spurgt af f.eks. medierne, kan finde noget bevis for, at Finansministeriets regnestykke skulle holde stik. Har ordføreren nogen tanker om det? For det betyder jo trods alt noget, om pengene kommer i kassen eller ej.

Kl. 14:15

Formanden (Søren Gade):

Ordføreren.

Kl. 14:15

Inger Støjberg (DD):

Ja, det er jeg fuldstændig enig med fru Lisbeth Bech-Nielsen i. F.eks. betyder det, at det oprindelige argument jo sådan set forsvinder, hvis pengene ikke kommer i kassen. Der er sået enorm tvivl om det her, og jeg må sige, at en af de ting, som jeg næsten synes er allerværst, er, at der i det gedulgte pludselig dukker et notat op fra 2012, der viser noget helt, helt andet end billedet i dag. Vi havde jo den her høring i sidste uge, hvor der også blev spurgt meget ind til det her, og man må bare sige, at på trods af at det var nogle af landets førende økonomer, der var der, blev der ikke kastet lys over det. Og jeg er i øvrigt fuldstændig enig med fru Lisbeth Bech-Nielsen i, at f.eks. overvismanden heller ikke kan legitimere de tal, der er kommet frem.

Kl. 14:15

Formanden (Søren Gade):

Fru Lisbeth Bech-Nielsen? Der er ikke yderligere korte bemærkninger, så vi går videre. Hr. Pelle Dragsted.

Kl. 14:16

Pelle Dragsted (EL):

Mange tak, og tak for talen, som indeholdt rigtig meget vigtig kritik både af indholdet, men også af regeringens adfærd i det her forløb. Også tak for tilkendegivelsen om en folkeafstemning. Det var vigtigt, for vi har jo lige hørt SF's ordfører stå og sige, at det er et rent teoretisk spørgsmål; at det var helt umuligt; at der ikke var nogen som helst mulighed for at få de 60 mandater bag det her. Det har undret mig, for vi havde jo en anden behandling, hvor der var tre, måske fire partier, der stadig væk sagde, at døren stod åben, og sådan var det, indtil SF lukkede den i går.

Så mit spørgsmål er, om jeg skal forstå ordførerens tale således, at hvis SF skifter mening og f.eks. Konservative og Liberal Alliance – vi mangler stadig væk at høre dem på talerstolen, og det ser jeg frem til – også vil stille sig bag en folkeafstemning, sådan at det kun er Danmarksdemokraternes stemmer, der mangler, for at vi kan samle 60 mandater, så vil man stille sig bag. Er det sådan, ordførerens svar skal forstås?

Kl. 14:17

Formanden (Søren Gade):

Ordføreren.

Kl. 14:17

Inger Støjberg (DD):

Ja, det er det.

Kl. 14:17

Formanden (Søren Gade):

Hr. Pelle Dragsted.

Kl. 14:17

Pelle Dragsted (EL):

Tak for et meget klart svar. Jeg synes virkelig, det sætter SF's ordførers tale i et helt nyt lys (Karsten Hønge (SF): Vi er jo enige), og så vil jeg spørge: Tror ordføreren, at det vil have en betydning for nogle af de andre partiers endelige beslutning – jeg ved jo, at der måske har været nogle sonderinger mellem de her partier – hvordan SF har stillet sig til det her spørgsmål, og at det ligesom også handler lidt om, at man sidder og kigger lidt på hinanden?

Kl. 14:17

Formanden (Søren Gade):

Ordføreren.

Kl. 14:17

Inger Støjberg (DD):

Jeg vil først og fremmest gerne sige, at jeg synes, at det er et meget stort værktøj at tage i brug at udløse en folkeafstemning, og det er jo også derfor, vi hele vejen igennem har sagt, at vi synes, at regeringen ligesom skulle have mulighed for både at lytte til den kritik, der var rundtomkring, og komme med de oplysninger, som vi jo hver især har bedt om. Men der må man bare sige, at regeringen fuldstændig har overhørt de ønsker. Når det så er sagt, skal det også bare udtrykke en forståelse for, at det jo er nogle overvejelser, alle partier gør sig – altså at det er et meget stort værktøj. Men jeg synes så i øvrigt også, at det var en håndsrækning, da vi her i weekenden kunne se, at bl.a. Dansk Folkeparti og Enhedslisten jo beskrev, at det her ikke er noget, man regner med at udløse, hverken før eller siden, om man så må sige.

Kl. 14:18

Formanden (Søren Gade):

Hr. Christoffer Aagaard Melson, Venstre.

Kl. 14:18

Christoffer Aagaard Melson (V):

Jeg kunne godt tænke mig at høre, om ordføreren deler vores analyse af, at der er behov for, at vi laver nogle reformer, der øger arbejdsudbuddet, hvis vi skal sikre en ordentlig ældrepleje, nok pædagoger i vores institutioner, nok personale til vores sygehuse og til vores private sektor for den sags skyld i fremtiden.

Kl. 14:19

Formanden (Søren Gade):

Ordføreren.

Kl. 14:19

Inger Støjberg (DD):

Ja.

Kl. 14:19

Formanden (Søren Gade):

Hr. Christoffer Aagaard Melson.

Kl. 14:19

Christoffer Aagaard Melson (V):

Det lyder godt. Så kunne jeg godt tænke mig at høre ordføreren, hvad Danmarksdemokraternes ambition er i forhold til antallet af hænder, som vi har behov for at skaffe, hvis vi skal sikre en ordentlig kvalitet på de her områder i fremtiden, og hvilke redskaber der skal bruges. Har Danmarksdemokraterne nogle konkrete forslag til, hvordan man kan nå det mål, som Danmarksdemokraterne så har for antallet af hænder, vi har behov for?

Kl. 14:19

Formanden (Søren Gade):

Ordføreren.

Kl. 14:19

Inger Støjberg (DD):

Jeg kan i hvert fald sige, at allerede i valgkampen diskuterede vi jo behovet for udenlandsk arbejdskraft. Og det er jo noget af det, vi har sagt  vi ikke vil afvise, altså at vi kan få behov for mere udenlandsk arbejdskraft. Dermed ikke sagt, at porten bare skal stå åben. Altså, når man kommer til Danmark, kommer man hertil for at arbejde, og den dag der ikke er et arbejde længere, skal man selvfølgelig forlade landet igen. Det er ikke et socialkontor, vi har med at gøre. Så det er jo en af de ting, der i hvert fald ville øge arbejdsudbuddet.

Kl. 14:20

Formanden (Søren Gade):

Hr. Morten Messerschmidt.

Kl. 14:20

Morten Messerschmidt (DF):

Jeg vil gerne vende tilbage til spørgsmålet om folkeafstemning, for vi har jo egentlig haft et godt samarbejde, fornemmer jeg, mellem Dansk Folkeparti og Danmarksdemokraterne i forhold til selve afviklingen af store bededag og den måde, som regeringen har grebet det an på. Men det stod ikke fuldstændig klart for mig, hvad Danmarksdemokraternes position egentlig var i relation til det her med folkeafstemning. Altså, man vil ikke stille sig i vejen for det, men betyder det så, at vi kan se 14 underskrifter fra Danmarksdemokraterne på det dokument, som Enhedslisten har udarbejdet? Jeg kan sige, at jeg allerede har skrevet under, så jeg håber da også, at fru Inger Støjberg gør det.

Kl. 14:20

Formanden (Søren Gade):

Ordføreren.

Kl. 14:20

Inger Støjberg (DD):

Ja.

Kl. 14:20

Formanden (Søren Gade):

Hr. Morten Messerschmidt.

Kl. 14:20

Morten Messerschmidt (DF):

Hvad er bevæggrunden for, at det kommer så sent i debatten? Altså, det er jo i mere end en måned nu, at vi har forsøgt at få andre partier til at bakke op om ønsket om en folkeafstemning. Så hvad er det, der gør, at det først er nu, fru Inger Støjberg kommer med den her tilkendegivelse? For vi hørte jo tidligere, at det måske havde haft betydning for f.eks. SF's velvilje, hvis man lidt tidligere i processen havde meldt klart ud, at det var det, man ville.

Kl. 14:21

Formanden (Søren Gade):

Ordføreren.

Kl. 14:21

Inger Støjberg (DD):

Det er jo, præcis hvad jeg også har sagt tidligere og i de to ordførertaler, som jeg har holdt både ved første- og andenbehandlingen, nemlig at vi jo hele tiden har syntes, at regeringen ligesom skulle have en mulighed for både at ændre kurs, lytte til de argumenter, der kom, og deltage i høringen, som hr. Morten Messerschmidt jo i øvrigt også deltog meget aktivt i. Det synes jeg er sådan den rette vej, man går i den politiske proces og i beslutningsprocessen her i Folketinget. Der er jo flere værktøjer i værktøjskassen, og nu har vi taget værktøj efter værktøj op af kassen, og det har ligesom ikke hjulpet. Vi har hele tiden sagt, og det har jeg sagt hele vejen igennem, at det sidste værktøj, man kunne tage op, var en folkeafstemning.

Kl. 14:22

Formanden (Søren Gade):

Hr. Kim Edberg Andersen, Nye Borgerlige.

Kl. 14:22

Kim Edberg Andersen (NB):

Tak for det. Tak til ordføreren for talen. Vi har jo tidligere haft en dialog om lukkede døre, og hvornår de blev lukket, og det var rart for mig personligt i dag at få at vide, at der nåede vi den sidste lukkede dør.

Er ordføreren enig i, at hvis man er imod en folkeafstemning, er man for afskaffelsen af store bededag? Og er ordføreren enig i, at enten er man gravid, eller også er man ikke?

Kl. 14:22

Formanden (Søren Gade):

Ordføreren.

Kl. 14:22

Inger Støjberg (DD):

Jeg er enig i, at enten er man gravid, eller også er man ikke. Men jeg er faktisk ikke enig i, at man går ind for en afskaffelse af store bededag, fordi man ikke går ind for en folkeafstemning.

Kl. 14:22

Formanden (Søren Gade):

Hr. Kim Edberg Andersen.

Kl. 14:23

Kim Edberg Andersen (NB):

Sådan som jeg har set debatten, har vi to partier, som gerne vil skrive under, hvis bare der er flertal, og så har vi Konservative, der kommer senere. Der ved jeg jo, at hr. Søren Pape Poulsen har sagt, at afskaffelsen af store bededag er en fejl, som bør stoppes hurtigst muligt. Er ordføreren uenig i, at hvis det er noget, der er meget vigtigt for et parti, der baserer sig på konservative værdier, så bør man tage skridtet og støtte op? Og så har vi jo et flertal. Vi mangler bare, at Konservative går op og giver en lignende tale som ordførerens. Så kan vi alle sammen skrive under – jeg ved, at fru Mai Villadsen sidder med papiret klart – og så har vi jo rent faktisk den her folkeafstemning.

Kl. 14:23

Formanden (Søren Gade):

Ordføreren.

Kl. 14:23

Inger Støjberg (DD):

Jeg synes jo ikke, at det er op til andre partier at beslutte, hvordan vennerne i andre partier skal stille sig. Altså, det er ikke min opgave – for at sige det, som det er – at rådgive eller noget som helst Konservative i den her sag. Og man kan altså sagtens være stor og arg modstander af at afskaffe store bededag og så ikke samtidig udløse en folkeafstemning. Det synes jeg er meget, meget vigtigt at få sagt, også så det ikke kan misforstås.

Kl. 14:24

Formanden (Søren Gade):

Hr. Peder Hvelplund, Enhedslisten.

Kl. 14:24

Peder Hvelplund (EL):

Tak for det. Og tak til ordføreren for talen. Fru Inger Støjberg plejer jo at karakterisere sig selv som en jordnær politiker, men ikke desto mindre synes jeg, at det svar, fru Inger Støjberg kom med, om, hvorvidt Danmarksdemokraterne støtter en folkeafstemning, var en lille smule flyvsk. Derfor vil jeg godt give fru Inger Støjberg muligheden for at give et lidt mere jordnært svar på, om Danmarksdemokraterne vil bakke op om kravet om at få en folkeafstemning. For hvis Danmarksdemokraterne vil det, og hvis SF også vil det, så er det jo et spørgsmål om, at Konservative og Liberal Alliance står med de afgørende mandater til at afgøre, om vi skal have en folkeafstemning eller ej.

Så kunne fru Inger Støjberg være lidt præcis i forhold til at sige, om Danmarksdemokraterne bakker op om en folkeafstemning om spørgsmålet om store bededag?

Kl. 14:25

Formanden (Søren Gade):

Ordføreren.

Kl. 14:25

Inger Støjberg (DD):

Først vil jeg sige, at det jo er svært at komme det ret meget nærmere, end når jeg nu til hr. Morten Messerschmidt siger, at vi vil skrive under på sedlen, hvis vi bliver bedt om det. Så det tror jeg rolig man kan sige at vi gør.

Når det er sagt, er der jo et stykke vej hen til et flertal – det må man bare sige. Og jeg kan godt forstå, at der også er andre partier, der har haft store overvejelser om det her spørgsmål, for det er en stor beslutning at træffe. Jeg må så bare sige, at jeg for mit eget vedkommende egentlig synes, det har været en fin håndsrækning fra flere partier her i Folketinget, bl.a. Enhedslisten, at de her i weekenden har sagt, at det her ikke er et redskab, som man vil udløse hver og hver anden dag, men at det er et helt særligt tilfælde. Det er jo også det, der får mig til at sige, at hvis der manifesterer sig et flertal, er det i hvert fald ikke os, der kommer til at stå i vejen for en folkeafstemning.

Kl. 14:26

Formanden (Søren Gade):

Hr. Peder Hvelplund.

Kl. 14:26

Peder Hvelplund (EL):

Jamen tak for det, som jeg tolker som et jordnært svar, som betyder, at når fru Inger Støjberg om lidt går ned fra talerstolen, så kan jeg gå over med papiret her, og så vil fru Inger Støjberg også skrive under på det papir sammen med resten af medlemmerne af Danmarksdemokraternes folketingsgruppe. Det vil jo så også betyde, at hvis SF, som jeg ikke har hørt udtrykke en principiel modstand imod det, også skriver under, så er det reelt Konservative og Liberal Alliance, der i så fald skulle forhindre, at vi får en folkeafstemning.

Kl. 14:26

Formanden (Søren Gade):

Ordføreren.

Kl. 14:26

Inger Støjberg (DD):

Nu tror jeg ikke lige, det hører sig til, at man sidder og skriver under på den slags herinde i Folketingssalen, men ja, jeg skal nok skrive under på den seddel.

Kl. 14:26

Formanden (Søren Gade):

Fru Pia Kjærsgaard, Dansk Folkeparti.

Kl. 14:26

Pia Kjærsgaard (DF):

Tak for det. Jeg kan jo forstå, det hørte jeg fru Inger Støjberg sige, at når der ikke var flertal, var det ligesom ikke umagen værd. Altså, vi har jo begge to siddet her i nogle år – jeg har siddet her i masser af år – og der har godt nok været mange forslag, som Dansk Folkeparti har fremsat, uden at der på forhånd har været flertal for dem. Der vil også komme et senere i eftermiddag om et tørklædeforbud, som jeg desværre heller ikke tror der bliver flertal for. Men det skal jo aldrig nogen sinde ændre ens holdning til tingene eller til at fremsætte tingene.

Nu kan jeg så forstå her ved tredjebehandlingen, at fru Inger Støjberg og Danmarksdemokraterne skriver under på det her om en folkeafstemning – bedre sent end aldrig. Men jeg kan bare sige, at sådan med lidt løs hovedregning hernede har vi faktisk regnet os frem til, at hvis alle uden om regeringen og uden om Radikale Venstre ville støtte en folkeafstemning, var vi 79 mandater. Det er da meget godt gået – altså, det er da meget godt gået – når vi egentlig kun behøver at være 60. Og de partier, som der ellers har været tale om, og som har trukket sig i sidste øjeblik, udgør, så vidt jeg ved, 55 – nu skal man ikke lige hænge mig op på tallene, for det er gået lidt stærkt, men det er da i hvert fald lige der i omegnen – så vi er et godt stykke hen ad vejen; det er vi altså. Derfor kan man endnu en gang bare appellere til, at vi i sidste omgang her ved tredjebehandlingen kan få en folkeafstemning eller en udsættelse af forslaget.

Kl. 14:28

Den fg. formand (Annette Lind):

Ordføreren.

Kl. 14:28

Inger Støjberg (DD):

Jeg vil i høj grad sige, at fru Pia Kjærsgaard igennem årene har været bannerfører for forslag, der måske ikke i første omgang er kommet igennem, men som så med tiden har vundet indpas og dermed også er blevet vedtaget i Folketinget. Så det har fru Pia Kjærsgaard jo fuldstændig ret i.

Men det, jeg har forsøgt – i hvert fald – at sige, er, at det jo ikke ser ud til, at der lige nu manifesterer sig et flertal. Men hvis der gør, er det ikke os, der kommer til at stille os i vejen. Jeg synes vitterlig, vi har prøvet at gøre alt i fællesskab i øvrigt for at overbevise regeringen om, at det her er et rigtig dårligt forslag, og at det mindste, man kunne gøre, da var at få det regnet ordentligt igennem og bruge den tid, som der skal bruges på sådan noget som det her. Det har man ikke villet, og man har heller ikke engang villet lade danskerne tage stilling til det efter et folketingsvalg og dermed jo altså udskyde forslagets ikrafttrædelse til efter et folketingsvalg. Og så er det bare, jeg siger, at det er svært. Det levner os jo så ikke mange andre flere muligheder end en folkeafstemning, hvis det når dertil.

Kl. 14:29

Den fg. formand (Annette Lind):

Fru Pia Kjærsgaard, værsgo.

Kl. 14:29

Pia Kjærsgaard (DF):

Enhver regering fortjener en stærk opposition, og det vil mange gange være godt at samarbejde, uanset hvilket politisk synspunkt man har på højre- og venstrefløjen eller samlet, bl.a. om det her. Jeg kan bare sige til fru Inger Støjberg og Danmarksdemokraterne, at når der bliver folketingsvalg igen og vi har en valgkamp, vil Dansk Folkeparti gå til valg på et af punkterne, og det er at genindføre store bededag. Jeg synes, det ville være fremragende, hvis vi kunne få en debat igen. Og jeg kan love, at hver evig eneste dag fremover til næste folketingsvalg og i valgkampen, hvor det ville have været store bededag, men ikke længere er store bededag, vil der være en kraftig markering fra Dansk Folkeparti. Vi ønsker ikke at slappe af på det her punkt. Jeg vil bare høre fru Inger Støjbergs holdning til det.

Kl. 14:30

Den fg. formand (Annette Lind):

Værsgo.

Kl. 14:30

Inger Støjberg (DD):

Det kunne være, vi skulle spise varme hveder sammen den dag, når store bededag så er afskaffet, for det er der jo meget der tyder på at store bededag bliver nu her. Men vi kommer som sagt heller ikke til at glemme det her, og det håber jeg virkelig heller ikke at vælgerne gør. Det er derfor også igen en appel til regeringen om at omgøre det her og trække forslaget tilbage, og ellers skal vi nok huske vælgerne på, at regeringen afskaffede store bededag på den her magtfuldkomne måde, som det er sket.

Kl. 14:30

Den fg. formand (Annette Lind):

Tak. Så vil jeg gerne give ordet til fru Mai Villadsen fra Enhedslisten. Værsgo.

Kl. 14:31

Mai Villadsen (EL):

Tusind tak. Tak for ordførertalen og også for tilkendegivelsen. I morges, da jeg kom ind på Enhedslistens gang, som jo ligger lige på etagen over Danmarksdemokraternes, blev jeg først en lille smule bekymret for mit eget velbefindende, fordi jeg syntes, at alt lige pludselig emmede af store bededag, men så gik det op for mig, at det simpelt hen var, fordi I i Danmarksdemokraterne næsten havde købt alle de hveder, der findes i Danmark. Jeg håber, I også deler ud til os andre. Der duftede simpelt hen så meget – jeg ved ikke, om det var af kardemomme – i hele Proviantpassagen, at man ikke kunne undgå at vide, at det var den her dag, vi skulle diskutere afskaffelsen af store bededag.

Vi deler jo til fulde Danmarksdemokraternes store forargelse over det her forslag, men i virkeligheden også over regeringens ageren. Og jeg vil egentlig bare gerne sige her i dag, at jeg har meget stor respekt for måden, Danmarksdemokraterne har angrebet det her på, og for, at man efter at have prøvet snart sagt alt med høringer, med samråd og med debatter så siger nu: Når vi har en regering, der simpelt hen agerer så magtfuldkomment, så er der ikke andet at gøre end at spørge befolkningen. Så jeg vil bare sige tak for det, og jeg håber, I giver en varm hvede senere.

Kl. 14:32

Den fg. formand (Annette Lind):

Fru Inger Støjberg, værsgo.

Kl. 14:32

Inger Støjberg (DD):

Jeg kan faktisk sige, at det var en af de ansatte, der som en overraskelse i dag kom med en enorm mængde varme hveder, som hun havde brugt aftenen i går på at bage. Så det er rigtigt: Der duftede meget af varme hveder, og de smagte fantastisk godt, og jeg tror endda, hvis I er heldige, at der kan være lidt tilbage endnu.

Jeg vil altså også gerne benytte lejligheden til at sige tak for samarbejdet her bredt i oppositionen, for jeg synes, vi har haft et fantastisk samarbejde om det her. Og jeg synes, vi har lært nogle sider af hinanden at kende, som man måske ikke lige kendte før, og det lover jo godt for os. Det lover måske knap så godt for regeringen.

Kl. 14:32

Den fg. formand (Annette Lind):

Værsgo.

Kl. 14:33

Mai Villadsen (EL):

Tak. Ja, man må jo sige, at hvis den her regering har formået én ting, så er det da at sammentømre oppositionen, og det er jo noget utroligt. Jeg vil bare sige, at jeg egentlig synes, at det ændringsforslag, vi har lavet i fællesskab, og som er ganske udmærket, og hvor vi nemlig foreslår at skyde ikrafttrædelsen af det her forslag til efter et valg, ligger i rigtig god forlængelse af, at vi nu i fællesskab så vælger at sige: Hvis regeringen ikke vil være med til det, som vi synes er helt fair, hvilket den tidligere statsminister Anders Fogh Rasmussen endda også siger, jamen så må vi spørge befolkningen på anden vis. Det synes jeg ligger i god forlængelse af det. Så tak for den tilkendegivelse igen.

Kl. 14:33

Den fg. formand (Annette Lind):

Værsgo, fru Inger Støjberg.

Kl. 14:33

Inger Støjberg (DD):

Selv tak. Jeg er da utrolig glad for, at Mai Villadsen også bliver inspireret af Anders Fogh Rasmussen. Det havde jeg i hvert fald nok ikke lige set komme.

Kl. 14:33

Den fg. formand (Annette Lind):

Så vil jeg gerne give ordet til fru Mette Thiesen fra DF. Værsgo.

Kl. 14:33

Mette Thiesen (DF):

Tusind tak. Inden der helt går forbrødring i den, vil jeg sige, at jeg jo kritiserede fru Inger Støjberg sidste gang for ikke at komme ordentligt forberedt. Den kritik holder jeg sådan set fast i. Men jeg kan jo så høre, at fru Inger Støjberg og Danmarksdemokraterne kommer forberedt i dag, så den ros skal fru Inger Støjberg i hvert fald have. Men kunne fru Inger Støjberg ikke komme med nogle udtalelser om en ting: Hvis fru Inger Støjberg og Danmarksdemokraterne og flere af de andre partier tidligere havde støttet en folkeafstemning, tror fru Inger Støjberg så overhovedet, at vi havde stået her i dag med en regering, der fuldstændig magtfuldkomment tromler hen over folket og Folketinget og afskaffer store bededag, altså hvis de vidste, at beslutningen ville komme ud til en folkeafstemning?

Kl. 14:34

Den fg. formand (Annette Lind):

Værsgo, fru Inger Støjberg.

Kl. 14:34

Inger Støjberg (DD):

Først vil jeg sige, at nu mindes jeg ikke lige, at fru Mette Thiesen sagde, at Danmarksdemokraterne og jeg ikke var godt forberedte sidste gang. Vi havde en meget lang debat sidste gang, og at vi så måske ikke er helt enige om alting, er jo ikke det samme, som at man ikke er godt forberedt. Det tror jeg lige man skal huske.

Når det er sagt, har der jo ikke manifesteret sig et flertal for en folkeafstemning endnu, og at lytte og dømme efter de taler, der har været indtil videre, er det jo heller ikke sikkert, at der gør det. Om det ville have ændret på noget, hvis man tidligere havde haft den her debat på den her måde, ved jeg simpelt hen ikke. Altså, vi har med en magtfuldkommen regering at gøre, som jo har tromlet hen over alle argumenter, og jeg synes faktisk, at vi i fællesskab har forsøgt at komme med alle gode argumenter, inden vi nåede hertil, og jeg synes også, at det er den måde, man skal gøre det på. Jeg synes ikke bare, at man skal udløse en folkeafstemning. Jeg synes netop, det er vigtigt også at bruge tiden op til det på høringer og tage alle de værktøjer, der ligger der, op af værktøjskassen først.

Kl. 14:35

Den fg. formand (Annette Lind):

Fru Mette Thiesen, værsgo.

Kl. 14:35

Mette Thiesen (DF):

Det er jeg sådan set fuldstændig enig i. Jeg har tidligere kritiseret Danmarksdemokraterne og fru Inger Støjberg, hvor jeg sagde, at det var exceptionelt dårlig forberedelse, hvis man ikke allerede på daværende tidspunkt kunne sige, om man støttede en folkeafstemning, altså at sætte det ud til en folkeafstemning efter de her tre søgnedage, efter at det her forslag desværre nok bliver vedtaget. Og hvis regeringen allerede på det tidspunkt havde vidst, at der ville være et flertal for at få det ud til en folkeafstemning, hvis de stemte det igennem i dag, så er jeg i hvert fald i tvivl om, om det overhovedet ville blive gennemført, for så ville man vide, at der var 60 mandater. Men jeg kan høre, at Danmarksdemokraterne skriver under på det her nu. Det vil sige, at SF's argumentation falder totalt igennem, for så vidt jeg kan regne mig frem til, er vi oppe på omkring 55 mandater. Så vi er rigtig tæt på en folkeafstemning.

Kl. 14:36

Den fg. formand (Annette Lind):

Fru Inger Støjberg, værsgo.

Kl. 14:36

Inger Støjberg (DD):

Ja, men vi må jo se, om der bliver 60 mandater bag det. Det ved jeg jo ikke om der gør. Men altså, vi har gjort vores stilling klar. Og som sagt – og det hører jeg så også at fru Mette Thiesen er enig i – er det også vigtigt at tage tingene i den rækkefølge, som de nu kommer i, og at man bruger alle de værktøjer, der nu ligger i værktøjskassen, først, altså før en folkeafstemning, som jo er det tungeste redskab.

Kl. 14:37

Den fg. formand (Annette Lind):

Tak for det. Og så vil jeg gerne give ordet til hr. Søren Søndergaard fra Enhedslisten. Værsgo.

Kl. 14:37

Søren Søndergaard (EL):

Tak, og tak til fru Inger Støjberg. Jeg er fuldstændig enig i, at det der folkeafstemningsvåben virkelig er noget, man skal tage meget varsomt på. Altså, grundloven i sig selv giver jo en række begrænsninger, hvor man siger, at der kan man ikke have det. Og selv derudover synes jeg, man skal være varsom.

Men det her handlede vel også om at tage en magtfuldkommen regering i opløbet – altså at sige, at når man opfører sig på den måde, hvad kommer der så ikke efter, hvis ikke der bliver sagt stop? Der kunne jeg måske nok være en lille smule bange for, at vi kommer i en situation, hvor SF siger, at de ikke vil have en folkeafstemning, fordi Liberal Alliance og Konservative ikke vil, og Konservative siger, at de ikke vil have en folkeafstemning, fordi Liberal Alliance og SF ikke vil, og så fremdeles. Og så, selv om alle sådan set ikke for alvor er imod folkeafstemningen, får den magtfuldkomne regering lov til at fortsætte. Har fru Inger Støjberg et bud på, hvad vi kan gøre her i de næste dage for at undgå den situation?

Kl. 14:38

Den fg. formand (Annette Lind):

Fru Inger Støjberg.

Kl. 14:38

Inger Støjberg (DD):

Først og fremmest kan jeg godt tørre sveden af panden, for jeg var ved at være helt bange for, at hr. Søren Søndergaard ville rejse sig op og sige, at han også var blevet inspireret af Anders Fogh Rasmussen. Men det skete dog ikke. Det var heller ikke helt det, fru Mai Villadsen sagde, men det var derhenad.

Nåh, men når det er sagt, er det jo rigtigt, at der er 3 dage – 3 søgnedage efter nu – dvs. fredag. Og i den tid kan enhver så gøre op med sig selv, hvor man står i forhold til spørgsmålet omkring en folkeafstemning. Og så må vi jo se. Men jeg tror da, at debatten sikkert vil blive livlig, ligesom den har været indtil nu.

Så er jeg i øvrigt enig i hr. Søren Søndergaards bekymring om, at regeringen på den her måde udviser magtfuldkommenhed nu efter så kort tid – og jeg troede i øvrigt, regeringen blev bredt sammensat netop for at imødegå magtfuldkommenhed. Fra at have en regering med ét parti, der var magtfuldkomment, har vi nu fået en regering med tre partier, der er magtfuldkomne. Så jeg er sådan set enig i hr. Søren Søndergaards bekymring om, hvad det næste så bliver.

Kl. 14:39

Den fg. formand (Annette Lind):

Hr. Søren Søndergaard, værsgo.

Kl. 14:39

Søren Søndergaard (EL):

Holdningen til hr. Anders Fogh Rasmussen er nok et generationsspørgsmål, tror jeg. Og jeg tilhører den ældre generation, som var her, imens det foregik. (Munterhed). Men bortset fra det vil jeg sige – det synes jeg også, og det sagde fru Inger Støjberg også – at det jo sådan set er i orden, hvis man siger: Jeg er imod folkeafstemninger, selv om det står i grundloven; jeg synes, det er en dum grundlov; jeg synes, den burde laves om; jeg synes ikke, det er rimeligt.

Altså, det er jo fair nok. Men det, der bare er det afgørende, er jo, at der ikke skal bruges den argumentation, at der ikke er flertal. Og derfor tog jeg det som et tilsagn om, at vi i de kommende dage prøver at tage nogle snakke, der gør, at vi kan få et flertal for en folkeafstemning.

Kl. 14:40

Den fg. formand (Annette Lind):

Fru Inger Støjberg, værsgo.

Kl. 14:40

Inger Støjberg (DD):

Man kan i hvert fald sige, at der jo har været diskussioner på kryds og tværs indtil nu og på en helt anden måde, end vi tidligere har oplevet. Så mon ikke det også kommer til at foregå i de næste dage? Det vil jeg tro.

Kl. 14:40

Den fg. formand (Annette Lind):

Tak for det. Jeg vil bare minde om, at der stadig væk er rigtig mange ordførere og rigtig mange, der vil spørge, så man skal helst overholde taletiden. Så når formanden rejser sig, er det ensbetydende med, at man har brugt sin taletid.

Nu vil jeg gerne give ordet til fru Pernille Vermund fra Nye Borgerlige. Værsgo.

Kl. 14:40

Pernille Vermund (NB):

Tak for det, og tak for, at Danmarksdemokraterne nu endelig melder ud, at Danmarksdemokraterne er klar til at sætte underskrift på det papir, som fru Mai Villadsen har været rundt med i dag. Som det er nævnt tidligere, vil der, hvis ellers SF mener, hvad SF har sagt tidligere, nemlig at de vil skrive under, såfremt der er udsigt til et flertal, være 55 mandater ud af de 60, der er behov for. Jeg har for sjov prøvet at vende mig rundt til de nordatlantiske mandater, som jo plejer at holde sig ude af den form for diskussioner, men et af argumenterne fra Danmarksdemokraterne har jo været, at Danmarksdemokraterne ikke ville stille sig i vejen for en folkeafstemning, og det gør man jo, hvis ikke man skriver under.

Man behøver ikke stemme med sit parti; man stemmer ifølge grundloven efter egen overbevisning og kun efter egen overbevisning. Jeg er meget spændt på, om der er mandater, medlemmer af Folketinget fra andre partier, som har samme holdning som Danmarksdemokraterne: at vedkommende eller den enkelte person ikke vil stille sig i vejen for en folkeafstemning. Vil ordføreren hjælpe med at afsøge, om der er andre, der ikke vil stille sig i vejen for en folkeafstemning?

Kl. 14:42

Den fg. formand (Annette Lind):

Fru Inger Støjberg, værsgo.

Kl. 14:42

Inger Støjberg (DD):

Som sagt må man jo sige, at der har været en livlig debat partierne imellem, og det tror jeg også vil fortsætte indtil på fredag, hvor udløbsdatoen ligger, og så må vi jo se. Men jeg synes i øvrigt igen, at vi har haft et fremragende samarbejde, også selv om vi måske kommer med lidt forskellige udgangspunkter – og nogle af os med meget forskellige udgangspunkter. Men det har været på sådan en meget respektfuld og åbenhjertig måde, og derfor tror som sagt også, at debatten vil blive ved med at fylde. Det kunne også være, at der var en enkelt socialdemokrat, der fik lyst til at skrive under. Så tror jeg da ikke mig bekendt, at det er sådan, at siden med de stiplede linjer er helt lukket for det, men det er jo nok ikke sådan, at jeg har den helt store forventning til det.

Kl. 14:42

Den fg. formand (Annette Lind):

Fru Pernille Vermund. Værsgo for anden bemærkning.

Kl. 14:42

Pernille Vermund (NB):

Det ville da være glimrende, og det er jo en af årsagerne til, at vi i sin tid sagde, at vi kommer ikke til at overholde clearingaftalen i dag. Vi synes, at det er helt rimeligt, at danskerne ser, at hvert enkelt folketingsmedlem tager stilling i den her sag, og derfor synes jeg også, det er en meget fin formulering, Danmarksdemokraterne bruger, nemlig at Danmarksdemokraterne ikke vil stille sig i vejen for en folkeafstemning, hvilket man jo gør, hvis man ikke skriver under. Så jeg er spændt på de næste 3 dage at se, om der er andre folketingsmedlemmer, som tilsvarende samvittighedsfuldt følger deres politik og siger, at de ikke vil stille sig i vejen for en folkeafstemning.

Kl. 14:43

Den fg. formand (Annette Lind):

Fru Inger Støjberg, værsgo.

Kl. 14:43

Inger Støjberg (DD):

Jeg tror mest af alt, at det var en kommentar, og tak for det, og tak for samarbejdet.

Kl. 14:43

Den fg. formand (Annette Lind):

Så er der lige et par korte bemærkninger til. Og den næste, jeg gerne vil give ordet til, er hr. Peter Kofod fra DF. Værsgo.

Kl. 14:43

Peter Kofod (DF):

Tak for det, formand. Og tak til fru Inger Støjberg for ordførertalen. Jeg er sådan lidt splittet med hensyn til ordførertalen, for jeg er jo glad for, at Danmarksdemokraterne når frem til den konklusion, som jeg synes er den rigtige – jeg er lidt ærgerlig over, at det er sket så sent i forløbet. For nu hørte vi tidligere fra hr. Karsten Hønge, at SF jo havde udliciteret deres beslutningskompetence i det her spørgsmål til alle andre partier, så det havde måske været hjælpsomt, hvis Danmarksdemokraterne for en uge siden havde været ude med den her melding for også at skubbe partier som Socialistisk Folkeparti i den rigtige retning. Vi har jo til gode at høre fra f.eks. Det Konservative Folkeparti, når de går på talerstolen, hvor de lægger sig i det her spørgsmål.

Så jeg vil bare høre: Hvad er egentlig grunden til, at det er så sent, man kommer med den her melding – kan fru Inger Støjberg uddybe det?

Kl. 14:44

Den fg. formand (Annette Lind):

Værsgo, fru Inger Støjberg.

Kl. 14:44

Inger Støjberg (DD):

Jamen som jeg jo allerede sagde både i min tale ved førstebehandlingen og også ved andenbehandlingen, har vi haft det sådan hele vejen igennem og har det stadig væk – og det synes jeg er helt legitimt, og det kan jo også være et temperamentsspørgsmål – at det at udløse en folkeafstemning er det tungeste redskab, og før man ligesom tager det allertungeste redskab i brug, må man tage alle andre redskaber i brug. Og det synes jeg vi samvittighedsfuldt har gjort, og det synes jeg faktisk vi samvittighedsfuldt har gjort sammen – alt fra spørgsmål til samråd til høringer og ændringsforslag. Nu er vi så ligesom nået derhen, hvor man skal træffe en beslutning om, om regeringen har lyttet efter, om de har været samarbejdsvillige, om de har imødekommet os, og der må man bare sige, at det har regeringen på ingen måder. De har tværtimod udvist en enorm magtfuldkommenhed over for en samlet opposition og en meget stor del af danskerne.

Derfor er vi kommet hertil i dag. Og som sagt gjorde jeg allerede opmærksom på både ved første- og andenbehandlingen, at vi ikke lukkede nogen døre, men at vi håbede på, at regeringen ville lytte, og at de ville være villige til at samarbejde med os i oppositionen, og det har de så vist sig ikke at være.

Kl. 14:45

Den fg. formand (Annette Lind):

Hr. Peter Kofod, værsgo.

Kl. 14:45

Peter Kofod (DF):

Så vil jeg gerne spørge: Vil Danmarksdemokraterne foretage sig noget for enten at huske SF på, at de kan lytte til fagbevægelsen, eller huske De Konservative på, at de kan lytte til kirken, for at sørge for, at der bliver rykket ved det her, inden fristen udløber, så man stadig væk måske kan nå at fremprovokere en folkeafstemning?

Kl. 14:46

Den fg. formand (Annette Lind):

Ordføreren, værsgo.

Kl. 14:46

Inger Støjberg (DD):

Jamen nu bliver det en strid om ord, og nu virker det næsten, som om vi bare er debatlystne. Men altså, vi har jo ikke nogen intentioner om at fremprovokere en folkeafstemning. Jeg synes, hvert enkelt medlem samvittighedsfuldt må gøre op med sig selv, om man synes, der skal en folkeafstemning til eller ej. Vi er i Danmarksdemokraterne så bare nået dertil i samlet trop, at vi ligesom har forsøgt med alt det gode og alle de parlamentariske redskaber, som vi normalvis benytter os af herinde, og nu er vi nået til en skillevej.

Kl. 14:46

Den fg. formand (Annette Lind):

Tak. Den sidste indtegnede til fru Inger Støjberg er hr. Mikkel Bjørn fra DF. Værsgo.

Kl. 14:46

Mikkel Bjørn (DF):

Tak for det. Jeg kunne godt tænke mig at spørge fru Inger Støjberg, om fru Inger Støjberg kan bekræfte eller er enig i, at det indimellem forholder sig sådan her i Folketinget, at partier er påvirket af, hvor andre partier stiller sig, altså, at partier også nogle gange lidt tilrettelægger deres egen holdning efter, hvor partiet ved siden af har placeret sig, af sådan, hvad skal man sige, strategiske årsager – ikke at Danmarksdemokraterne gør det, men at det er en tendens, vi nogle gange ser her i Folketinget.

Kl. 14:47

Den fg. formand (Annette Lind):

Fru Inger Støjberg, værsgo.

Kl. 14:47

Inger Støjberg (DD):

Hm, ja, det kan da godt være, der er nogle partier, der indimellem gør det. Jeg skal da ikke kunne sige, om Dansk Folkeparti også nogle gange lader sig påvirke af, hvad Danmarksdemokraterne mener. Men jeg kan da i hvert fald sige, at jeg da synes, at vi har et godt samarbejde om mange ting, og at vi også har en meget stor fællesmængde i forhold til nogle ting.

Men jeg tænker faktisk slet ikke, at det var et spørgsmål om, om præcis Danmarksdemokraterne og Dansk Folkeparti lader sig påvirke af hinanden. Jeg tænker, at det mere er rettet imod f.eks. Socialistisk Folkeparti. Det er blot et gæt, men det kan hr. Mikkel Bjørn jo nu uddybe.

Kl. 14:48

Den fg. formand (Annette Lind):

Hr. Mikkel Bjørn, værsgo.

Kl. 14:48

Mikkel Bjørn (DF):

Jo, og så var det sådan set en nysgerrighed omkring, om man ikke anerkender, at det forhold, at Danmarksdemokraterne er kommet så sent ind i kampen i forhold til at bakke op om en folkeafstemning, kan have haft en indflydelse, i forhold til hvor eksempelvis Konservative, Liberal Alliance eller SF har placeret sig i spørgsmålet om, hvorvidt de bakkede op om en folkeafstemning.

Er der ikke en risiko for, at det, at I melder så sent ud om, at I bakker op, kan have været med til at gøre, at de andre har været tøvende og nu helt har trukket sig fra umiddelbart at ville bakke op om en folkeafstemning?

Kl. 14:48

Den fg. formand (Annette Lind):

Fru Inger Støjberg.

Kl. 14:48

Inger Støjberg (DD):

Det tror jeg faktisk ikke, fordi vi jo netop hele vejen igennem har sagt, at vi ville bruge alle de parlamentariske redskaber, der er i værktøjskassen, først og prøve at se, om ikke man kunne påvirke regeringen med det gode, om man så må sige. Så det kan ikke komme som nogen overraskelse for nogen, synes jeg, at det her jo ligesom er det sidste store værktøj, der så kan tages i brug, og at vejen ligesom ender der nu, i og med at regeringen har udvist den her magtfuldkommenhed, som den nu engang har.

Kl. 14:49

Den fg. formand (Annette Lind):

Så vil jeg gerne sige tak til fru Inger Støjberg fra Danmarksdemokraterne. Der er ikke flere korte bemærkninger. Den næste, vi skal byde velkommen til, er LA's ordfører; det er hr. Alex Vanopslagh. Værsgo.

Kl. 14:49

(Ordfører)

Alex Vanopslagh (LA):

Tak for det. Lad mig starte med kort at begrunde, hvorfor Liberal Alliance er imod, at vi herinde i Folketinget skal beslutte at afskaffe store bededag som en helligdag og som en fridag, og det skyldes det ganske enkle og principielle, at vi ikke mener, at det er os her i Folketinget, der skal bestemme, hvor meget danskerne arbejder, og hvilke dage de arbejder. Ligesom vi var imod »Fair Løsning« og forestillingen om, at vi bare kunne diktere, at danskerne skulle arbejde 12 minutter mere, er vi principielle modstandere af, at vi på den måde går ind og dikterer, hvordan ovenskomster skal ændres. Det er derfor, vi stemmer nej.

Men det er egentlig noget andet, jeg vil tale om. For jeg synes, at hele den diskussion, vi har haft de senere uger om store bededag, og den – hvad skal man sige – modstand, der har været mod det, og egentlig også regeringens sådan begrundelser for, at den skal afskaffes, afslører to interessante ting, som jeg tror kommer til at påvirke os resten af valgperioden. Den ene ting, det afslører noget om, er mere sådan en trend i det danske samfund, og det andet er jo en afsløring om regeringen, og man kunne måske også komme ind på en tredje afsløring om oppositionen, men lad det ligge. Og den første interessante ting, som står ret tydeligt frem med danskernes modstand mod en afskaffelse af store bededag, er, at de fleste danskere i udgangspunktet ikke har et ønske om at arbejde mere, uanset hvor meget kriseretorik man pakker begrundelsen for at sige til danskerne, at de skal arbejde mere, ind i det. Ja, i bund og grund kan man sige, at vi har fået den udfordring som samfund, at vi er blevet velstående, at vi er blevet rige, og fordi vi er blevet rige og velstående, er der en tendens til – ikke for alle danskere, men for en stor del af danskerne – at man hellere vil have fritid, end at man vil have flere penge ved at arbejde mere. Og det bliver jo en tendens, vi er nødt til at tage alvorligt her i Folketinget, fordi der er en enorm mangel på arbejdskraft. Alene frem til 2030 vurderes det, at vi kommer til at mangle 90.000 hænder på tværs af den offentlige og den private sektor, og det er ikke bare højt specialiseret arbejdskraft, vi mangler, men vi mangler også arbejdskraft i forhold til ældreplejen og i forhold til hele den private servicesektor.

Så vi har en udfordring i det her Folketing. Der er mangel på arbejdskraft, og vi kan ikke bare stå herinde i Folketinget og diktere, at nu skal danskerne arbejde noget mere, fordi de grundlæggende som en generel tendens, fordi vi er blevet rigere, ikke nødvendigvis bare har lyst at arbejde mere. Ja, man kan jo egentlig sige, at det på mange måder grundlæggende er vores velfærdssamfund, der er udfordret, fordi vi på sin vis er blevet for rige til velfærdsstaten, blevet for rige til bare at arbejde mere, fordi en socialdemokratisk statsminister kommanderer det, og fordi vi er blevet mere velstående, har vi også større og større og højere og højere forventninger til, hvad vi kan få ud af velfærden. Der er et enormt forventningspres, et enormt udgiftspres på, hvad det er, den offentlige sektor skal kunne levere, og hvad det er, velfærdsstaten skal kunne levere. Så vi har den dobbelte udfordring, at vi mangler arbejdskraft, at der er et udgiftspres i forhold til det offentlige, og at der er den tendens, at danskerne generelt set ikke bare vil tvinges til at arbejde mere og så få det ekstra i lønningsposen.

Men det er jo en udfordring, som kan løses. Den kan løses, hvis vi tør lave rigtige reformer, og det inkluderer bl.a. reformer i forhold til skat, så det for dem, der har lyst til at arbejde mere, bedre kan betale sig, så der måske er flere, der får lyst til at arbejde mere. Så skal vi jo have modet til at sænke skatterne, og vi skal også have modet til at sænke de skatter, der generelt kan gøre, at samfundskagen bliver større, at produktiviteten stiger, at flere har lyst til at investere i danske arbejdspladser. Det kræver mod at gennemføre den type skattereformer, og hvis vi anerkender, at vi har brug for mere arbejdskraft, men at vi ikke bare kan tvinge danskerne til at arbejde mere, så er der jo også brug for mere udenlandsk arbejdskraft, markant mere udenlandsk arbejdskraft. Det er der sådan set i alle europæiske lande – de har jo mangel på arbejdskraft i hele den vestlige verden – så der bliver en global konkurrence om at tiltrække udenlandsk arbejdskraft, alt imens vi i Danmark gør alt, hvad vi kan, for at holde den ude. Og det tredje, der også er behov for, er jo i højere grad at prioritere i de offentlige udgifter, at insistere på at gennemføre reformer, der gør, at vi får mere for pengene i den offentlige sektor, i stedet for bevidstløst bare hele tiden at gøre den dyrere.

Så er vi jo egentlig fremme ved den anden afsløring, og det er, at der ikke sker noget som helst magisk på midten af dansk politik, at vi ikke har fået nogen reformregering. Vi har en regering, der ikke tør ændre grundlæggende på tingene i forhold til at få mere udenlandsk arbejdskraft, det er noget halløj med at rykke nogle kommaer og nogle certificeringsordninger og ændre beløbsgrænsen med nogle få tusind kroner. Man mangler reformmodet, det er en regering, der i bunden vil lette skatten med 200-300 kr. om året, og hvis man så lige ændrer lidt på topskatten, skal man lave en ny toptopskat, for uha, ellers er det jo noget værre noget. Så heller ikke på skatteområdet har man modet til at gøre det nødvendige, og man har heller ikke modet til at gøre det nødvendige i forhold til at sikre en offentlig sektor, der er mere effektiv og mere fokuseret på kerneopgaverne. Og når man har en regering, der ikke har modet eller idékraften til at gennemføre reformer, men erkender problemet med mangel på arbejdskraft og udgiftspresset, der er, så tyer man til sådan nogle forslag som at afskaffe store bededag. Man bruger endda argumentet om, at det beviser, at vi har brug for en regering over midten, der er handlekraftig, men det er jo et forslag, der er født i afmagt – i afmagt over, at man ikke kan komme på bedre reformforslag, må man ty til sådan noget halløj med at afskaffe store bededag.

Kl. 14:55

Vi er mod en afskaffelse af store bededag. Men vi går varmt ind for reformer, der skal gøre, at vi har flere hænder til rådighed, at flere har lyst til at arbejde, og at vi bruger pengene klogere i den offentlige sektor. Og jeg håber, at jeg tager fejl, men indtil videre er der jo ikke noget, der tyder på, at det er noget, vi får med den her regering over midten. Så der er stadig væk et behov for, at vi i Danmark får et politisk flertal, der vil føre borgerlig reformpolitik. Det var ordene.

Kl. 14:55

Den fg. formand (Annette Lind):

Tak for ordførertalen til hr. Alex Vanopslagh. Der er en række korte bemærkninger. Den første, jeg gerne vil give ordet til, er hr. Pelle Dragsted fra Enhedslisten. Værsgo.

Kl. 14:56

Pelle Dragsted (EL):

Mange tak, og tak for talen. Der er selvfølgelig en del, jeg er uenig i, men tak for at gå ind i den substantielle debat. Ikke overraskende vil jeg så nok spørge ind til noget andet, nemlig det, som har præget debatten her i dag, altså spørgsmålet om en folkeafstemning.

Liberal Alliance har ligesom mange andre partier gennem perioden været lidt, synes jeg, uklar på hvordan og hvorledes, så mit spørgsmål er egentlig: Afviser Liberal Alliance entydigt at stille deres mandater bag en folkeafstemning? Det er mit første spørgsmål.

Kl. 14:56

Den fg. formand (Annette Lind):

Værsgo til ordføreren.

Kl. 14:56

Alex Vanopslagh (LA):

Jeg er jo fristet til at sige, at jeg kunne forstå på hr. Karsten Hønge, at SF ikke stemmer for, så der er jo ikke flertal – så vi behøver ikke at stemme for. Det er jo en mageløs argumentation; vi stemmer også for eller imod de ting, vi er for eller imod, uanset om der er flertal eller ej. Men jeg er egentlig uenig i, at det har været uklart, hvor Liberal Alliance står. Altså, vi har været ret skarpe og præcise på fra start af, at vi er afvisende over for at gøre det her spørgsmål til et spørgsmål, der skal sendes til folkeafstemning. Og det skyldes den sådan lidt bredere bekymring, at vi ikke mener, det er noget, der skal gå hen og skabe præcedens.

Altså, lad os sige, at vi en dag får – gud forbyde det – et rødt flertal igen, og at det røde flertal beslutter sig for at hæve ydelserne til arbejdsløse indvandrere. Så er der et lille mindretal i oppositionen, der sender det til folkeafstemning, men så bliver det ikke gennemført – det ved vi jo godt. Og hver gang de borgerlige så vil gennemføre noget fornuftig reformpolitik, eller hvis den her regering skulle komme frem til noget fornuftig reformpolitik, så vil der altid kunne være 60 mandater, der saboterer det og er aktivistisk og sender det til folkeafstemning. Det synes vi bare ikke er hensigtsmæssigt.

Eller også skal vi have en generel diskussion om, hvorvidt vi skal ændre hele systemet, så mere bliver sendt til folkeafstemning i det hele taget.

Kl. 14:58

Den fg. formand (Annette Lind):

Hr. Pelle Dragsted, værsgo.

Kl. 14:58

Pelle Dragsted (EL):

Nu er der jo nogle meget klare afgrænsninger i grundlovens § 42 for, hvad der kan sendes til folkeafstemning; herunder er der en lang række økonomiske forhold, konventioner, udenrigspolitik og meget andet, der ikke kan. Og jeg synes jo heller ikke, at der sådan er præcedens for, at hvis der er én folkeafstemning, kommer der en hel lavine af dem. Sidste gang, vi havde sådan en folkeafstemning, var i 1963, og jeg tror i øvrigt, at Liberal Alliance dengang ville have bakket op om en folkeafstemning. Men lad den historiske lektion ligge.

Mit spørgsmål er: Jeg har kunnet forstå på SF's ordfører, at det var ligesom Liberal Alliances udmelding, der gjorde, at nu ville SF ikke længere stille sig bag det her, og nu var døren ligesom lukket. Men er det, ordføreren siger, at Liberal Alliance for længe siden har sagt, at det ville man ikke?

Kl. 14:58

Den fg. formand (Annette Lind):

Værsgo.

Kl. 14:58

Alex Vanopslagh (LA):

Ja, det er det, jeg siger. Jeg er jo enig med SF i, at vi ikke bør sende det her til folkeafstemning, men jeg synes, det er en mærkelig argumentation, SF kommer med. Det svarer lidt til, at Liberal Alliance skulle stemme for højere skatter, fordi der ikke er flertal for lavere skatter. Så den argumentation fra SF har jeg lidt svært ved at forstå. Men nu skal jeg jo ikke bidrage yderligere til, at vi i en sag, hvor hele oppositionen er enig, så ender med at skændes med hinanden i stedet for. Det er jo noget mærkeligt noget at bruge tid på.

Kl. 14:59

Den fg. formand (Annette Lind):

Tak for det. Den næste, jeg gerne vil give ordet til, er hr. Kim Edberg Andersen fra Nye Borgerlige. Værsgo.

Kl. 14:59

Kim Edberg Andersen (NB):

Tak for det. Ordføreren er jo fra Liberal Alliance, og man kan sige, at Liberal Alliance i 2015 gik til valg på, at danskerne skulle bestemme meget mere, og at der skulle være langt flere folkeafstemninger – faktisk sammen med Enhedslisten og Dansk Folkeparti – så hvad har ændret sig?

Kl. 14:59

Den fg. formand (Annette Lind):

Ordføreren.

Kl. 14:59

Alex Vanopslagh (LA):

Vi er ikke gået til valg på, at vi skal have markant flere folkeafstemninger, i det her valg. Altså, vi er jo sådan set med på at diskutere, om man skal se på sådan en mere fundamental ændring af det, altså om der er flere ting, der i det hele taget mere fast, mere systematisk skulle ud til folkeafstemninger. Men i forhold til det her med at bruge det som et aktivistisk redskab mener vi, at der skal være særlig tungtvejende grunde til at gøre det, når vi nu engang har valgt at have det repræsentative demokrati, som vi har, hvor et flertal legitimt kan beslutte ting. Og så er det jo en afvejning af, om vi mener, at indgrebet er så stort, at man skal bruge den her mindretalsbeskyttelse, og det mener vi jo så ikke i det her tilfælde.

Kl. 15:00

Den fg. formand (Annette Lind):

Værsgo, ordføreren.

Kl. 15:00

Kim Edberg Andersen (NB):

Så I er gået fra at være Ny Alliance til Liberal Alliance, og nu er I så tilsyneladende regeringens alliance, for det er jo ikke voldsomt liberalt ikke at lade danskerne bestemme over deres fridag og ikke at sende det til en folkeafstemning. Det bliver jeg bare nødt til at sige. Det er jo ikke voldsomt liberalt. Vi skal huske på, at det her jo ikke er regeringens eller enevældets fridag; det er danskernes.

Kl. 15:00

Den fg. formand (Annette Lind):

Hr. Alex Vanopslagh.

Kl. 15:00

Alex Vanopslagh (LA):

Jeg ved aldrig helt, hvordan jeg skal reagere, når folk – det er jo som regel nogen fra Enhedslisten, der gør sådan noget; nu er det så Nye Borgerlige – giver mig lektioner i, hvad der er liberalt, og hvad der ikke er liberalt. Jeg savner også lidt at høre argumentationen for det. Jeg kunne forstå, at konklusionen i hvert fald var, at det ikke var liberalt.

Jeg mener, det er en fin, fornuftig liberal tilgang at sige, at hvis en beslutning i udgangspunktet er legitim og er truffet af et flertal i Folketinget, må man acceptere det. Altså, jeg synes da bare, at danskerne skal lade være med at stemme på partier, der gennemfører sådan en politik. Stem på nogle borgerlige partier, der vil blande sig mindre i samfundet.

Kl. 15:01

Den fg. formand (Annette Lind):

Tak for det. Så vil jeg gerne give ordet til hr. Hans Kristian Skibby fra Danmarksdemokraterne. Værsgo.

Kl. 15:01

Hans Kristian Skibby (DD):

Tak, fru formand. Jeg tænker på det, som ordføreren var inde på, om det med, hvorvidt de her folkeafstemninger er et såkaldt aktivistisk redskab at bruge også i sådan en situation som den, vi oplever i Danmark så kort tid efter et valg. Der vil jeg bare spørge ordføreren, om ikke ordføreren er enig i, at det er et endnu mere aktivistisk redskab, hvis vi ender i en storkonflikt. Det kommer til at koste rigtig, rigtig mange penge for dansk erhvervsliv, hvis vi ender i en storkonflikt i Danmark. Og det er jo et redskab, som kan bruges, og som kan komme meget hurtigt oven på det tåbelige forslag om at afskaffe store bededag, som regeringen har barslet med, og som kommer til afstemning senere i dag. Hvordan er Liberal Alliances tilgang til det? Hvordan graduerer man de to aktivistiske forslag i forhold til hinanden, når man jo ved, at det sidste er det dyreste?

Kl. 15:02

Den fg. formand (Annette Lind):

Ordføreren.

Kl. 15:02

Alex Vanopslagh (LA):

Nu beslutter vi jo ikke her i Folketinget, om der skal være en storkonflikt. Altså, det er jo fagbevægelsens medlemmer, der bestemmer, om de stemmer ja til overenskomsten. Jeg er ikke medlem af fagbevægelsen, så det har jeg ikke nogen holdninger til. Så jeg er lidt i tvivl om, hvad spørgsmålet går på her. Altså, det er heller ikke sådan, at hvis vi sender det til folkeafstemning, er vi garanteret et ja til overenskomsterne. Så måske er der noget, jeg ikke har forstået. Så har jeg i hvert fald ikke forstået det.

Kl. 15:02

Den fg. formand (Annette Lind):

Er der en anden bemærkning? Ja, det er der. Værsgo til hr. Hans Kristian Skibby.

Kl. 15:03

Hans Kristian Skibby (DD):

Tak. Der er altså noget, ordføreren har misforstået så. Ordføreren var inde på, at det var et aktivistisk redskab, hvis vi ender i en folkeafstemning. Derfor vil Liberal Alliance være meget kritisk over for at bruge det. Så jeg spørger bare: Hvad med det andet aktivistiske redskab, hvis vi i stedet ender i en situation, hvor der kommer en storkonflikt i Danmark på hele vores arbejdsmarked, som går ud over produktionen i danske virksomheder, vores vareeksport osv.? Det vil jo også få nogle konsekvenser, som måske er endnu mere vidtløftige, og det er det, jeg spørger til.

Kl. 15:03

Den fg. formand (Annette Lind):

Ordføreren, værsgo.

Kl. 15:03

Alex Vanopslagh (LA):

Der er jo altid den risiko. Det hænder indimellem, at det er mig, der ikke er skarp, men jeg forstår simpelt hen ikke spørgsmålet. Jeg siger, at jeg ikke mener, at vi som Folketing i tide og utide skal bruge det her aktivistiske redskab – at nu er vi utilfredse, og så sender vi det til folkeafstemning. Meget af det handler også om, at i stedet for at stå sammen om vores uenighed med regeringen bliver det sådan noget med, at nu skal vi vise, hvem der mener det mest, og udstille de andre som sådan nogle politikere, der ikke rigtig mener det, og skabe noget forargelse på Facebook. Det er fint nok; det må partier gerne gøre. Men hvad i alverden har det at gøre med en storkonflikt, som vi jo ikke beslutter? Jeg forstår ikke spørgsmålet, jeg beklager.

Kl. 15:04

Den fg. formand (Annette Lind):

Så er der et spørgsmål til. Og det er fra hr. Nick Zimmermann. Værsgo.

Kl. 15:04

Nick Zimmermann (DF):

Liberal Alliance har nu muligheden for at give den her afgørelse omkring bevarelsen af store bededag til danskerne. Så jeg kunne godt tænke mig at prøve at spørge: Når nu det er lykkedes på tværs af partier, herunder alt fra SF til Dansk Folkeparti – vi er oppe på 55 mandater nu – at gå ind for, at der skal komme en folkeafstemning, er der så nogen som helst sandsynlighed for, at Liberal Alliance vil give de sidste afgørende mandater, så det her kan komme ud til danskerne?

Kl. 15:04

Den fg. formand (Annette Lind):

Hr. Alex Vanopslagh, værsgo.

Kl. 15:04

Alex Vanopslagh (LA):

Nej, det er meget usandsynligt. Og igen: Altså, jeg er jo med på, at det ikke har skabt præcedens tidligere, men jeg er bange for, at det bliver sådan noget, vi jævnligt gør. Jeg kan allerede nu se for mig, hvis regeringen lykkes med et eller andet – lad os sige, at de skærer ned på nogle universitetsuddannelser, altså kandidatuddannelserne – ja, så står hr. Karsten Hønge heroppe igen og siger: Stop tyven, de har stjålet et år af jeres uddannelser, vi sender det til folkeafstemning! Altså, det kan jo blive skruen uden ende, og det synes jeg ikke er hensigtsmæssigt. Jeg mener ikke, at målet helliger midlet, heller ikke fordi fagbevægelsen råber op i den her sag.

Kl. 15:05

Den fg. formand (Annette Lind):

Hr. Nick Zimmermann, værsgo.

Kl. 15:05

Nick Zimmermann (DF):

Men det er jo fuldstændig meningsløst, at ordføreren siger, at der er gået inflation i det her med folkeafstemninger, og at vi så bare skal have folkeafstemninger om alting, lige så snart vi er uenige om noget som helst. Det her er en fuldstændig særlig situation, og der er jo netop ikke gået inflation i noget med folkeafstemninger. Her er der bare en situation, hvor de tre regeringspartier intet har meldt ud i en valgkamp, intet har fortalt danskerne om det her. Og netop derfor er det jo en fuldstændig særlig situation. Så at bruge argumentet, at der bare vil gå inflation i det her, giver jo absolut ingen mening.

Kl. 15:05

Den fg. formand (Annette Lind):

Ordføreren.

Kl. 15:05

Alex Vanopslagh (LA):

Jamen der er jo gået inflation alene i antallet af gange, partierne her i Folketinget foreslår, at man skal sende noget til folkeafstemning. Det er jo sket adskillige gange i sidste valgperiode. I valgperioden før den er det stort set ikke sket. Det er jo noget, der er ved at blive et hyppigt værktøj allerede nu på forslagsplan. Hvis det så bliver sendt til folkeafstemning og bliver en succes, så dropper regeringen jo bare sit forslag. Den gider ikke have en folkeafstemning. Så bliver det da endnu hyppigere. Så jeg synes da allerede man kan se tendensen nu, og der har vi en uenighed med andre partier om det middel. Og vi vil insistere på, at vi mener lige så meget det er en dårlig idé, selv om vi ikke vil bruge det middel, de gerne vil bruge.

Kl. 15:06

Den fg. formand (Annette Lind):

Tak. Den næste, jeg gerne vil give ordet til, er fru Lisbeth Bech-Nielsen fra SF. Værsgo.

Kl. 15:06

Lisbeth Bech-Nielsen (SF):

Tak. Vi kan have forskellige holdninger til, hvorfor vi synes, at regeringens lovforslag er en dårlig idé, og ordføreren har jo fint redegjort for Liberal Alliances begrundelser. Jeg vil bare gerne – og det ved jeg også ordføreren tidligere har været inde på – tale lidt om de økonomiske forudsætninger for det her. For vi fik jo oprindelig at vide, at provenuet ville være 3,2 mia. kr. Så er der også en betaling i forhold til offentligt ansatte osv., og så er det nede på 2,5 mia. kr. Så har der været en offentlig diskussion om, hvorvidt det havde et gennemslag på 75 pct. eller kun det halve, afhængigt af om man går tilbage til 1980 eller 1990.

Vi har en lang række kendte økonomer, som siger, at de simpelt hen synes, forudsætningerne smuldrer, og at man i hvert fald ikke kan se noget bevis for en sådan langvarig effekt. Vi har en overvismand, der også har deltaget i debatten. Hvad mener ordføreren om de økonomiske forudsætninger, som det her regnestykke skulle være baseret på?

Kl. 15:07

Den fg. formand (Annette Lind):

Værsgo, ordføreren.

Kl. 15:07

Alex Vanopslagh (LA):

Jeg tror ikke, jeg har den nødvendige økonomiske indsigt til at vælge side i den fagøkonomiske debat, der er mellem forskellige økonomer. Jeg er spændt på at se, hvad effekten bliver på den lange bane. For det, kritikerne antager, er, at hvis det nuværende antal feriedage er udtryk for arbejdstagernes præferencer, ja, så kan vi godt tage en feriedag fra dem, men så vil de jo bare løbende, altså over tid, kræve en ekstra feriedag. Og det bliver interessant at se, om det forholder sig sådan. Jeg er spændt på at se det.

Altså, på den korte bane vil det jo ikke være sådan, at alle danskere til næste år bare tager en ekstra fridag. Det tror jeg ikke. Men det bliver jo interessant at se. Og hvis det viser sig, at kritikerne har ret – altså, kritikerne er Finansministeriet i den her sag – så er det her jo egentlig også et wakeupcall til hele Folketinget om, at vi kan komme med nok så mange regler og påbud og krav, men hvis folk vil noget andet, prøver de at finde en vej uden om det. Og det er måske stof til eftertanke i den her side af salen.

Kl. 15:08

Den fg. formand (Annette Lind):

Værsgo til fru Lisbeth Bech-Nielsen fra SF for den anden korte bemærkning.

Kl. 15:08

Lisbeth Bech-Nielsen (SF):

Ja, og specielt når det vedrører noget, som vi ved i høj grad er defineret af arbejdsmarkedets parter, som jo kan finde alle mulige måder at komme rundt omkring det på. Og det er jo også sjældent, at vi diskuterer et lovforslag i salen, hvor det nærmest kun er Finansministeriet selv, der vil stå på mål for det regnestykke, der ligger bag. Det er alligevel ikke ofte, det sker.

Og derfor har jeg også gjort det tiltag at lave et beslutningsforslag om, at der skal være åbenhed i Finansministeriets regneprincipper og regnemodeller, for jeg synes ikke, vi kan være tjent med det her. Uanset om man er for eller imod et forslag, må man kunne have en ret stor grad af tiltro til de tal, vi bliver præsenteret for.

Kl. 15:09

Den fg. formand (Annette Lind):

Værsgo, ordføreren.

Kl. 15:09

Alex Vanopslagh (LA):

Altså, jeg har sådan helt overordnet set ikke grund til generelt at betvivle, at de regnemetoder, Finansministeriets embedsmænd bruger, er de mest retvisende, der er mulighed for at anvende i det hele taget. Men det, at der er en åbenhed og en indsigt i, hvordan de beregner tingene, jamen det vil vi jo altid gerne være med til at se på. Det er jo kun en god ting, hvis der er åbenhed om den type ting. Og så kan man jo have en debat i de faglige miljøer, hvor den nu skal finde sted.

Kl. 15:09

Den fg. formand (Annette Lind):

Tak for det. Der er en række korte bemærkninger endnu, og jeg vil gerne give ordet til fru Rosa Lund fra Enhedslisten. Værsgo.

Kl. 15:09

Rosa Lund (EL):

Tak for det, og tak for talen. Ligesom hr. Pelle Dragsted er jeg selvfølgelig uenig i nogle af ordførerens argumenter. Ikke desto mindre kender vi jo Liberal Alliance som et parti, som virkelig hader magtfuldkommenhed, og som virkelig godt kan lide demokrati, og noget af det, som jo er allersmukkest i et demokrati som vores, er, når man spørger befolkningen. Og derfor vil jeg gerne spørge ordføreren: Hvad er de tungtvejende grunde for Liberal Alliance for ikke at sende det her til folkeafstemning?

Kl. 15:10

Den fg. formand (Annette Lind):

Hr. Alex Vanopslagh.

Kl. 15:10

Alex Vanopslagh (LA):

Det vil jeg mene at jeg svarede på tidligere. Altså, det er, at vi ikke mener, at indgrebet i borgernes frihed er stort nok til at bruge det værktøj, og at vi er bekymrede for, hvad det er, vi skubber på for, altså hvad er det for en tendens, vi skubber på for, og om det vil betyde, at vi generelt får et Folketing, der får sværere ved at gennemføre ting, fordi der hele tiden vil ligge en latent trussel om, at så sender man det bare til folkeafstemning, hvis det er noget, der på en eller anden måde er upopulært. Så det er begrundelsen for det. For debattens skyld vil jeg sige, at hvis der var noget, der skulle tale for, at vi skulle gøre det, så ville det netop være regeringens magtfuldkommenhed. Altså, én ting er, at vi er imod forslaget, men jeg synes også, at regeringen i den her sag har ageret, ja, magtfuldkomment, i mangel af et bedre ord. Tænk engang, at man gør det her uden nogen som helst inddragelse af biskopperne, uden nogen som helst inddragelse af arbejdsmarkedets parter. Man kunne jo tænke det ind i en trepartsaftale, hvis det var så vigtigt, hvor man også fik ordnet nogle andre ting. Man skyndte sig igennem med en hasteproces. Altså, der er en kritik af forslaget, men der er bestemt også en kritik af regeringens fremgangsmåde.

Kl. 15:11

Den fg. formand (Annette Lind):

Fru Rosa Lund, værsgo.

Kl. 15:11

Rosa Lund (EL):

Så lad mig omformulere mit spørgsmål: Hvad skulle der til, for at Liberal Alliance ville støtte en folkeafstemning her? Hvad hvis det f.eks. var Liberal Alliance, der sad på de afgørende mandater? Grunden til, at jeg spørger Liberal Alliance om det her, er jo, at vi i hvert fald i de sidste 2-3 år har hørt meget på, at det er et stort problem, når man har en magtfuldkommen regering, og jeg vil da sige, at det er en magtfuldkommen regering, der gennemfører det her, som der er så stor modstand mod, både her i Folketingssalen og i befolkningen. Der er jo ikke tale om her, at vi hver og hver anden dag foreslår, at der skal være folkeafstemninger om ting. Jeg tror, at ordføreren godt selv ved, at det argument er en lille smule søgt. Så hvad ville der skulle til, for at Liberal Alliance ville støtte en folkeafstemning?

Kl. 15:12

Den fg. formand (Annette Lind):

Hr. Alex Vanopslagh.

Kl. 15:12

Alex Vanopslagh (LA):

Jeg mener ikke, det er et søgt argument, for så vil jeg ikke fremføre det. Og hvad ville der skulle til? Jamen der skulle det til, at jeg ville mene, at det er det rigtige; at det er det rigtige at gøre; at det er det proportionale at gøre; at det er det rimelige, det gode, det fornuftige, både på kort sigt og på lang sigt. Og det er ikke den vurdering, vi har, og fordi vi er imod, ja, så stemmer vi jo imod, altså går imod at sende det til folkeafstemning. Det er, fordi det er det, vi mener.

Kl. 15:12

Den fg. formand (Annette Lind):

Tak for det. Så vil jeg gerne give ordet til hr. Morten Messerschmidt fra DF. Værsgo.

Kl. 15:12

Morten Messerschmidt (DF):

Tak, formand. Jeg vil gerne starte med kvittere for det gode samarbejde, vi har haft med Liberal Alliance i forhold til at forsvare og bevare store bededag.

Det er jo sådan, at der fra vores side har været et ønske om, når vi nu nærmede os en afklaring af, hvordan tingene stod her på Christiansborg, at lade den debat køre videre, og jeg har netop lige fået besked fra vores medlem i borgerrepræsentationen i København om, at der nu er opnået flertal i København for, at man lokalt fastholder store bededag, således at de kommunalt ansatte i København fortsat kan holde fri den dag, uanset hvad Folketinget i dag beslutter. Det er jeg rigtig, rigtig glad for. Det er jo, fordi der er et flertal for det bestående af Dansk Folkeparti, Enhedslisten, SF, Alternativet og Det Konservative Folkeparti, men jeg ved ærlig talt ikke, om Liberal Alliance også er blandt flertallet. Nu nikker hr. Ole Birk Olesen ivrigt. Det er dejligt at høre.

Jamen hvor er det skønt! Skal vi så ikke glæde os over, at det i hvert fald visse steder på trods af den her regering og den flertalskonstellation, vi trækkes med herinde, kan lykkes at lade fornuften råde?

Kl. 15:14

Den fg. formand (Annette Lind):

Glæden må i hvert fald ikke bestå af en pingpong her i salen. Spørgeren og ordføreren har nemlig en taletid på først et minut hver og dernæst et halvt minut hver.

Værsgo til ordføreren.

Kl. 15:14

Alex Vanopslagh (LA):

Det er modtaget. Jo, det er i sandhed en glædens dag på Københavns Rådhus. Jeg havde aldrig troet, at de ord skulle komme over mine læber.

Kl. 15:14

Den fg. formand (Annette Lind):

Har hr. Morten Messerschmidt en yderligere bemærkning? Ja. Værsgo.

Kl. 15:14

Morten Messerschmidt (DF):

Jeg vil blot kort komme med en opfordring til, at de partier, der nu på Københavns Rådhus har fundet sammen, også gør det i andre sammenhænge. Jeg har lige talt sammen, at der blandt alle landets kommuner er 31, hvor der er flertal uden om Socialdemokratiet og Venstre – Moderaterne har vist ikke nogen byrådsmedlemmer – så det vil sige, at der er 31 kommuner, hvor der vil være den flertalsmulighed, og jeg vil da i hvert fald håbe, at man så også vil kunne finde sammen der. Det kan jo nærmest blive en helt vækstmagnet, hvor folk flytter til de kommuner for at kunne få lov til at holde store bededag. Så tak for samarbejdet, også i den henseende.

Kl. 15:14

Den fg. formand (Annette Lind):

Ordføreren, værsgo.

Kl. 15:14

Alex Vanopslagh (LA):

Vi fik jo et jammerligt kommunalvalg sidst, så det er jo desværre alt for få kommuner, vi er repræsenteret i. Men jeg kan forstå, at vi gør det godt, i dem, vi er repræsenteret i, og det er jo dejligt.

Kl. 15:15

Den fg. formand (Annette Lind):

Tak for det. Og så vil jeg gerne give ordet til fru Mai Villadsen fra Enhedslisten. Værsgo.

Kl. 15:15

Mai Villadsen (EL):

Tak for det. Jamen det var jo dejlige nyheder. Og tak til ordføreren for talen, som jo i virkeligheden, synes jeg, meget glimrende illustrerer, at man sådan set godt kan gå ind for et øget arbejdsudbud, men det behøver altså ikke at betyde, at man tromler ind over aftaler og overenskomster. Respekt for det.

Jeg kunne godt tænke mig at fastholde diskussionen om, hvorvidt der er tungtvejende argumenter for en folkeafstemning, for det mener jeg sådan set der er. Jeg synes sådan set også, at den håndsrækning, vi fra Enhedslisten og Dansk Folkepartis side har givet, hvor vi jo har udtrykt, at vi ikke kan se andre sager i det regeringsgrundlag, der er, hvor vi ønsker folkeafstemning. Det kunne måske være betryggende for Liberal Alliance at vide, at der ikke kommer til at gå inflation i det her spørgsmål.

Men det var sådan set ikke min pointe. Min hovedpointe er, at grunden til, at det her overhovedet kom ind i grundloven, altså det her greb, som ordføreren kaldte aktivistisk, var Det Konservative Folkeparti, der, fordi man nedlagde Landstinget, ønskede en stopklods, hvis der var en regering, som havde et flertal og tromlede befolkningen. Så kan ordføreren ikke godt se, at netop den parlamentariske situation, vi står i nu, er unik, og at det faktisk er et godt argument for netop at bruge det her greb?

Kl. 15:16

Den fg. formand (Annette Lind):

Hr. Alex Vanopslagh, værsgo.

Kl. 15:16

Alex Vanopslagh (LA):

Altså, bare så der ikke nogen tvivl om det. Det er ikke, fordi Liberal Alliance vil ændre eller fjerne den mindretalsbeskyttelse. Det er en god idé, at den er der. Når jeg har en bekymring for at det kan lede til noget mere aktivistisk, så er det jo på baggrund af den tendens, vi har set – også i løbet af sidste valgperiode – hvor det blev populært, at der med hyppige mellemrum blev lavet noget, der til dels mindede lidt om nogle stunts, med at samle underskrifter ind, som så blev brugt til at sige: Se de andre politikere; de mener ikke, hvad de siger.

Jeg synes bare ikke, at det er sundt for folkestyret, hvis vi bidrager til, at det er den måde, vi forsøger at afklare politiske uenigheder på. Jeg mener, at det er i helt særlige undtagelsestilfælde. Og jeg kan godt forstå, at der er nogle argumenter for det. Altså, man kan godt argumentere for, at det her er meget indgribende – og frem og tilbage – men når vi afvejer de forskellige ting i det samlede regnestykke, kommer vi frem til, at vi mener, at ulemperne er større end fordelene.

Kl. 15:17

Den fg. formand (Annette Lind):

Fru Mai Villadsen, værsgo.

Kl. 15:17

Mai Villadsen (EL):

Mig bekendt var det nu kun Nye Borgerlige, der turnerede rundt i sidste valgperiode med § 42. Nuvel, vi vejer tingene anderledes. Jeg synes, det er rigtigt, at man skal overveje det grundigt, før man gør brug af den her paragraf, men vi synes, at det her er en så særlig situation, at man bør gøre det, al den stund at befolkningen jo intet har hørt om det her forslag, og det er kun nogle få måneder siden, der var folketingsvalgkamp. Men jeg kunne godt tænke mig at høre hr. Alex Vanopslagh: Hvis der nu er andre medlemmer af Liberal Alliance, som finder det anderledes, vil han så sætte sin gruppe fri til faktisk at skrive under og påkalde en folkeafstemning?

Kl. 15:18

Den fg. formand (Annette Lind):

Værsgo til ordføreren.

Kl. 15:18

Alex Vanopslagh (LA):

Nej.

Kl. 15:18

Den fg. formand (Annette Lind):

Så vil jeg gerne give ordet til fru Pernille Vermund fra Nye Borgerlige. Værsgo.

Kl. 15:18

Pernille Vermund (NB):

Tak for det. Jeg vil egentlig gerne følge op, hvor fru Mai Villadsen sluttede. Ordføreren siger, at det ikke er regeringen, der skal bestemme, om danskerne skal holde fri på store bededag eller ej; det er danskerne selv. Men nu er det jo sådan, at vi har en flertalsregering, og den flertalsregering har nu besluttet at vedtage at afskaffe store bededag. Det betyder, at for sådan nogle som ordføreren og mig selv i vores civile liv som selvstændige erhvervsdrivende og for de her akademikere, der sidder ved hæve-sænke-bordene, er det sådan, at vi har ret meget frihed i vores arbejdsliv. Det har man ikke, når man er almindelig arbejder nede på gulvet. Så møder man ind fra kl. 9.00 til kl. 17.00, eller hvornår man nu er blevet bedt om at møde ind på hverdage. Sådan er det, også på den dag, der før var store bededag.

Så faktum er, at regeringen kommer til at træffe den her beslutning, medmindre der er 60 mandater, der siger, at det her lader vi danskerne – ikke kun akademikerne i deres hverdag, men danskerne generelt – bestemme selv ved en folkeafstemning. Og lad mig følge op, hvor fru Mai Villadsen sluttede: Vil det være en eksklusiongrund i Liberal Alliance, hvis der er et medlem af Liberal Alliance, der skriver under på at sende det her til folkeafstemning?

Kl. 15:19

Den fg. formand (Annette Lind):

Hr. Alex Vanopslagh, værsgo.

Kl. 15:19

Alex Vanopslagh (LA):

Nej.

Kl. 15:19

Den fg. formand (Annette Lind):

Fru Pernille Vermund, værsgo.

Kl. 15:19

Pernille Vermund (NB):

Nå, men det er jeg da glad for, for så kunne det jo være, at der var medlemmer af Liberal Alliance eller andre partier i øvrigt, som ikke har udtalt sig endnu, som kunne have lyst til at skrive under og dermed ikke stille sig i vejen for, at det netop bliver danskerne og ikke regeringen, der bestemmer, om de skal arbejde på store bededag.

Kl. 15:20

Den fg. formand (Annette Lind):

Værsgo, ordføreren.

Kl. 15:20

Alex Vanopslagh (LA):

Ja, det kunne godt være, men uden at skulle drage paralleller til ordførerens parti så lad mig sige om Liberal Alliance, at der er en god stemning. Vi har ikke behov for at ekskludere folk, og vi har det fint med de uenigheder, vi har internt. Vi står stadig væk sammen udadtil, og det er dejligt, så jeg er ikke bekymret. Men lad os se, hvad der sker.

Kl. 15:20

Den fg. formand (Annette Lind):

Tak for det. Så vil jeg gerne give ordet til hr. Peder Hvelplund fra Enhedslisten. Værsgo.

Kl. 15:20

Peder Hvelplund (EL):

Tak for det, og tak til hr. Alex Vanopslagh for talen. Jeg vil gerne starte med at erklære mig fuldstændig enig i, at vi skal bakke op om det repræsentative demokrati. Jeg er også fuldstændig enig i, at det redskab at sende ting til folkeafstemning skal bruges med stor omtanke. Jeg er også glad for at høre, at Liberal Alliance bakker op omkring den mulighed, der ligger i § 42 i grundloven.

Men hr. Alex Vanopslagh bruger som argument, at man i LA er bekymret for en form for glidebane, hvis det er et redskab, der bliver brugt for tit. Men jeg vil godt vende argumentet om og sige: Jamen kan Liberal Alliance ikke være bekymret for, at det tværtimod kan blive til en glidebane, hvis ikke det her bliver sat til folkeafstemning? Vi står nu i en situation, hvor der sker et indgreb i en løbende overenskomst; hvor det er noget, der bliver hastet igennem umiddelbart efter et folketingsvalg; hvor der er en stor modstand i befolkningen; hvor det netop også er udtryk for magtfuldkommenhed, som ordføreren også tilkendegiver. Kan det ikke være udtryk for, at hvis ikke vi sætter foden ned her, kan det også bare føre til, at når vi næste gang oplever noget, der måske er en lille smule mere vidtgående, ja, så siger vi heller ikke fra dér? Altså, kan der ikke være den bekymring for en glidebane hen imod endnu mere magtfuldkommenhed?

Kl. 15:21

Den fg. formand (Annette Lind):

Hr. Alex Vanopslagh, værsgo.

Kl. 15:21

Alex Vanopslagh (LA):

Nu begynder det egentlig at blive interessant. For det er jo ikke sådan, at jeg kan afvise, at Liberal Alliance på noget tidspunkt vil gøre brug af den her mindretalsbeskyttelse, enten fordi vi finder, at substansen i den sag, vi vil sende til folkeafstemning, kan oppebære det, eller selvfølgelig hvis vi kommer til at opleve gennem den her valgperiode, at regeringen igen og igen tromler hen over tingene og går imod eksempelvis den danske model, men også andre ting. Så kan det godt være, at man på et tidspunkt tænker, at så må vi tage den helt store hammer op. Det kan jeg ikke afvise. Vi er jo så nået frem til, at det ikke er der, vi er nu.

Kl. 15:22

Den fg. formand (Annette Lind):

Hr. Peder Hvelplund, værsgo.

Kl. 15:22

Peder Hvelplund (EL):

Jo, men man kan sige, at det jo bliver sværere, hvis det er sådan, vi er ude i små nuanceforskelle. Ved noget, der måske er en lille smule værre end det her, er det så virkelig tilstrækkeligt til, at man så skal bruge det? Vil det ikke være fornuftigt at sige: Vi accepterer ikke den her fremgangsmåde; vi accepterer ikke, at man laver indgreb i løbende overenskomster. Det er jo historisk, hvad vi oplever nu. Og er det derfor ikke anledning til, at vi så lige præcis i det her tilfælde benytter os af § 42 for at undgå, at vi får en glidebane mod, at det bare er noget, der sker igen og igen?

Kl. 15:23

Den fg. formand (Annette Lind):

Ordføreren.

Kl. 15:23

Alex Vanopslagh (LA):

Man kan jo sige: Efter de sidste 3 år her i Folketinget er det jo dejligt at mærke, at Enhedslisten langt om længe igen er blevet bange for regeringens magtfuldkommenhed. Vi savnede jer i sidste valgperiode i forhold til at sige stop over for en grænseløs brug af den politiske magt.

Argumentet lød jo før, at hvis regeringen gør det igen og igen, vil det så ikke være godt at statuere et eksempel, og der svarer jeg jo: Jo. Og der har vi så en potentiel enighed.

Kl. 15:23

Den fg. formand (Annette Lind):

Tak for det. Så vil jeg gerne give ordet til hr. Lars Boje Mathiesen fra Nye Borgerlige. Værsgo.

Kl. 15:23

Lars Boje Mathiesen (NB):

Den mindretalsbeskyttelse er jo en beskyttelse af borgerne, i forhold til at vi har en magtfuldkommen regering, som tromler hen over, hvad der tydeligvis ikke er befolkningens vilje. Så er der den beskyttelse, at man kan sige: Det her er en stopklods, og nu sender vi det til afstemning, så de mennesker, som rent faktisk må leve med konsekvenserne af de beslutninger, rent faktisk får lov til at tage stilling til det. Jeg synes, det er et meget, meget sundt og vigtigt princip, vi har i vores folkestyre, at vi har den mulighed, at danskerne har den mulighed, at befolkningen har den mulighed. Nu kan jeg høre fra Liberal Alliances side, at man siger: Hvis regeringen gør det her én gang mere, kunne det godt være, men den her gang får de bare ligesom en advarsel; næste gang, kan vi måske godt være med til det.

I 2015 var det bankunionen, som man syntes var slem nok. Så jeg har svært ved at finde den her sammenhæng, i forhold til hvor ondt det må gøre på den almene dansker, som ikke har den fleksibilitet i sit arbejdsliv til at kunne tage fri, før de her principper om mindretalsbeskyttelse træder i kraft for LA.

Kl. 15:24

Den fg. formand (Annette Lind):

Værsgo, ordføreren.

Kl. 15:24

Alex Vanopslagh (LA):

Bare lige for at tage det historiske med bankunionen vil jeg sige, at Danmark har en lang og rig historie og tradition for, at når der er tvivl, eller når der med sikkerhed er suverænitetsafgivelse til EU, så skal det til folkeafstemning. Derfor var vi jo også åbne over for, at hvis man ville tvinge en bankunion igennem, som vi mener er en rigtig, rigtig dårlig idé, og som på sigt vil betyde, at man afgiver sin suverænitet til EU, så skulle det til folkeafstemning, fordi det er helt i tråd med det, vi har gjort i flere årtier. Så det er jo argumentet for det i den konkrete sag.

Kl. 15:25

Den fg. formand (Annette Lind):

Hr. Lars Boje Mathiesen, værsgo.

Kl. 15:25

Lars Boje Mathiesen (NB):

[Lydudfald] … suverænitetsafgivelse, skal det til folkeafstemning – i forhold til EU. Sådan er det jo. Men jeg er mere interesseret i at spørge: Hvad er det i den her sag, som man ikke synes er indgribende nok? Man griber ind i den danske model. Det er også en mangeårig lang tradition. Man har en kort høringsperiode, man inddrager ikke relevante parter, f.eks. kirken eller andre, i de her sager, men man gennemtrumfer alene sin vilje imod – det tror jeg også ordføreren er enig i – danskernes vilje. De ønsker ikke det her. Alligevel vil man ikke bruge den demokratiske stopklods, der er til at sige: Jamen så lad os da høre danskerne, lad os da høre, om de er enige med en magtfuldkommen flertalsregering.

Kl. 15:26

Den fg. formand (Annette Lind):

Tak til hr. Lars Boje Mathiesen! Værsgo, ordføreren.

Kl. 15:26

Alex Vanopslagh (LA):

Jeg skal jo passe på, at jeg ikke bare gentager, hvad jeg tidligere har sagt, men man kan jo sige, at jeg har fået mange variationer af det samme spørgsmål. Men lad mig sige det på en anden måde: Hvis målet er, at vi får det bedst mulige demokrati, det mest velfungerende demokrati, hvad er så den bedste vej dertil? Er det, at man, hver gang der er noget, hvor vi mener, det her er ikke fair, at det ikke er rimeligt, og at danskerne skal blive hørt, så sender det til folkeafstemning og gør det hyppigt, eller er det, at man måske får opfordret danskerne til at lade være med at stemme på partier, der igen og igen skuffer dem? I det her tilfælde er der jo tre partier, som tydeligvis ikke respekterer den danske model. Der har vælgerne jo også et ansvar for at sige fra til det efterfølgende valg og danne et nyt flertal.

Kl. 15:26

Den fg. formand (Annette Lind):

Den sidste indtegnede til hr. Alex Vanopslagh er hr. Søren Egge Rasmussen. Værsgo.

Kl. 15:26

Søren Egge Rasmussen (EL):

Man kan vel også blive skuffet over nogle partier, der ikke er i regering, f.eks. dem, som er imod at afskaffe store bededag, men ikke vil være blandt de 60, som ligesom presser regeringen. Jeg synes jo, at der er tale om et abekast her. Hvis vi bliver 60, der skriver under på, at det her skal til folkeafstemning, har regeringen jo ifølge grundloven en mulighed for så at besinde sig, komme frem til den konklusion, at vi her har en sag, der er blevet så dårlig, at man ikke gennemfører den vedtagne lov. Det er det, som grundloven sikrer. Så vi står jo ikke med, at vi har det fulde ansvar. Regeringen har jo sådan set et større ansvar, for de kan konkludere, at det her er blevet så upopulært, økonomien i det her forslag er blevet så forringet, at det ikke hænger sammen, så de kan sige: Lad os da droppe det, lad os da lade være med at blive så upopulære.

Kan ordføreren ikke se, at det sådan set er et ekstra pres på regeringen, vi er i færd med at samle sammen til?

Kl. 15:28

Den fg. formand (Annette Lind):

Hr. Alex Vanopslagh.

Kl. 15:28

Alex Vanopslagh (LA):

Jeg skal ikke kunne tale på regeringens vegne, men jeg tror da ikke, at det er usandsynligt, at der er en minister eller to, der i dag har tænkt, at det faktisk – når oppositionen, som er enig i substansen, har brugt hele dagen på at diskutere med hinanden – er en fin dag på kontoret for dem. Det er en sag, som er rigtig dårlig for regeringen, hvor hele oppositionen er imod, men når vi så bruger tid på at diskutere metoder og midler, kan regeringen måske ånde lettet op.

Jeg må bare sige, at helt principielt er det jo ikke sådan, at jeg ikke ønsker politiske flertal, der tør træffe upopulære beslutninger, for det mener jeg da kan være nødvendigt indimellem, men jeg synes bare ikke, det her er et godt forslag, og så er det i øvrigt også upopulært. Men det, at noget er upopulært, er jo ikke et argument for, at man så skal lade være og sende det til folkeafstemning.

Kl. 15:28

Den fg. formand (Annette Lind):

Hr. Søren Egge Rasmussen fra Enhedslisten.

Kl. 15:28

Søren Egge Rasmussen (EL):

Jeg appellerede mere til, at det jo ikke er et spørgsmål om, at 60 medlemmer ligesom dikterer, at der skal være en folkeafstemning. Regeringen har muligheden for at konstatere, at det her er blevet en dårlig sag, så det lovforslag, der eventuelt bliver vedtaget i dag, ønsker de ikke at gennemføre. Det er jo det, som grundloven giver mulighed for; det er det ekstra pres, som vi, hvis vi kommer op på at være 60 medlemmer, kan lægge på regeringen. Kan ordføreren ikke se, at det jo ikke bare er et spørgsmål om, om man som parti synes, det er rimeligt, at der skal være en folkeafstemning, men det mere er et spørgsmål om at lægge et ekstra pres på regeringen i den her sag, og det kan man være med til ved at skrive under på den seddel med de 60 mandater.

Kl. 15:29

Den fg. formand (Annette Lind):

Ordføreren.

Kl. 15:29

Alex Vanopslagh (LA):

Jeg tror da helt bestemt, at det mest sandsynlige er, hvis der var 60 mandater bag at sende det til folkeafstemning, at det aldrig ville komme til folkeafstemning, at man altså bare ville droppe sagen. Men så er vi lidt tilbage ved, at det så bliver et, jeg ved ikke, om man kan kalde det et aktivistisk værktøj, men så bliver det et værktøj, man bruger til afpresning. Men der er jo et demokratisk valgt flertal, der ønsker at gøre det her. Jeg er rygende uenig, jeg synes, det er en dårlig idé, og jeg synes også, det er et indgreb i den danske model, men det er jo et demokratisk legitimt valgt flertal. Der mener jeg, at det er et sundt princip, at demokratisk valgte legitime flertal i udgangspunktet kan gennemføre den politik, de mener er den bedste for Danmark.

Kl. 15:30

Den fg. formand (Annette Lind):

Tak. Så er der lige en ekstra indtegnet. Det er hr. Søren Søndergaard fra Enhedslisten. Værsgo.

Kl. 15:30

Søren Søndergaard (EL):

Altså, jeg kan være enig med ordføreren i, at det er lidt underligt, at vi egentlig står og diskuterer, hvordan vi stopper det forslag, og ikke diskuterer det forslag, der er til behandling – og det var jo det samme, vi havde med hr. Karsten Hønge og med andre ordførere her. Men det skyldes jo alene, at den socialdemokratiske ordfører og Venstres ordfører ikke gik på talerstolen, at de ikke turde stå ved deres eget forslag, at de i en situation, hvor de har fået over 450.000 underskrifter fra fagbevægelsens medlemmer, ikke er villige til at gå op og forklare sig.

Måske, og det regner jeg da med, bliver ministeren sendt op til sidst, og så kan vi tage diskussionen der. Men Socialdemokratiet og Venstre – jo, jo, det kan godt være, de er til stede i salen, men de er da ligeglade. Og det er måske den magtfuldkommenhed, hr. Alex Vanopslagh, der er årsagen til, at det er værd at overveje en folkeafstemning.

Kl. 15:31

Den fg. formand (Annette Lind):

Ordføreren.

Kl. 15:31

Alex Vanopslagh (LA):

Jeg er en til en enig i den kritik, ordføreren fremfører, af Venstre og Socialdemokratiet. Jeg fik lyst til at citere et af mine, jeg vil næsten kalde det personlige idoler, et tidligere folketingsmedlem, der på et tidspunkt kaldte nogle helt andre i en anden kontekst for »tøsedrenge«, men jeg ved ikke, om det er et argument for en folkeafstemning. Jeg synes bare mere, det er en krysteragtig adfærd, at man dukker nakken på den måde.

Jeg havde egentlig besluttet mig for, at jeg ikke ville tage ordet, men jeg ved jo, der er kritik af, at Liberal Alliance ikke vil stemme for at sende det til folkeafstemning, så jeg tænkte: Jamen så går jeg op og tager ordet, for vi må jo stå på mål for det, vi mener. Og det mener jeg da også at Socialdemokratiet og Venstre burde gøre i den her sag.

Kl. 15:31

Den fg. formand (Annette Lind):

Det der med tøsedrenge var et citat, så det var helt okay, at man bruger det sådan.

Værsgo, hr. Søren Søndergaard.

Kl. 15:32

Søren Søndergaard (EL):

Det er jo netop den opførsel, der gør, at man bliver nødt til at have en diskussion af, hvordan man stopper det. Og der forstår jeg lidt på ordføreren, at LA's holdning er, at en gang er ingen gang. Men lad os nu sige, det nu gentager sig, og det kan jo komme til at gentage sig snart, ikke? Og det er derfor, jeg synes, at det, som vi så har kunnet bruge tiden til i mangel på Venstre og Socialdemokratiet, jo er at diskutere og få afklaret, hvornår den paragraf i grundloven egentlig kan bruges. Medmindre man har den opfattelse – og det er så spørgsmålet – at det egentlig er en rigtig dårlig paragraf, der ikke burde være der.

Kl. 15:32

Den fg. formand (Annette Lind):

Ordføreren.

Kl. 15:32

Alex Vanopslagh (LA):

Jamen vi mener fortsat, at det er godt, at paragraffen og muligheden eksisterer. Og i sager som denne er der nogle argumenter i den ene skål, der taler for, at man skal gøre brug af den, og der er så nogle argumenter i den anden skål, der taler for, at man skal undlade at gøre brug af den. Argumenterne i den skål, der taler imod, vejer tungest. Så kan der godt ske ting, hvor regeringen igen og igen opfører sig magtfuldkomment, så det på et tidspunkt tipper, og så må vi jo tage det til den tid. Lad os finde ud af det til den tid, og lad os håbe, det ikke bliver aktuelt, og lad os bare i dag glæde os over, at Enhedslisten endelig er begyndt at tænke på, at der skal være grænser for brug af den politiske magt, efter at have været fuldstændig usynlig på den dagsorden de sidste 3 år.

Kl. 15:33

Den fg. formand (Annette Lind):

Tak. Nu er der ikke flere korte bemærkninger, så jeg vil gerne sige tak til hr. Alex Vanopslagh fra Liberal Alliance. Og så er det Enhedslistens tur. Værsgo til deres ordfører, hr. Pelle Dragsted.

Kl. 15:33

(Ordfører)

Pelle Dragsted (EL):

Tak for det. Enhedslistens holdning til det her angreb på danskernes levevilkår og arbejdsforhold og, ja, frihed, er jo velkendt. Vi synes, det er forrykt, at regeringen sammen med De Radikale vil tvinge danskerne til at arbejde en dag mere, fjerne en forårsfridag, som mange mennesker værdsætter rigtig meget, og som giver lidt tid sammen med familien, når det bliver lidt lysere og grønnere. Vi synes, det er skadeligt og farligt, at regeringen sammen med De Radikale, med lovmagt, vil gribe ind i gældende overenskomster, og vi synes, det er en hån mod demokratiet og mod danskerne, at regeringen er kommet som en tyv om natten og har stjålet den her fridag uden at have sagt så meget som et ord om det under den valgkamp, som vi lige har været igennem.

Det er alt sammen velkendt, og derfor vil jeg i dag bruge noget af min taletid på at give nogle andre mennesker ordet, nemlig dem, det her angreb rammer hårdest: danske lønmodtagere. For Fagbevægelsens Hovedorganisation har som bekendt samlet næsten en halv million underskrifter ind imod fjernelse af store bededag, og mange af dem, der har skrevet under, har sat ord på, hvad den her fridag betyder for dem, og hvorfor den er vigtig for dem. Jeg vil gerne læse nogle af de ord op her i dag, og jeg håber, at særlig regeringspartierne og Radikale lytter godt efter.

Først Pernille L: Vi har i forvejen et hårdt psykisk arbejdsmiljø som pædagoger og har brug for vores fridag til at lade kræfterne op til de andre arbejdsdage, og fordi vi gerne vil se og bruge tid sammen med vores venner og familie.

Eller Thomas: Vi arbejder fra 7 til 16 i sne, regn, blæsevejr og alt derimellem. Vi har ingen afspadseringsdage, vi kan ikke arbejde hjemmefra, der er ingen fleksibilitet. Når vi endelig har en helligdag, så er den guld værd.

Eller Anette H., som skriver: Da jeg er i rengøringen, er det skønt at få en pause og få kroppen hvilet. Det er et hårdt job for kroppen at slæbe støvsugere, spande og klude og rengøringsmidler frem og tilbage og flytte mange ting både oppe og nede og i mange dumme arbejdsstillinger.

Eller Dorte P.: Jeg er gift med en lastbilchauffør, så den eneste mulighed, som vi har for at komme af sted med campingvognen, er de gange, hvor vi har en forlænget weekend. Jeg vil være utrolig ked af at miste den her dag.

Eller Michael Z: Med det hårde arbejde, som man står og laver som industritekniker, har vi brug for de her fridage, så vi kan passe på os selv, når vi nu skal slides ned så mange år på arbejdsmarkedet. De skulle selv prøve at stå op ved en maskine en hel dag og løfte og bære på tunge emner.

Det er blot et par eksempler på de mange tanker, der er formuleret af de mennesker, der har skrevet under. Jeg synes, man skal lægge særlig mærke til de sidste ord, jeg læste op: De skulle prøve selv at stå op ved en maskine hver dag. For jeg tror, det er den følelse, som mange mennesker har, når de ser på den her regering, nemlig at den er ude af trit med det liv, som almindelige hårdtarbejdende danskere har, at den ikke lytter til andre end sig selv, og at den faktisk er fløjtende ligeglad med, hvad andre mener, også de vælgere, som lige har stemt den til magten.

Alle de udsagn, jeg læste op, kommer jo fra de mennesker, der skaber værdierne i det her land, som knokler for at få hjulene til at dreje rundt, som møder på arbejde hver eneste dag, som betaler deres skat, og som betaler vores lønninger og polstringen i de fine stole, som vores privilegerede bagdele sidder på, når vi sidder her Folketingssalen. Det er dem, det er de millioner af lønmodtagere, som regeringen – og det er vel at mærke en socialdemokratisk ledet regering – nu vil tromle hen over. Det er dem, der ikke blev spurgt. Det er dem, der ikke har mulighed for at sige til eller fra, fordi ikke et af regeringspartierne havde modet til under valgkampen at fortælle, at man var parat til at stjæle en fridag. Jeg synes, det er en demokratisk skamplet, og jeg ser derfor også frem til, at ministeren kommer på talerstolen og forsvarer regeringens lovforslag. Og jeg håber også, at regeringspartierne vil tage talerstolen i løbet af debatten.

Kl. 15:38

Men – og nu vender jeg mig mod de øvrige partier i Folketinget og ikke mindst mod vores venner i SF – der er jo en anden ting, der har fyldt meget i dag, og det er spørgsmålet om en folkeafstemning. For regeringen står jo ikke længere helt alene med ansvaret for, at det her lovforslag tromles igennem på den måde, det gør. For vi har jo i mindretallet en mulighed – vi har en grundlov i det her land, som giver et stort mindretal i Folketinget mulighed for at sende en lov til folkeafstemning, når den er vedtaget. 60 underskrifter fra folketingsmedlemmer inden på fredag kunne sikre, at befolkningen blev hørt ved en folkeafstemning.

Jeg kan prøve at gøre det helt konkret. Sådan en begæring om en folkeafstemning, ser sådan her ud (Pelle Dragsted viser begæringen), og den lyder: Undertegnede medlemmer af Folketinget begærer herved, at der afholdes en folkeafstemning om det den 28. februar vedtagne forslag til lov om konsekvenser ved afskaffelsen af store bededag som helligdag. Hvis der er 60 underskrifter på den her erklæring – 60 – inden på fredag, er regeringen tvunget til enten at trække deres lovforslag, eller rettere sagt droppe det, så det ikke gennemføres, eller give danskerne en mulighed for at blive hørt. Så enkelt er det. Det er det, grundlovsfædrene sikrede. Det er den mulighed, vi har, hver og en af os, der sidder her i Folketinget.

Muligheden er der. Men desværre har nogle af de partier, der kunne have sikret sådan en folkeafstemning, også svigtet i den her sag – også svigtet lønmodtagerne. For i går eftermiddags meldte SF ud, at de ikke ville medvirke til en folkeafstemning. Konservative var lidt mere uklare; det var noget med, at under de gældende omstændigheder ville man ikke støtte en folkeafstemning. Det kunne være rigtig fint, hvis Konservative ville komme op på talerstolen og forklare, hvad deres synspunkt er, og hvad det er for nogle omstændigheder, der kunne ændre deres synspunkt. For vi har jo hørt, hvordan de her partier ligesom holder hinanden lidt i skak. SF siger, at det jo er, fordi Konservative sagde det, eller at Danmarksdemokraterne sagde det, og så går Danmarksdemokraterne op og siger, at nej, de støtter faktisk en folkeafstemning. Vi mangler stadig at høre, hvad det er for nogle betingelser, Konservative har for at støtte det her.

Men hvis det ender med, at vi ikke får den her folkeafstemning, så er det et svigt. Og det betyder, at regeringen og De Radikale ikke kommer til at stå helt alene med ansvaret for, at den her lov tromles igennem hen over befolkningen. For uanset hvordan man vender og drejer det, er det sådan, at når vi har muligheden for, rettigheden til at bruge vores mandat – det mandat, vælgerne har givet os til at sikre en folkeafstemning – så har man også et ansvar, hvis man vælger ikke at bruge det.

Det er vi i Enhedslisten skuffede over, for at sige det helt ærligt. Det gælder selvfølgelig – og sådan er det jo – at dem, der er tættest på, dem, der er de tætteste venner, er dem, man er mest skuffet over, og det er jo SF. Vi har været sammen, vi har støttet fagbevægelsens protester, men nu springer I i målet og slukker for håbet om at kunne stoppe regeringens angreb. Så en sidste appel herfra vil være: Tænk over det en gang til, få snakket om det her med jeres bagland, og sæt i det mindste jeres folketingsmedlemmer fri til at kunne bakke op om det her, hvis de ønsker det.

Til sidst vil jeg sige til alle jer, der har kæmpet, der har demonstreret, der har samlet underskrifter: Jeres indsats har ikke været forgæves uanset hvad. I har tilføjet den her regering det, der godt kunne ligne et banesår. Den har tabt massiv opbakning og mistet sit flertal i meningsmålingerne. I har vist, at det koster dyrt at angribe lønmodtagernes vilkår og rettigheder. Og jeg tror, at regeringen fremover vil tænke sig om en ekstra gang, før den igen griber ud efter vores rettigheder og vores frihed. Og jeg kan love jer, at Enhedslisten også i fremtiden kommer til at stå entydigt på jeres side hele vejen uden vaklen. Vi glemmer ikke det her svigt fra regeringens side. Vi glemmer ikke det angreb på lønmodtagernes rettigheder, på det danske aftalesystem, og vi vil gøre vores for, at det ikke bliver glemt før næste folketingsvalg, så straffen – den helt retfærdige straf – fra vælgerne vil falde benhårdt på de partier, der svigtede. Tak for ordet.

Kl. 15:42

Den fg. formand (Annette Lind):

Tak til hr. Pelle Dragsted for ordførertalen. Der er en kort bemærkning fra fru Signe Munk fra SF. Værsgo.

Kl. 15:43

Signe Munk (SF):

I 2019 lavede SF, Enhedslisten, Radikale Venstre og den daværende socialdemokratiske regering det midlertidige børnetilskud. Der sagde Nye Borgerlige og Dansk Folkeparti, at det mente de skulle sendes til folkeafstemning. Og ud fra Enhedslistens nye principper om, at der skal være folkeafstemninger, ville hr. Pelle Dragsted så egentlig mene, at det var et rimeligt krav, at det midlertidige børnetilskud skulle sendes til folkeafstemning?

Kl. 15:43

Den fg. formand (Annette Lind):

Ordføreren.

Kl. 15:43

Pelle Dragsted (EL):

Først vil jeg sige, som jeg har været inde på tidligere, at der er nogle klare begrænsninger for, hvad der kan sendes til folkeafstemning. Det gælder bl.a. ting, der er konventionsbestemte eller kunne komme i strid med konventionerne, det gælder skattepolitiske spørgsmål, det gælder pensionsforhold. Og om det her falder inden for det, er jeg ikke grundlovsekspert nok til at vide, men grundlæggende er det min holdning, at det ikke ville være et spørgsmål, jeg ville sende til folkeafstemning, og jeg tror heller ikke, det ville være et forslag, som der ville kunne samles 60 mandater om herinde. Men det er klart, at det jo er op til partierne selv. Det er jo en mulighed, som man har, og det er op til ens egen samvittighed, om man vil gøre det. Det er ikke noget, som er blevet gjort særlig ofte, og det synes jeg også er godt. Jeg deler også den bekymring, SF har. Jeg forstår godt nogle af de argumenter, som er blevet fremført fra SF's side.

Kl. 15:44

Den fg. formand (Annette Lind):

Fru Signe Munk, værsgo.

Kl. 15:44

Signe Munk (SF):

Hr. Pelle Dragsted siger også i talen, at de partier, som ikke vælger at sende det her spørgsmål til folkeafstemning, har et medansvar. Så skal jeg bare forstå en ting. Når regeringen har tænkt sig at sænke topskattegrænsen, og når de har tænkt sig at svigte seniorpensionisterne ved at forringe seniorjobordningen og seniorpensionen, har Enhedslisten så tænkt sig at sende de spørgsmål til folkeafstemning? Og ifald ordføreren fortæller, at det har partiet ikke tænkt sig at sende til folkeafstemning, har Enhedslisten så også et medansvar for, at topskatten bliver sænket, og at seniorjobordningen bliver forringet?

Kl. 15:44

Den fg. formand (Annette Lind):

Værsgo, ordføreren.

Kl. 15:45

Pelle Dragsted (EL):

Ingen af de to eksempler, som ordføreren kommer med der, vil kunne sendes til folkeafstemning efter grundlovens § 42.

Kl. 15:45

Den fg. formand (Annette Lind):

Så vil jeg gerne give ordet til hr. Karsten Hønge fra SF. Værsgo.

Kl. 15:45

Karsten Hønge (SF):

Jeg synes, en stor del af hr. Pelle Dragsteds tale var strålende, glimrende, og jeg er fuldstændig enig. Det er jo godt. Desværre var en stor del af den også grov manipulation – grov og let gennemskuelig manipulation. Når hr. Pelle Dragsted bl.a. siger, at man svigter lønmodtagerne ved ikke at gå ind for en folkeafstemning, er det, som om man kunne have forhindret en handling, for ellers er det vel ikke et svigt. Det er manipulation, som jeg håber alle derude kan gennemskue, for man stiller det op som en mulighed, at hvis bare SF gjorde sådan, undgik vi den her handling. Men det er der jo ikke noget der tyder på. Jeg kan høre, at hr. Pelle Dragsted selv er inde på det i svaret lige før, for en eller andens forslag ville jo ikke kunne samle 60 mandater. Så det er den samme skure, at man prøver at male et billede op af, at hvis bare SF gjorde noget, kunne man forhindre en handling. Det kunne man jo ikke.

Så vil jeg bede hr. Pelle Dragsted om måske i bagklogskabens lys at reflektere lidt over, om Enhedslisten skulle have forsøgt at få en folkeafstemning om forringelserne af efterlønnen i 1998, som var et klokkeklart brud med det, som regeringen var gået til valg på.

Kl. 15:46

Den fg. formand (Annette Lind):

Tak. Værsgo til hr. Pelle Dragsted.

Kl. 15:46

Pelle Dragsted (EL):

Nu er 1998 længe før min tid på de velpolstrede sæder herinde. Men heller ikke efterlønnen kan, så vidt jeg er orienteret, sendes til folkeafstemning efter grundlovens § 42, fordi det er pensionsforhold. Jeg har svært ved at forstå SF i det her – det her med, at det, jeg siger, skulle være manipulerende. Der har ikke været noget som helst taktisk eller strategisk fra Enhedslistens side. Vi har arbejdet for at forsøge at samle de 60 mandater. Vi har holdt møder med Danmarksdemokraterne, med SF, med alle de partier, som har vaklet, og vi har appelleret i offentligheden og, om jeg så må sige, bag om gardinerne. Vi har haft en oprigtig tro på, at det her kunne lykkes. Det, vi har oplevet, er, at partierne har holdt hinanden i skak. SF har sagt: Ahr, men De Konservative vil ikke, og så vil vi heller ikke. De Konservative har sagt: Ahr, SF vil ikke, og så vil vi heller ikke. Det er i hvert fald vores oplevelse. Jeg tror faktisk, at hvis SF var gået forrest, havde det kunnet gøre en afgørende forskel til at rykke nogle af de andre partier også.

Kl. 15:47

Den fg. formand (Annette Lind):

Tak. Hr. Karsten Hønge, værsgo.

Kl. 15:47

Karsten Hønge (SF):

Det er og bliver grov manipulation, når hr. Pelle Dragsted siger, at SF svigter, og maler et billede op om, at hvis bare vi gjorde tingene anderledes, kunne vi forhindre den her lovgivning. Det er der jo ikke noget der tyder på. Vi kan være uenige om, hvorvidt vi skal have en folkeafstemning eller ej, og det er en fuldstændig i orden-diskussion, men at male et billede op om, at man svigter ved ikke at gå med i noget, der alligevel ikke kunne forhindret loven, er der ét ord for, og det er simpelt hen manipulation.

Jeg er helt sikker på, at man i 1998 kunne have bragt det omkring forringelsen af efterlønnen til folkeafstemning. Men lad os så kigge fremad. Lad os tage det, der sker til efteråret, når regeringen kommer med et forslag om at fjerne seniorordningen, som 250.000 mennesker betaler til for at få mulighed for seniorjob: Skal det til folkeafstemning?

Kl. 15:47

Den fg. formand (Annette Lind):

Ordføreren.

Kl. 15:48

Pelle Dragsted (EL):

Igen vil jeg sige, at det ikke er omfattet af grundlovens § 42. Det, der er manipulerende her, er SF's ordfører. Vi havde en andenbehandling i sidste uge, og der var der tre partier, som tilsammen har mandater nok, der stadig sagde, at døren ikke var lukket: Det var De Konservative, det var SF, og det var Danmarksdemokraterne. Indtil i går, da SF meldte ud, at døren var lukket, var der en mulighed. Det er virkeligheden! SF har været med til at lukke den dør. Vi har selv hørt Danmarksdemokraterne i dag, og vi savner at høre De Konservative.

Kl. 15:48

Den fg. formand (Annette Lind):

Tak, Pelle Dragsted. Den sidste, der er indtegnet til en kort bemærkning i denne omgang, er hr. Peter Kofod, DF. Værsgo.

Kl. 15:48

Peter Kofod (DF):

Tak til ordføreren. Og tak for en, synes jeg, rigtig god ordførertale. Jeg vil også gerne rose ordføreren – jeg synes, det er nogle gode svar, der bliver givet, på de spørgsmål, der bliver stillet. Jeg må sige, at mit indtryk, når jeg sidder og følger debatten, er, at nøglen til at få det her på gled for en stor dels vedkommende ligger ovre ved Socialistisk Folkeparti. Vi har jo til gode at høre, hvad De Konservative melder ud i dag, men den store fortælling i dag er jo, synes jeg, at SF har lurepasset med hensyn til den her mulighed.

Jeg vil gerne spørge ordføreren: Hvad søren synes ordføreren vi skal gøre for ligesom at få skubbet til, at der sker en udvikling hos SF? Nu kom fru Inger Støjberg jo og meddelte, at Danmarksdemokraterne nu pludselig var med, og det syntes jeg var en fantastisk god nyhed. Det ville jo være fantastisk, hvis SF også pludselig flyttede sig, og hvis De Konservative flyttede sig, for så begynder det pludselig at ligne noget. Så hvad synes ordføreren vi skal gøre?

Kl. 15:49

Den fg. formand (Annette Lind):

Ordføreren.

Kl. 15:49

Pelle Dragsted (EL):

Jeg noterede mig jo, da fru Inger Støjberg til at starte med stod heroppe og sagde, at hvis Danmarksdemokraterne var tungen på vægtskålen, så ville man være parat, at hr. Karsten Hønge råbte nede fra sin plads: Jamen det er jo også det, vi siger! Det syntes jeg var interessant, for hvis det kan tages for gode varer, så holder SF altså døren en lille smule på klem for at kunne være med her, hvis det er sådan, at de sidder med det afgørende mandat. Det er også derfor, det vil være så spændende at høre, hvor De Konservative står, og om de er helt enige i hr. Karsten Hønges udsagn om, at det var De Konservative, der fik SF til at melde fra, fordi der alligevel ikke var et flertal. Lige nu står det fuldstændig uklart.

Det, der står klart, er jo, at den bedste måde at skubbe bag på en folkeafstemning – hvis man ønsker det; hvis man ønsker, at befolkningen skal blive hørt – er selv at stille sig bag den og vende sig hen mod de partier, der mangler at melde ud, og spørge: Skal I ikke også være med her? Og der har SF svigtet.

Kl. 15:50

Den fg. formand (Annette Lind):

Tak. Der er ingen anden korte bemærkning, så jeg vil gerne give ordet til hr. Christian Rabjerg Madsen fra Socialdemokratiet. Værsgo.

Kl. 15:50

Christian Rabjerg Madsen (S):

Tak. Det er ikke for at blande mig i drøftelsen om en folkeafstemning, men der har været en debat om ophævelsen af clearingaftaler, som jeg føler mig kaldet til at kommentere på. Det er jo sådan, at når man ophæver clearingaftalen, møder vi selvfølgelig op for at stemme – det siger sig selv – men vi har jo clearingaftalerne herinde i Folketinget af en årsag. Det har nemlig nogle konsekvenser, når man ophæver clearingaftalerne. Det betyder, at ministre ikke kan deltage i erhvervsfremstød; det betyder, at ministre ikke har mulighed for at foretage forhandlinger på vegne af os alle sammen med nogle parter eller et eller andet; det betyder, at folketingsmedlemmerne ikke har mulighed for komme ud i landet og møde vælgere og andet. Så det har nogle konsekvenser.

Der synes jeg bare det lige bliver en tand for morsomt, når Enhedslisten først står bag at ophæve clearingaftalen og så efterfølgende kalder det spin, når bl.a. den socialdemokratiske minister så efterlever Enhedslistens ophævelse af clearingaftalen og selvfølgelig møder frem for at stemme og så som en naturlig årsag heraf ikke kan deltage i almindeligt arbejde uden for det parlamentariske. Det må Enhedslisten simpelt hen tage ansvar for har en konsekvens, når man vælger det politiske drilleri over andre hensyn.

Kl. 15:51

Den fg. formand (Annette Lind):

Værsgo til hr. Pelle Dragsted.

Kl. 15:51

Pelle Dragsted (EL):

Først tak til et af regeringsmedlemmerne, havde jeg nær sagt, for at tage ordet. Det var da et fremskridt. Vi håber også, at nogen går herop på talerstolen, så vi også har mulighed for at stille spørgsmål den anden vej. Så tak for at blande sig i debatten.

Vi synes ikke, det er morsomt, og vi synes heller ikke, det er politisk drilleri, det her med clearingaftaler. Clearingaftalerne er et godt redskab, vi har her i Folketinget. Det gør, at vi under sædvanlige vilkår kan passe vores arbejde andre steder. Det støtter vi fuldt ud op om. Men det er jo en aftale, som man har mulighed for at ophæve. Det har Socialdemokraterne også været med til at gøre før. Hvis ikke jeg husker galt, var Socialdemokraterne bl.a. i forbindelse med vedtagelsen af deltagelsen i Irakkrigen også med til at ophæve den. Det er selvfølgelig ikke noget, vi skal gøre hver dag, men i det her tilfælde med den proces, Socialdemokraterne og regeringen har ført det her igennem med, synes jeg, det er helt på sin plads. Jeg stopper der.

Kl. 15:52

Den fg. formand (Annette Lind):

Hr. Christian Rabjerg Madsen, værsgo.

Kl. 15:52

Christian Rabjerg Madsen (S):

Uagtet om man kalder det politisk drilleri eller ej, var det jo ikke substansen eller kernen i mit spørgsmål. Kernen i mit spørgsmål eller min kommentar var, at Enhedslisten selvfølgelig må tage ansvar for, at når man ophæver clearingaftalen her på Christiansborg, betyder det, at folketingsmedlemmer og ministre må undlade at deltage i andet vigtigt arbejde. Og så kan det jo ikke nytte noget, at man i dagspressen kalder det for spin, når det har konsekvenser, at man her på Christiansborg vælger at opsige clearingaftalen. Man må simpelt hen tage det politiske ansvar for, at der så er andre opgaver, som ikke kan gennemføres, parallelt med at man skal sidde her.

Kl. 15:53

Den fg. formand (Annette Lind):

Ordføreren.

Kl. 15:53

Pelle Dragsted (EL):

Vi tager det fulde ansvar for at ophæve clearingaftalen. Vi synes, det er det rigtige at gøre. Vi synes, at danskerne har krav på at se, hvem det er, der stemmer for, og hvem der stemmer imod, og at der ikke skal kunne sidde nogen og gemme sig, ikke mindst måske fra ordførerens gruppe. Men vi tager ikke ansvar for regeringens spin om, at en minister måtte blive hjemme fra en rejse, for regeringen havde jo alle de muligheder, som findes, for at flytte tredjebehandlingen til en anden dag. Det er jo ikke lønmodtagerne eller danskerne, der står og råber på, at det her skal gennemføres så hurtigt som muligt. Det er regeringen. Regeringen kunne bare have udskudt det til en dag, hvor det ikke forstyrrede ministrenes udlandsrejser.

Kl. 15:54

Den fg. formand (Annette Lind):

Tak for det. Så vil jeg gerne sige tak til hr. Pelle Dragsted fra Enhedslisten. Der er ikke flere korte bemærkninger. Så skal vi sige velkommen til DF's ordfører, hvis han er i salen – det er han. Der er 10 minutters taletid. Hr. Nick Zimmermann, værsgo.

Kl. 15:54

(Ordfører)

Nick Zimmermann (DF):

Tak for ordet. Så står vi her jo desværre efter en meget forhastet og uskøn proces, hvor et flertal i Folketinget, regeringen bakket op af et enkelt parti, om lidt vil stjæle en helligdag fra danskerne. Det er altså til trods for de massive protester, der har været både fra kirken, fagbevægelsen og ikke mindst befolkningen – en halv million underskrifter – og på trods af at det ikke er nødvendigt, for oppositionen har jo netop fremlagt et fuldstændigt og godt alternativ til finansiering af forsvaret. Og det er på trods af den massive usikkerhed, der har været om de reelle økonomiske effekter af forslaget.

Jeg synes godt nok, det er trist, og i Dansk Folkeparti har vi været med til at foreslå at udskyde tredjebehandlingen, så vi kunne få nogle bedre svar fra regeringen, og så loven ikke bare blev hastet igennem, men det har regeringen desværre ikke været med på. Regeringen har heller ikke været med på at indføre en solnedgangsklausul, altså at loven vil blive ophævet igen, hvis det viser sig, at afskaffelsen af store bededag ikke bidrager med de økonomiske effekter, som regeringen har påstået. Det her skal bare tromles igennem for enhver pris og helst så hurtigt som muligt, må man forstå.

Et lyspunkt i alt det her har dog været, at vi har haft et fint samarbejde i oppositionen, både om ændringsforslag, alternativ finansiering og ved på tværs af partier at nægte at anerkende, at adgangsbilletten til forhandlinger om et nyt forsvarsforlig skulle være at stjæle en fridag fra danskerne. Men jeg er ærgerlig over, at vi ikke har kunnet følge det her til dørs sammen. Jeg tror, der er rigtig mange danskere, der vil være skuffede over, at hverken SF, Konservative eller Liberal Alliance vil gå hele vejen og lade befolkningen tage stilling ved en folkeafstemning. Jeg tror også, der sidder rigtig mange, der er skuffede over, at Danmarksdemokraterne ikke har kunnet melde klart ud før i dag. Det kunne have været med til, at vi havde stået et andet sted.

Jeg må indrømme, at jeg også selv er noget skuffet, især fordi man fra tvivlere har hørt, at hvis man vil sende forslag til en folkeafstemning, risikerer man, at der går inflation i brugen af folkeafstemninger. Det er jo netop derfor, at vi sammen med Enhedslisten har været ude med et løfte om kun at kræve en folkeafstemning i forhold til regeringsgrundlaget den her ene gang. I forhold til tvivlerne vil jeg sige, at det her er den eneste gang vi vil bede om en folkeafstemning, altså i forbindelse med afskaffelsen af store bededag, men det har desværre ikke været nok. Jeg er faktisk rigtig trist på danskernes vegne og på vegne af alle dem, der mister en dag, de kunne bruge med deres nærmeste; dem, der mister et tiltrængt pusterum fra en travl hverdag; os alle sammen, der får frataget en rigtig god dansk tradition, som er rodfæstet i den danske kultur.

For det her kunne have været undgået, hvis regeringen havde lyttet til både befolkningen, økonomer, fagbevægelsen eller kirken, eller hvis oppositionen havde stået sammen og krævet en folkeafstemning. Der er rigtig meget at være trist over i dag, og jeg synes faktisk, det er direkte pinligt, hvis ikke der kommer nogen repræsentanter fra regeringen her op på talerstolen og står til ansvar for det, som de er i gang med at gennemføre. Om ikke andet må de komme op og forsvare deres eget forslag. Det mener jeg er et minimumskrav. Tak.

Kl. 15:57

Den fg. formand (Annette Lind):

Tak til hr. Nick Zimmermann for ordførertalen. Der er ikke nogen korte bemærkninger. Og så skal vi sige velkommen til Alternativets ordfører. Værsgo, hr. Torsten Gejl.

Kl. 15:57

(Ordfører)

Torsten Gejl (ALT):

Tak, formand. I Alternativet mener vi, folk skal arbejde mindre, ikke mere. Vi skal ikke afskaffe store bededag; vi skal derimod holde store bededag hver uge. For mens regeringen begrænser vores frihed og tager vores helligdag fra os, så breder modellen med 4-dagesarbejdsuge sig med rigtig stor hastighed bredt i Danmark til kommuner, til virksomheder og til ngo'er. Mange af de virksomheder, der indfører 4-dagesarbejdsuge, sætter også arbejdstiden ned, og fælles for de virksomheder, der har indført 4-dagesarbejdsuge er, at det er en rigtig, rigtig stor succes. Medarbejderne bliver mere produktive, når de får forlænget weekend hver weekend – ikke fordi man lægger mere pres på dem i den yderligere arbejdstid, men fordi de trives bedre på arbejdspladsen.

Men i en tid, hvor der er 430.000 danskere, der hver dag oplever alvorlige symptomer på stress, går regeringen i den modsatte retning. Det er, som om regeringen tror, at stress skal arbejdes væk. Rent økonomisk har vi fået mange eksempler på, at det er fuldstændig unødvendigt at fjerne store bededag som helligdag. Sidst kunne vi her til morgen læse i medierne, at den danske økonomi er vokset med 3,6 pct. i 2022. Altså, det er jo endnu et – ja, og nærmest et endeligt – bevis på, at Danmark nok skal klare sig uden aflysning af store bededag

I Alternativet havde vi håbet på en folkeafstemning. Vi havde håbet på, man kunne samle mandater nok. Nøglen til det hele var hr. Søren Pape Poulsen, som på magisk vis forsvandt under debatten. Så det tager jeg som et udtryk for, at det ikke bliver til noget. Jeg havde ellers visualiseret det.

Kl. 16:00

Fjerde næstformand (Karina Adsbøl):

Jeg skal lige bede om ro i salen.

Kl. 16:00

(Ordfører)

Torsten Gejl (ALT):

Jeg havde forestillet mig en folkeafstemning, hvor vi skulle til stemmeurnerne, og hvor danskerne sandsynligvis med 70 procents flertal ville sige til politikerne og til regeringen: I holder snitterne fra store bededag. Sådan skulle det ikke gå. Men det, som er allervigtigst efter Alternativets mening lige nu, er at rette kritikken det rigtige sted hen, nemlig mod regeringen.

Og jeg håber, der vil ske noget andet, som bliver antydet i medierne i dag, nemlig at danskerne husker det her og viser deres utilfredshed med afskaffelsen af store bededag til et folketingsvalg og sender regeringen derhen, hvor peberet gror. Til den tid vil Alternativet gerne være med til at genindføre store bededag og for den sags skyld sætte arbejdstiden yderligere ned. Vi oplever lønmodtagere fra næsten alle brancher sige: Vi kan næsten ikke klare det mere; vi er spændt for hårdt for, vi er for stressede. Løsningen er ikke at sætte tempoet op i hamsterhjulet. Løsningen er at give folk mere frihed. Tak, formand.

Kl. 16:01

Fjerde næstformand (Karina Adsbøl):

Så siger vi tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Kim Edberg Andersen fra Nye Borgerlige. Værsgo.

Jeg skal lige bede om ro i salen.

Kl. 16:01

(Ordfører)

Kim Edberg Andersen (NB):

Tak for det. Fedtspilleri er dybest set det, som jeg har oplevet herinde i dag. Mange ting kan man sige om regeringen, men de har jo ikke fedtspillet med den her sag. Den startede med, at to ministre kiggede mig dybt i øjnene og sagde, at enten skriver I under på det, vi mener, eller også kan I ikke være med i forsvarsforliget. Der er ikke tale om noget fedtspilleri, det var tvang og trusler fra dag et: »Velkommen til Folketinget, Kim, sådan spiller vi herinde.« Men det gjorde vi så ikke. De løb tør for mod på et tidspunkt og tænkte, at nu stiller vi det altså op på en måde, så vi i stedet for at tvinge det igennem gambler lidt og satser på, at der ikke sidder 60 mennesker i en Folketingssal og har mod og mandshjerte til at stå på det mandat, de er givet, ved at de er valgt herind. Det er fedtspilleri.

I dag har skuespillet nået helt nye højder, hvor nogle af de mennesker, som jeg den sidste måned har siddet i samråd og møder med, har fortalt mig, at de vil kæmpe til sidste blodsdråbe for, at store bededag blev bevaret. De løb tør for mod, de begyndte at fedtspille. Som jeg kan regne – jeg er ikke så god til at regne, så der er nok nogle, der kan hjælpe mig – har vi fået nogle af dem, måske, hvis bare de kunne få lov til at være det afgørende mandat, til at sige, at de godt vil være med til en folkeafstemning nu. Resten fedtspiller. Fedtspilleriet herinde bliver jeg ked af at se på, for det er ikke det, jeg forventede, inden jeg kom herind, men det er virkeligheden.

Jeg har ikke selv hørt De Konservative melde ud i dag, hvad de vil, men jeg har tidligere læst om, hvor meget de vil bevare store bededag, men vi kan så gå ud fra, at det kun er noget, der er vigtigt, når det bliver skrevet på sociale medier. Det er ikke vigtigt, når vi skal stemme inde i Folketingssalen om at give danskerne muligheden for at bevare den store bededag, som de rent faktisk har kæmpet sig til i en aftale mellem arbejdsmarkedets parter. Regeringen kunne godt have lavet det her. Jeg har nævnt for ministeren tidligere, at regeringen kunne have lavet det her på en god måde. De kunne have lavet en trepartsforhandling i forbindelse med de 8.500 mennesker, men det gjorde de ikke. Så den mulighed, danskerne havde, var dybest set at få et mindretal i Folketinget til at have deres ryg.

Når vi kigger ud over Folketingssalen i dag, ved vi, at vi har fået et enevælde med en ny regering, der i dag har fået testet Folketinget, om de havde mod og mandshjerte nok til at sige fra. Tillykke til regeringen, I har fundet ud af nu, at uanset hvad I finder på i fremtiden, er der ikke 60 mennesker herinde, der har mod og mandshjerte nok til at sige fra. Det bliver 4 nemme år for jer, det gør det. I skal selvfølgelig igennem hele skuespillet på 30 dage hver gang, indtil fedtspillerne holder op med at sige fra, opgiver parolerne og igen bare siger: Mette, hvis du siger, hvor højt jeg skal hoppe, så hopper jeg.

Vi kommer ikke til at fedtspille; vi i Nye Borgerlige kommer ikke til at kysse ringen; vi kommer simpelt hen ikke til at bøje os for, at en regering mener, at vi skal tage noget fra danskerne, som den ikke har fortalt dem om inden. Det kommer vi ikke til i Nye Borgerlige, for der siger vi det, vi tænker, og så gør vi det, vi siger. Det er vi stolte af, og det kommer vi til at blive ved med. Så når der nu her lige om lidt er 60 røde prikker oppe på tavlen, for jeg tror, der kommer 60 røde prikker heroppe, kommer vi til at bede samtlige 60 røde prikker om at bakke op ved at skrive under – de samme 60 røde prikker, der gerne vil ud på sociale medier lige om lidt og fortælle, de var imod fjernelsen af store bededag. Den eneste måde, vi kan sikre det her på, og det har vi vidst fra dag et, for det er en flertalsregering, er, ved at de 60 røde prikker bliver omdannet til en folkeafstemning. Og så må fedtspillerne forklare deres vælgere nu og til næste valg, hvordan det kan være, at de gør én ting, når de sidder herinde og skal virke, som om de har vælgernes ryg, men en anden ting, når vi nu stemmer. For vi kan hjælpe dem med grundloven i hånden og en mindretalsbeskyttelse, som er lavet for, at en flertalsregering ikke kan kanøfle et Folketing med noget, de lige finder på, bare fordi de kan finde et simpelt flertal.

I Nye Borgerlige kommer vi selvfølgelig til at stemme stort nej tak til afskaffelsen af store bededag, og vi kommer til sammen med Enhedslisten at gå rundt og bede om de sidste underskrifter fra de prikker heroppe, vi mangler på den meget, meget store liste. Tak for det.

Kl. 16:07

Fjerde næstformand (Karina Adsbøl):

Tak for det. Der er en kort bemærkning til hr. Ole Birk Olesen fra Liberal Alliance. Værsgo.

Kl. 16:07

Ole Birk Olesen (LA):

Jeg skal blot gøre opmærksom på, at når der står, at man har 5 minutter til at tale, betyder det ikke, at man skal tale i 5 minutter, når det, man har at sige, kan siges på 10 sekunder.

Kl. 16:07

Fjerde næstformand (Karina Adsbøl):

Man har 10 minutter til ordførertalen her. Værsgo til ordføreren.

Kl. 16:07

Kim Edberg Andersen (NB):

Hvis det var det, hr. Ole Birk Olesen kunne finde på på 5 minutter, kan vi da godt få nogle længere ordførertaler, så ordføreren kan komme med et spørgsmål til mig, som var lidt mere galant end det, ordføreren kom med.

Kl. 16:07

Fjerde næstformand (Karina Adsbøl):

Ønskes en anden kort bemærkning? Nej. Så siger vi tak til ordføreren. Der er ikke flere korte bemærkninger. Så skal jeg høre, om der er andre, der ønsker at udtale sig. Hr. Morten Messerschmidt som privatist. Værsgo.

Kl. 16:07

(Privatist)

Morten Messerschmidt (DF):

Jeg synes, at det mindste problem, vi har haft i den her debat, har været folk, der dog har taget ordet for så måske ikke at sige så meget. Det største problem har været dem, der har været tavse, nemlig regeringspartiernes ordførere, som har været pinligt fraværende. Jeg nærer egentlig veneration og respekt for hr. Karsten Hønge og hr. Alex Vanopslagh, som vel vidende at vi er nogle, der vil gå til dem, stillede sig herop og tog imod de velfortjente øretæver, som vi så tildelte for den manglende opbakning til folkeafstemningen. Men I stod her, I havde mod og mandshjerte til at forsvare jeres upopulære standpunkt, og det kalder på respekt. Det samme kan ikke siges om Moderaternes, Socialdemokraternes og Venstres ordførere.

Når jeg tager ordet her som privatist, er det, hverken fordi der er noget, der er sagt af Dansk Folkepartis ordfører, som jeg er uenig i, eller fordi jeg unødigt skal forlænge debatten, men fordi der er noget, jeg godt vil sige til statsministeren. Både i valgkampen, men faktisk også efter havde vi, synes jeg, nogle rigtig gode drøftelser af, hvad det er, der kan være årsagen til, at især mange unge mennesker har svært ved at finde rod livet, at især mange unge mennesker endda kommer ud og bliver decideret syge i deres sjæl som følge af de strukturer, som samfundet er bygget op omkring. Jeg tror ikke, der er nogen, der bliver mere syge ved at afskaffe store bededag, men den tendens, at man som regering på så kort tid føler sig beføjet og bemægtiget til at rykke nogle af samfundets centrale institutioner op med rode, er en del af problemet.

Der er sagt meget om arbejdsudbud, og der er sagt meget om den danske model på arbejdsmarkedet osv., men der er ikke sagt så meget om, hvad det egentlig betyder at have traditioner, at have en historie, som strækker sig tilbage igennem generationerne, hvad det betyder både for den enkelte og for familien og for os alle sammen som et folk. For den enkelte handler det om at have en erindring om, hvordan man samledes i familiens skød, mor havde bagt hveder, man hyggede sig, man vidste, at foråret var nær; i morgen skulle nogle i kirke, andre skulle på skovtur, andre havde helt andre traditioner, men det var dog traditioner, som bandt familien sammen. Ovre i skolen talte man med andre om, hvad det betyder at have store bededag. Nogle lærte om, at det gik tilbage til biskop Bagger, og atter andre lærte, at det var Struensee, men det var dog alligevel en fortælling, som gav en fælles rod i tilværelsen, ligesom vores andres højtider gør det, ligesom vores institutioner gør det. Det at have noget, der binder sammen, som ikke er af materiel karakter, som ikke nødvendigvis kan sættes på faktura og sælges på det frie marked, men som er af åndelig karakter, en sjælelig karakter, er det, der gør, at vi som mennesker kan finde rod i tilværelsen, at vi ved, hvor vi hører til – herfra min verden går. Det fordrer dog, at man ved, hvor i verden det er, man hører til.

Nogle af de ting, der giver os som mennesker allermest værdi, er det, vi ikke selv har valgt, men som andre altså kan tage fra os. Der er masser af ting her i livet, som er styrende og definerende, men som vi ikke selv har valgt, hverken fra eller til: Vores navn får vi af vores forældre, vores modersmål får vi af generationerne før os. Der er masser af ting, som betyder mere end alt det, vi vælger selv, og i den gruppe er de traditioner, som igennem generationer, igennem århundreder er blevet overleveret. Og det er det, I fjerner en del af i dag.

At I så tilmed gør det uden nogen involvering af den væsentlige institution, nemlig i kirken, som endda har gjort gældende, at det her strider imod selve bekendelsesgrundlaget, gør ikke synden mindre, og det er det, der er baggrunden for, at vi i Dansk Folkeparti og heldigvis med andre partier også har insisteret på, at vi, men først og fremmest I skal være til stede i dag, altså fordi jeres navne skal lyse i danmarkshistorien for det svigt, det er at gribe ind i danske traditioner, i den danske kultur, i de minder, som om 10 år og 20 år vil gøre, at børn og unge vil sige: Hvad var store bededag for en størrelse?

Derfor vil jeg bare slutte af med at sige, at for mit parti, for Dansk Folkeparti, stopper kampen ikke her. Vi vil allerede nu annoncere, at det her bliver et tema ved næste folketingsvalg, og vi har en plan om, at store bededag kun skal udgå af danmarkshistorien i den tid, hvor det var fru Mette Frederiksen, der sad i den stol, hun sidder i. Tak, formand.

Kl. 16:13

Fjerde næstformand (Karina Adsbøl):

Tak til ordføreren. Og der er en kort bemærkning til hr. Jeppe Søe fra Moderaterne. Værsgo.

Kl. 16:13

Jeppe Søe (M):

Tak for det. Nu er hr. Morten Messerschmidt tredje eller fjerde ordfører, tror jeg, der får det til at lyde, som om det her er første gang, vi diskuterer store bededag, og dermed siger, at der er nogle, der ikke tager ordet. Jeg vil bare bede hr. Morten Messerschmidt om at bekræfte, at vi har haft en førstebehandling og en andenbehandling, at vi har haft samråd, at vi har haft høringer, at vi har haft udvalgsarbejde i både Beskæftigelsesministeriet og Kirkeministeriet, hvor vi har haft gode samtaler trods uenighed. Kan hr. Morten Messerschmidt bekræfte, at vi har haft rigtig mange gode samtaler?

Kl. 16:13

Fjerde næstformand (Karina Adsbøl):

Ordføreren.

Kl. 16:13

Morten Messerschmidt (DF):

Jeg vil meget gerne bekræfte, at på trods af regeringens ambition om det modsatte er det lykkedes at have rigtig mange gode debatter, ikke mindst med hr. Jeppe Søe. Men det ville have været dejligt, om også andre ordførere havde stået heroppe den dag i dag, når folk mobiliserer sig på Slotspladsen; når danskerne, ikke bare fagbevægelsen og kirken, men hele folket reagerer imod det her – altså om man havde haft samme mandsmod, som jeg vil tillade mig at sige at SF og Liberal Alliance havde, når man skal stå på mål for det her.

Kl. 16:14

Fjerde næstformand (Karina Adsbøl):

Hr. Jeppe Søe.

Kl. 16:14

Jeppe Søe (M):

Jeg har virkelig siddet og ventet på, om der skulle komme noget nyt, som jeg kunne svare på. Jeg må konstatere efter hele dagen i dag, at det er der faktisk ikke rigtig kommet. Det meste er sagt før, besvaret før. Det er gode samtaler, vi har haft, synes jeg, og det glæder mig, at en række partier herinde har været ordentlige om uenighed. Der er andre, der måske er begyndt at finde på nogle tricks og forskellige ting og sager, som gør, at vi alle sammen skal være et lysende eksempel. Hvis hr. Morten Messerschmidt er i tvivl om, hvem der stemmer ja nu, vil jeg sige, at jeg tror, jeg kunne have leveret listen.

Kl. 16:14

Fjerde næstformand (Karina Adsbøl):

Ordføreren.

Kl. 16:14

Morten Messerschmidt (DF):

Jeg betragter ikke grundloven som et trick. Jeg håber også, hr. Jeppe Søe betragter den som den mest højtidelige lov, vi skal overholde. Og der er skam kommet nyt. Bl.a. er det under debatten her kommet frem, at der nu er et flertal på Københavns Rådhus, som uden Socialdemokratiet og Venstre holder fast i store bededag som fridag for de kommunalt ansatte i København; det er jeg rigtig glad for. Det er også kommet frem, at der er flere, end vi oprindelig antog, der skriver under på den § 42-anmodning. Så uanset hvor meget hr. Jeppe Søe sidder og ryster på hovedet, vil han ikke kunne komme uden om, at der er kommet nyt i debatten her.

Kl. 16:15

Fjerde næstformand (Karina Adsbøl):

Den næste for en kort bemærkning er fru Pernille Vermund, Nye Borgerlige. Værsgo.

Kl. 16:15

Pernille Vermund (NB):

Tak for det. Jeg er jo glad for, at Dansk Folkeparti både skriver under i dag og også er mødt talstærkt op i Folketingssalen. Men noget, der bekymrer mig, er, at Dansk Folkeparti sammen med Enhedslisten i weekenden gik ud og sagde, at det her er sidste gang i den her valgperiode, man kommer til at aktivere § 42. Det bekymrer mig, fordi vi har en statsminister, der var statsminister i 3½ år, hvor statsministeren blev kaldt magtfuldkommen, ikke mindst af Dansk Folkeparti. Det var en statsminister, der stadig sidder som statsminister, og som noget af det første gennemfører et forslag, som også af flere partiledere og ordførere er blevet kaldt magtfuldkomment. Og sandsynligheden for, at det vil fortsætte, er jo relativt stor.

Så at man allerede nu har bundet sig op på, at det her var sidste gang, man ville forsøge at aktivere § 42, synes jeg er bekymrende, ikke mindst fordi vi kan se, hvad der inden for udlændingepolitikken ligger i pipelinen for regeringen, nemlig at hæve ydelserne til udlændinge i Danmark, få flere kvoteflygtninge til Danmark, sige nej tak til asylcenter i Rwanda osv. osv. Er det ikke lidt et knæfald?

Kl. 16:16

Fjerde næstformand (Karina Adsbøl):

Ordføreren.

Kl. 16:16

Morten Messerschmidt (DF):

Nu har fru Pernille Vermund jo langt mere erfaring med at aktivere § 42 i grundloven, end jeg har. Jeg tror, at det – trods hendes korte tilstedeværelse i Folketinget – jo efterhånden er en lang række af sager, hun har ønsket at sende til folkeafstemning. Vi er gået ind i det her med vores fulde engagement, og som jeg lige tjekkede, er der nu 45 underskrifter på listen. Det når ikke op på de 60, men det kan være, at fru Pernille Vermund i anden runde vil bekendtgøre, hvor mange hun fik på sine anmodninger.

Kl. 16:16

Fjerde næstformand (Karina Adsbøl):

Fru Pernille Vermund for den anden korte bemærkning. Værsgo.

Kl. 16:16

Pernille Vermund (NB):

Det vil jeg meget gerne. Det var os, der i sidste valgperiode begyndte at introducere det her med at forsøge at aktivere § 42, og det var også mig, der i midten af december første gang sagde, at vi også den her gang kommer til at forsøge at aktivere § 42. Nu har vi haft en debat, som har varet lidt mere end 3 timer, og jeg er glad for, at det ser ud til, at vi kommer så langt op den her gang. Det kunne jo være, at vi, næste gang regeringen opførte sig magtfuldkomment eller gjorde det stik modsatte af, hvad de lovede danskerne før valget, så kunne mønstre de 60 underskrifter. Men det bliver jo forhindret af, at Dansk Folkeparti nu har en anden holdning, end man havde i sidste valgperiode. Det er ærgerligt.

Kl. 16:17

Fjerde næstformand (Karina Adsbøl):

Ordføreren.

Kl. 16:17

Morten Messerschmidt (DF):

Jeg hørte ikke tallet, men jeg kan jo sige, at der var 20, der skrev under, sidst fru Pernille Vermund forsøgte at aktivere § 42, nemlig Nye Borgerlige og Dansk Folkeparti. Det vil sige, at med den indstilling, som Enhedslisten og Dansk Folkeparti her har lagt for dagen, er det dog alligevel blevet til mere end dobbelt så mange, som det nogen sinde er lykkedes fru Pernille Vermund at mønstre. Så mon ikke fru Pernille Vermund skal passe sit parti? Så skal jeg nok passe mit.

Kl. 16:18

Fjerde næstformand (Karina Adsbøl):

Så er det fru Pia Kjærsgaard for Dansk Folkeparti. Værsgo.

Kl. 16:18

Pia Kjærsgaard (DF):

Det er bare ganske kort: Jeg kunne også have haft lyst til at gå op som privatist, men det er der ingen grund til, for det gør hr. Morten Messerschmidt så fremragende. Men jeg må bare sige, at jeg er meget, meget rystet over, at der overhovedet ikke er nogen ovre fra regeringen, som har haft lyst til at kommentere det her. Det kan godt være, der ikke er noget nyt, som hr. Jeppe Søe siger, men man kunne i det mindste komme med et forsvar for hele det her morads.

Altså, når jeg tænker på, hvordan det er gået løs nede på Slotspladsen, i folkekirken, blandt befolkningen, herinde – og at man så ikke bare forsvarer eller forsøger at forsvare det. Men det er jo sådan, har jeg engang hørt hr. Anders Fogh Rasmussen sige til mig, da vi havde et utrolig godt samarbejde i 00'erne – og det tænker jeg tit tilbage på – at alt, hvad der kan forklares, det kan forsvares. Og det er jo i virkeligheden nok der, hunden ligger begravet.

Men jeg er faktisk meget, meget trist til mode over, at ordførerne for regeringspartierne og regeringen specielt ikke går op og lige slår en knude på det her. Det var bare det. Jeg kunne bare ikke lade være, og jeg tager ikke en anden kort bemærkning, men jeg synes bare lige, jeg ville kommentere det her.

Kl. 16:19

Fjerde næstformand (Karina Adsbøl):

Ordføreren.

Kl. 16:19

Morten Messerschmidt (DF):

Jeg er meget enig.

Kl. 16:19

Fjerde næstformand (Karina Adsbøl):

Så skal jeg høre, om der er flere, som ønsker at udtale sig? Er der flere, der ønsker at udtale sig? Det er der. Hr. Pelle Dragsted for anden runde. Værsgo.

Kl. 16:19

(Ordfører)

Pelle Dragsted (EL):

Når jeg først meldte mig på nu, er det, fordi ministerens indlæg jo kommer efter privatistindlæg, og derfor ville jeg afvente og se, om det virkelig kunne være rigtigt, at ministeren ikke tog ordet her under tredjebehandlingen af det her forslag, for det synes jeg ganske enkelt er dybt problematisk. Det her er jo ikke et hvilket som helst forslag. Det er nok det politiske forslag, der har været allerallermest debatteret. Jeg synes også, det er problematisk, at de partier i regeringen, som står bag det her, og Radikale Venstre ikke har ønsket at tage ordet, ikke har ønsket at respondere på de næsten en halv million mennesker, som faktisk er gået ind og har brugt tid på at skrive under, og på alle de lønmodtagere, som har haft debatter ude på deres arbejdspladser og andre steder. Jeg synes, det er respektløst.

Men det er på en eller anden måde kulminationen på den her proces, som jo på intet tidspunkt har været særlig kønt for vores folkestyre. Først er der selvfølgelig det, at man kommer på den her måde som en tyv om natten kort efter et valg, hvor man ikke har nævnt det med et ord. Så er der det faktum, at man tromler hen over den danske model og arbejdsmarkedets parter, og så haster man loven igennem med en minimal høringsperiode, på trods af at der er stor, stor usikkerhed.

Så siger hr. Jeppe Søe, at vi har drøftet det her før. Ja, det har vi. Og tak til hr. Jeppe Søe for at tage ordet under andenbehandlingen. Men der er jo sket ting siden andenbehandlingen. Der er blevet rejst fornyet tvivl siden andenbehandlingen. Så sent som i går fik jeg et svar fra Finansministeriet, der rejste yderligere tvivl om de beregninger, som regeringen har lagt til grund. Man har åbenbart i Finansministeriets beregninger valgt at tage udgangspunkt i lige præcis de år, som giver de bedste resultater set med regeringens øjne, når man skal beregne det her såkaldte gennemslag, altså hvor mange der vil ændre deres adfærd og følge den her aftalte arbejdstid. Tager man udgangspunkt i stort set alle andre årrækker end dem, regeringen har gjort, viser erfaringerne, at der kommer langt mindre i statskassen, end regeringen påstår, når arbejdstiden sættes op.

I dag kan vi så læse i Jyllands-Posten, at avisen har fået afvist en ansøgning om aktindsigt i de helt centrale dokumenter, der kunne kaste lys over regeringens beslutningsgrundlag for det her angreb. Det er bare to ting, som jeg da synes man som regering, som minister skylder at gå op svare på. Det kan godt være, man har besluttet sig, og at man synes, det her er sådan en staffage, men det er faktisk det, der er formålet med en tredje behandling. Det er, at vi har mulighed for en drøftelse. Det er derfor, man forventer, at ministeren tager ordet, i hvert fald hvis nogen beder om det.

Derfor vil jeg gerne igen på det kraftigste opfordre både ordførerne for de partier, der stemmer for det her forslag, men i særlig grad ministeren eller for den sags skyld statsministeren om at tage ordet. Alt andet synes jeg simpelt hen ikke er respektfuldt.

Jeg synes egentlig også, det ville være godt, hvis Det Konservative Folkeparti tog ordet i forhold til spørgsmålet om folkeafstemning, for det er noget, der har været stor interesse omkring, og som vi har brug for at få afklaret.

Enhedslisten kan i hvert fald sige, at indtil der er fuldstændig klarhed over, at vi ikke kan samle de her underskrifter, vil vi fortsætte arbejdet med det. Og jeg vil opfordre alle her til at tænke over det med deres egen samvittighed og henvende sig til vores forperson, Mai Villadsen, hvis man ønsker at få sat sit mandat bag den her folkeafstemning.

Men igen vil jeg sige: Tag nu ordet fra talerstolen her, og lad os så få en demokratisk debat om ikke mindst de seneste udviklinger, der har skabt yderligere usikkerhed om det her forslag. Tak.

Kl. 16:23

Fjerde næstformand (Karina Adsbøl):

Tak for det. Vi går over til korte bemærkninger, og den første er fra hr. Karsten Hønge fra Socialistisk Folkeparti. Værsgo.

Kl. 16:23

Karsten Hønge (SF):

Det, man kan gøre her, er jo ikke bare at stille spørgsmål; det er at komme med en kort bemærkning. Og der vil jeg bare sige, at uanset at vi tidligere i dag har haft en lidt markant udveksling af synspunkter, synes jeg, at hr. Pelle Dragsted her fuldstændig præcist sætter fingeren på så ømt et punkt for en regering, der netop er en flertalsregering, der burde være optaget af det, som regeringen selv skriver i sit grundlag, nemlig god regeringsførelse og åbenhed. Jeg synes, det er pinligt, det er dybt skuffende, at vi ikke oplever ordførerne fra regeringspartierne gå på talerstolen, og at ministeren endda bliver siddende på pladsen, på trods af at vi diskuterer noget, som så stor en del af landet er optaget af. Så jeg synes, det er helt præcist af hr. Pelle Dragsted her at præcisere, hvor galt det egentlig kan gå, og hvor meget man kan lukke sig om sin egen magtfuldkommenhed i regeringen.

Kl. 16:24

Fjerde næstformand (Karina Adsbøl):

Ordføreren.

Kl. 16:24

Pelle Dragsted (EL):

Tak for det. Jeg ved godt, man er utålmodig, og jeg hørte også et suk, da jeg gik herop, og det forstår jeg også godt, for folk vil gerne videre, til hvad de nu skal. Men jeg synes, vi skal holde fast i, hvad formålet med de her debatter er. Jeg synes, vi skal holde fast i, at det her er noget, som virkelig optager befolkningen, og som er meget principielt. Derfor synes jeg, det er et svigt, at man ikke tager ordet. Det er fair nok, at vi er uenige, men man må stå til ansvar for det, man mener, og man må som minister stille sig op og kommentere på de seneste oplysninger, der er kommet frem, og som sår yderligere tvivl om det her.

Kl. 16:25

Fjerde næstformand (Karina Adsbøl):

Så går vi videre til den næste, som er hr. Jeppe Søe fra Moderaterne. Værsgo.

Kl. 16:25

Jeppe Søe (M):

Ja, tak for det, det bliver ganske kort. Jeg kan huske, at da jeg arbejdede i pressen, fik vi tit skældud for, at vi interviewede os selv – meget ofte. Det kan godt nogle gange være det, man får fornemmelsen af, når man hører på den såkaldt samlede opposition – selv om det med det samlede måske ikke har været så meget til stede i dag. Så det at sidde her og lytte til det, bliver man jo også klogere af.

Og tak til hr. Pelle Dragsted for respekten for det, der foregår i salen her, og for debatterne i salen her. Jeg ser frem til i hvert fald resten af året, lad os give det den tid, at Enhedslisten selvfølgelig laver ordførertaler og tager ordet til samtlige tredjebehandlinger af lovforslag, der kommer året ud. Det bliver en fest. Tak.

Kl. 16:25

Fjerde næstformand (Karina Adsbøl):

Ordføreren.

Kl. 16:25

Pelle Dragsted (EL):

Jeg kan godt forstå, hvor ordføreren vil hen. Vi er et lille parti. Vi har ikke altid mulighed for at være til stede. Men jeg kan love dig en ting: Når vi selv har været med til at fremsætte et beslutningsforslag, er vi til stede. Så tager vi ordet, også under andenbehandlingen , hvis der er nogen, der opfordrer os til det.

Kl. 16:26

Fjerde næstformand (Karina Adsbøl):

Er der ønske om en anden kort bemærkning?

Kl. 16:26

Jeppe Søe (M):

Vi er også til stede.

Kl. 16:26

Fjerde næstformand (Karina Adsbøl):

Godt, så fik vi det konstateret.

Kl. 16:26

Pelle Dragsted (EL):

Ja, og det er der jo en årsag til at I er, og det er, fordi vi er nogle partier, som har taget det valg at ophæve clearingerne. Ellers var de fleste, for at være helt ærlig, af de ærede medlemmer nok i gang med andre gøremål lige nu. Det var selvfølgelig også en vidtgående ting at gøre, det er vi klar over, men vi syntes, det var det rigtige at gøre i det her tilfælde. Vi synes, det er alvorligt, og det er også derfor, jeg gik op og tog ordet. Det er ikke, fordi jeg synes, det er skønt at stå heroppe hele tiden.

Kl. 16:26

Fjerde næstformand (Karina Adsbøl):

Så går vi videre til hr. Hans Kristian Skibby fra Danmarksdemokraterne. Værsgo.

Kl. 16:26

Hans Kristian Skibby (DD):

Tak. Jeg vil gerne rose ordføreren for at gå op i anden runde. Jeg synes egentlig, at den måde, tingene bliver skitseret og problematiseret på, faktisk ganske nøgternt er fuldstændig lige i skabet i forhold til det med, hvad det er for en situation, vi har. Vi har nok en af historiens største beslutninger, fjernelse af en helligdag, der har været her siden 1686, og så oplever vi en tavs regering, ganske få minutter før vi sætter den sidste afstemning i gang.

Jeg gerne spørge ordføreren om noget af det, ordføreren ikke var så meget inde på. Netop ved at regeringen forholder sig tavs, slipper man for ubehagelige spørgsmål om, hvad næste scenarie kan være. Og det er netop, om vi ender i en storkonflikt, som kan betyde stor kritik fra vores arbejdsgivere og vores virksomheder, mistede eksportindtægter, færre arbejdspladser, store produktionstab til følge og alt muligt andet. Hvad synes ordføreren om, at regeringen er helt tavs i så vigtig en skæbnestund?

Kl. 16:27

Fjerde næstformand (Karina Adsbøl):

Ordføreren.

Kl. 16:27

Pelle Dragsted (EL):

Jeg tror, at jeg allerede ved andenbehandlingen af det her forslag – og også senere under samråd – nævnte nogle af de ting, som jeg synes at vi helt grundlæggende mangler svar på, og som regeringen på trods af at have deltaget i mange samråd og svaret på mange spørgsmål ikke har svaret på.

Det første er spørgsmålet om, hvorfor danskerne, lønmodtagerne, skal finansiere skattelettelser til nogle af de allerallermest velhavende mennesker i det her samfund, for det er det, der sker. Det andet spørgsmål er, hvorfor man griber ind i den danske model, og hvorfor man ikke tager imod den fremstrakte hånd, som fagbevægelsen har rakt frem. Det tredje spørgsmål er, hvorfor man har så travlt. Når man skal bruge nogle penge i 2030, hvorfor skal det her så hastes igennem Folketinget hen over hovedet på fagbevægelsen, kirken og mange andre? Og de spørgsmål har vi, på trods af vi har stillet mange spørgsmål, ikke fået svar på. Det håber jeg at dem, der ser med derhjemme og har fulgt debatten, har noteret sig. Her savner vi regeringens svar. Uanset hvor mange gange de er blevet spurgt, er der ikke kommet svar på det.

Kl. 16:28

Fjerde næstformand (Karina Adsbøl):

Så går vi videre til den næste korte bemærkning, som er fra fru Charlotte Bagge Hansen fra Moderaterne. Værsgo.

Kl. 16:28

Charlotte Bagge Hansen (M):

Tak for ordet. Det er så mit første spørgsmål her i salen, og jeg har faktisk brugt hele weekenden på at tænke over det.

Først vil jeg gerne anerkende, at der er mange herinde, der mener noget andet, end vi gør, og det er jo naturligt. Men noget, jeg ikke kan forstå, og det kan være hr. Pelle Dragsted kan hjælpe mig lidt på vej, og det, der har ærgret mig her hele weekenden, er, at vores miljøminister sidder hernede i salen. Han skulle have været i Indien og sælge Danmark sammen med en hel delegation. Og så står der i avisen, at det er drillerier. Det synes jeg ikke det er. Jeg synes, det er alvorligt. Men det kan være, at det bare er, fordi jeg er ny og ikke forstår gamet og spillet, men jeg vil gerne høre, hvilke betragtninger I har gjort jer, når I ved, at han bliver nødt til at sidde her, når han skulle være ude at sælge os ude i verden.

Kl. 16:29

Fjerde næstformand (Karina Adsbøl):

Ordføreren.

Kl. 16:29

Pelle Dragsted (EL):

Først vil jeg sige velkommen til og tillykke med valget og med stolen og muligheden for at stille spørgsmål herinde. Det er en stor ære for os alle sammen at have den mulighed.

Jeg tror, at spørgeren spørger ind til det her med clearing, altså at vi har ophævet clearingerne, hvilket betyder, at man skal møde op hernede. Det tager vi fuldt ansvar for. Det synes vi var det rigtige at gøre i den her situation. Hvis regeringen havde et problem med, at specifikke ministre ikke kunne møde op, havde man fra regeringens side alle muligheder for at udskyde tredjebehandlingen. Det er ikke os, der har bedt om den her presserende proces. Det er heller ikke noget, danskerne beder om, eller noget, folkekirken beder om, eller noget, lønmodtagerne beder om. Det er noget, regeringen har valgt. Så hvis man mener, det er så stort et problem, at den gode hr. Magnus Heunicke ikke kan deltage i turen til Indien, kunne man have udskudt behandlingen til en anden dag.

Kl. 16:30

Fjerde næstformand (Karina Adsbøl):

Ønskes der en anden kort bemærkning? Ja, værsgo.

Kl. 16:30

Charlotte Bagge Hansen (M):

Jeg forstår stadig væk ikke valget om at ophæve clearingerne, så han ikke kom af sted. Men tak for svaret.

Kl. 16:30

Fjerde næstformand (Karina Adsbøl):

Ordføreren.

Kl. 16:30

Pelle Dragsted (EL):

Jeg medgiver, at det er belastende, når clearingerne bliver ophævet. Det er noget, vi gør meget sjældent herinde. Vi gjorde det vist, dengang vi sendte Danmark i krig i Irak, og jeg kan huske nogle få andre gange, hvor det er sket. Det er jo noget, man gør, når man synes, at noget er meget principielt, og når man synes, at det er vigtigt, at danskerne derhjemme kan gå ind at se og man bagefter kan huske, hvem det er, der har stemt for hvad. Derfor har vi gjort det i det her tilfælde, vel vidende at det er træls for mange mennesker at skulle møde op her og stemme. Men det er nu engang en del af det at sidde i Folketinget.

Clearingaftalen er jo en aftale. Det er en gentlemanaftale, og der ligger ligesom det i det, at man har mulighed for at træde ud af den i særlige situationer, og det er det, vi har valgt, sammen med en lang række partier i Folketinget, at gøre i dag.

Kl. 16:31

Fjerde næstformand (Karina Adsbøl):

Så går vi videre til den næste korte bemærkning, som er fra hr. Søren Pape Poulsen, Det Konservative Folkeparti.

Kl. 16:31

Søren Pape Poulsen (KF):

Tak for det. Det er mere, fordi der blev efterlyst et svar fra Det Konservative Folkeparti, og det kan jeg godt forstå. Altså, hvem har ikke en umættelig trang til at høre på konservativ politik ofte og hele tiden?

Jeg vil bare lige kort sige, at når vi ikke har taget ordet i dag, er det, fordi vi satser på, at de fleste ude i samfundet forstod det, første gang vi sagde det. Vi går ikke ind for at afskaffe store bededag; vi synes, det er forkert. Vi har så også konstateret, at det er der så et flertal i et demokratisk valgt parlament der gør. Vi synes, det er vildt forkert, især ud fra nogle værdipolitiske synspunkter. Og vi går heller ikke ind for en folkeafstemning, fordi vi synes, at så skrider tingene, i forhold hvad det er, man skal sætte til folkeafstemning. Vi er valgt af borgerne til at træffe beslutninger, og vi går ikke ind for den folkeafstemning. Det er ikke nogen hemmelighed, og det er ikke noget, vi prøver at skjule. Hvis nogen føler, at vi har prøvet at skjule det, er det hermed opklaret. Men alligevel tak for efterspørgslen efter konservativ politik; det er der lidt for lidt af.

Kl. 16:32

Fjerde næstformand (Karina Adsbøl):

Ordføreren.

Kl. 16:32

Pelle Dragsted (EL):

Så gælder det jo om at bruge de muligheder, man får, for at brede den ud.

Men altså, det, jeg spurgte om, var det her med folkeafstemninger. Jeg ved godt, at man ikke må stille modspørgsmål her, men det vil jeg så alligevel gøre, når nu ordføreren har taget ordet i den her anledning. Det, som jeg kunne læse Konservative udtalte til Ritzau i går, var følgende: »Konservative oplyser, at partiet heller ikke bakker op om en folkeafstemning, som sagen står lige nu.«

Jeg har været igennem alle hr. Søren Pape Poulsens tidligere udtalelser, og som jeg læser dem – og sådan tror jeg også alle andre danskere læser dem – har døren hele tiden været på klem. Man har sagt, at det var noget, man skulle hjem og diskutere i partiet. Og den første melding, jeg læste, der ligesom kom med en konklusion, kom i går sammen med SF, dog med det forbehold, at hvor SF sagde, at de fuldstændig udelukkede det, sagde Konservative: som sagen står lige nu.

Så mit spørgsmål vil være: Hvad er det i sagen, der kunne ændre sig, så Konservative vil bidrage til at sikre, at befolkningen får en stemme og bliver hørt om det her forslag?

Kl. 16:33

Fjerde næstformand (Karina Adsbøl):

Ønskes der en anden kort bemærkning? Værsgo.

Kl. 16:33

Søren Pape Poulsen (KF):

Det kan jeg opklare. Altså, der kan ikke ske noget, så det ændrer sig. Det er jo, fordi vi har den grundlæggende holdning om folkeafstemninger. Jeg forstår godt diskussionen om folkeafstemningen, og jeg kan sagtens forstå argumenterne for, og hvorfor nogle siger for og imod. For det her er en stor ting. Jeg tror bare, at der er mange store ting i de politiske debatter, man så også kunne udskrive folkeafstemning om. Jeg tror, vi historisk kan finde rigtig mange eksempler, hvor vi kan drille hinanden til evig tid om, hvorfor man så ikke bad om folkeafstemning dér osv. osv. Vi er kommet dertil, at den vej mener vi ikke at vi skal gå ned ad. Vi er meget imod afskaffelsen af store bededag, og det kan man godt være uden at gå ind for en folkeafstemning.

Kl. 16:34

Fjerde næstformand (Karina Adsbøl):

Ordføreren.

Kl. 16:34

Pelle Dragsted (EL):

Nu vil jeg jo endnu mere ønske, at hr. Søren Pape Poulsen eller andre af hans medlemmer havde indtaget talerstolen, for det er jo en rigtig interessant debat, der blev åbnet op her, om, hvorfor lige præcis det her er relevant for en folkeafstemning efter grundlovens § 42. Vi har også haft debatten her.

Så var der et andet spørgsmål, jeg gerne ville stille, men det kan være, at nogle andre kan stille hr. Søren Pape Poulsen det spørgsmål. Vi har kunnet forstå fra ordføreren for SF i dag, at det ligesom var Konservatives beslutning, der fik SF til at sige, at der ikke længere var en mulighed. Så jeg kunne egentlig godt tænke mig, at det kom frem, hvem det egentlig var, der først traf beslutningen.

Kl. 16:35

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger.

Jeg skal høre, om der er flere, der ønsker ordet til denne debat.

Da det ikke er tilfældet, går vi til afstemning.

Kl. 16:35

Afstemning

Fjerde næstformand (Karina Adsbøl):

Der stemmes om lovforslagets endelige vedtagelse. Der kan stemmes.

Nu er afstemningen sluttet.

For stemte 95 (S, V, M og RV), imod stemte 68 (SF, DD, LA, KF, EL, DF, ALT og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

5) 2. (sidste) behandling af beslutningsforslag nr. B 24:

Forslag til folketingsbeslutning om at bevare store bededag og give politikerne 10 pct. mindre i løn (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA).

(Fremsættelse 07.02.2023. 1. behandling 09.02.2023. Betænkning 21.02.2023).

Kl. 16:36

Forhandling

Fjerde næstformand (Karina Adsbøl):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 16:36

Afstemning

Fjerde næstformand (Karina Adsbøl):

Der stemmes om forslagets endelige vedtagelse, og der kan stemmes. 

Afstemningen slutter.

For stemte 35 (SF, EL, DF og NB), imod stemte 124 (S, V, M, DD, LA, KF og RV), hverken for eller imod stemte 5 (ALT).

Forslaget til folketingsbeslutning er forkastet.

Det næste punkt på dagsordenen er:

6) 2. behandling af lovforslag nr. L 20:

Forslag til lov om ændring af selskabsloven m.fl. (Implementering af mobilitetsdirektivet m.v.).

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.02.2023).

Kl. 16:38

Forhandling

Fjerde næstformand (Karina Adsbøl):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 16:39

Afstemning

Fjerde næstformand (Karina Adsbøl):

Ønskes afstemning om ændringsforslag nr. 1-36, tiltrådt af et flertal (udvalget med undtagelse af Enhedslisten)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 2. behandling af lovforslag nr. L 22:

Forslag til lov for Grønland om gennemførelse af restriktive foranstaltninger over for Rusland og Belarus.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 22.02.2023).

Kl. 16:39

Forhandling

Fjerde næstformand (Karina Adsbøl):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen afsluttet, og vi går til afstemning.

Kl. 16:39

Afstemning

Fjerde næstformand (Karina Adsbøl):

Ønskes afstemning om ændringsforslag nr. 1 og 2, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 24:

Forslag til lov om ændring af lov om varmeforsyning. (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisregulering).

Af klima-, energi- og forsyningsministeren (Lars Aagaard).

(Fremsættelse 25.01.2023. 1. behandling 07.02.2023. Betænkning 23.02.2023).

Kl. 16:40

Forhandling

Fjerde næstformand (Karina Adsbøl):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at forslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 49:

Forslag til lov om ændring af kriminallov for Grønland, retsplejelov for Grønland og forskellige andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland). 

Af justitsministeren (Peter Hummelgaard).

(Fremsættelse 22.02.2023).

Kl. 16:40

Forhandling

Fjerde næstformand (Karina Adsbøl):

Forhandlingen er åbnet. Den første ordfører er hr. Bjørn Brandenborg fra Socialdemokratiet. Værsgo.

Kl. 16:40

(Ordfører)

Bjørn Brandenborg (S):

Tak for det. Det forslag, vi nu skal førstebehandle, er et forslag, som indeholder en række ændringer af bl.a. kriminallov for Grønland og retsplejelov for Grønland. Som det fremgår af indledningen til forslaget, ønsker regeringen i Danmark et tæt og løsningsorienteret samarbejde med Grønland, og derfor arbejdes der for, at standarden på danske ansvarsområder i Grønland følger standarden i Danmark med respekt for de forhold og forskelle, der er imellem landene.

Naalakkersuisut har ønsket bestemte lovændringer, og det er det, som der er kommet dette lovforslag ud af, som indeholder en lang række forskellige tiltag. Jeg vil ikke bruge tiden på at læse dem alle sammen op, men blot nævne nogle få af dem. Først og fremmest stilles der forslag om at indføre en samtykkebaseret voldtægtsbestemmelse i kriminalloven, som svarer til den ændring af straffeloven, der er blevet gennemført i Danmark fra den 1. januar 2021. Ændringen af voldsparagraffen i straffeloven, så den nu er en samtykkebestemmelse, var historisk og et stort skridt for ligestillingen i Danmark. Forhåbentlig vil en tilsvarende bestemmelse kunne gøre en stor forskel i Grønland.

Lovforslaget lægger også op til, at der gennemføres en række initiativer, der skal være med til at lette behandlingen af kriminalsager; det handler bl.a. om nye regler for behandling af tilståelsessager og udvidelse af adgangen til at afsige udeblivelsesdomme i kriminalsager. Så er der et forslag om at hæve afgangsalderen for dommere ved Grønlands retsvæsen fra 65 år til 70 år, som den også er i Danmark, og endelig lægges der op til at foretage ændringer, så det bliver muligt at gennemføre en række anordninger, som efter anmodning fra naalakkersuisut skal modernisere arve- og skiftelovgivningen i Grønland og gøre den mere tidssvarende.

For at opsummere er der tale om et forslag med en række ændringer af den grønlandske lovgivning, som udspringer af et ønske fra den grønlandske regering, og som det grønlandske parlament har tilsluttet sig. Vi kan støtte lovforslaget. Tak for ordet.

Kl. 16:42

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Preben Bang Henriksen fra Venstre.

Kl. 16:43

(Ordfører)

Preben Bang Henriksen (V):

Tak for det. Man skal have en stor fantasi for at få alt for lang taletid til at gå med det her. Jeg kan tilslutte mig det, den socialdemokratiske ordfører sagde. Det er vigtigt, at vi har et samarbejde med Grønland, og det her er efter grønlandsk ønske. Der sker nogle væsentlige ændringer i den grønlandske retspleje på den her måde, og vi får overført en lang række fornuftige danske regler til Grønland; den tidligere ordfører har lige gennemgået dem, så jeg skal ikke tærske langhalm på det. Jeg kan sige, at Venstre kan tilslutte sig forslaget.

Kl. 16:43

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Jon Stephensen fra Moderaterne. Værsgo.

Kl. 16:44

(Ordfører)

Jon Stephensen (M):

Tak for ordet. Det er både vigtigt, at der mellem Danmark og Grønland er ligestilling mellem love, men også, at der er ligestilling mellem kvinder og mænd. Det her forslag er med til at bidrage til begge ting, og derfor bakker Moderaterne fuldstændig op om dette. Tak for ordet.

Kl. 16:44

Fjerde næstformand (Karina Adsbøl):

Tak til ordføreren. Vi går videre til den næste ordfører i rækken, som er hr. Karsten Hønge. Værsgo.

Kl. 16:44

(Ordfører)

Karsten Hønge (SF):

Lovforslaget er udtryk for et godt samarbejde mellem Grønland og Danmark. Det er godt med en høj grad af parallelitet, og det glæder os da bl.a. at se, at samtykkelovgivning også bliver indført i Grønland. Lovforslaget er allerede blevet positivt behandlet af naalakkersuisut, og SF kan støtte lovforslaget.

Kl. 16:45

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Kenneth Fredslund Petersen fra Danmarksdemokraterne. Værsgo.

Kl. 16:45

(Ordfører)

Kenneth Fredslund Petersen (DD):

Tak, formand. Jeg følger op på, hvad rækken af hidtidige ordfører har sagt. Det er et rigtig fint forslag, hvor vi udligner eller sammenligner eller ligestiller loven i Danmark i forhold til Grønland. Det er baseret på et ønske fra hovedsagelig den grønlandske regering og det grønlandske parlament, som har tilsluttet sig enstemmigt. Derfor bakker Danmarksdemokraterne selvfølgelig fuldstændig op om det. Ønsket om lovforslaget udspringer som nævnt primært fra Grønlands side, og Danmarksdemokraterne støtter et godt og frugtbart samarbejde mellem Danmark og Grønland og støtter, at lovgivningen på alle hensigtsmæssige måder er så ens som muligt. Tak.

Kl. 16:46

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Carsten Bach fra Liberal Alliance. Er der en ordfører til stede fra Liberal Alliance? Det var så ikke hr. Carsten Bach.

Kl. 16:46

(Ordfører)

Steffen Larsen (LA):

Jeg er standin for Carsten Bach, da han er blevet syg, desværre. Tak, formand, for lige at minde mig om, at jeg skulle komme herop.

Det er vigtigt, at vi i samarbejde med Grønlands selvstyre hele tiden udvikler det grønlandske samfund på de områder, vi har ansvaret for i Danmark. Det er et ønske fra Grønlands side, men også fra dansk side, at standarden i f.eks. det grønlandske retssystem følger standarden i det danske. Det er vigtigt for sammenhængskraften i rigsfællesskabet, men også for at sikre de grønlandske borgeres retssikkerhed. Lovforslaget, vi behandler, udspringer af det grønlandske selvstyres ønsker, som vi naturligvis respekterer, og derfor stemmer vi også for forslaget, som det ligger her.

Kl. 16:47

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til Det Konservative Folkeparti. Er der en ordfører fra Det Konservative Folkeparti? Det er der ikke. Så går vi videre til fru Rosa Lund fra Enhedslisten.

Kl. 16:47

(Ordfører)

Rosa Lund (EL):

Tak for det. Jeg vil med det samme afsløre, at Enhedslisten støtter lovforslaget. Og jeg vil egentlig bare lige bruge meget kort tid, for vi har brugt lang tid herinde i dag allerede, men jeg vil bruge meget kort tid på at sige, at jeg er enormt stolt af, at samtykkeloven nu også kommer til at gælde i Grønland. Det er det største stykke retspolitiske arbejde, der er blevet lavet i det her Folketing i mange år, synes vi i Enhedslisten. Og vi er rigtig glade for, at den her lovgivning nu også kommer til at gælde i Grønland.

Vi håber, at vi, både i det danske Folketing, men også i Grønland, kan få rettet op på nogle af de – hvad kan man sige – huller, som er i den danske samtykkelovgivning, og som også har været diskuteret i løbet af de sidste par måneder. Men det tror jeg sådan set – det er i hvert fald min fornemmelse – at der er opbakning til. Så jeg tror egentlig bare, jeg vil sige tillykke med retten til egen krop til alle, som bor i Grønland. Enhedslisten støtter lovforslaget.

Kl. 16:48

Fjerde næstformand (Karina Adsbøl):

Tak til ordføreren. Og vi går videre til den næste ordfører i rækken, som er hr. Christian Friis Bach fra Radikale Venstre. Værsgo.

Kl. 16:49

(Ordfører)

Christian Friis Bach (RV):

Tak for det. Radikale Venstre støtter også lovforslag L 49, der netop skal sikre, at standarden for de her områder gælder ligeligt i Danmark og i Grønland. Og det er afgørende for os, at det her sker efter ønske fra naalakkersuisut og Inatsisartut, der endda har tilsluttet sig lovforslaget enstemmigt. Det handler jo om den samtykkebaserede voldtægtsbestemmelse, og den er vi rigtig glade for nu også kommer til at gælde i Grønland. Det handler også om digital kommunikation i kriminalretsplejen, afsigelse af straksdomme, bøder på stedet, udeblivelsesdomme, den pligtige afgangsalder for tjenestemandsansatte jurister og dommere og en modernisering og styrkelse af arve- og skiftesagsbehandling. Og vi bakker op om, at det her nu kommer til at gælde også i Grønland.

Vi har noteret os, når det gælder den samtykkebaserede voldtægtsbestemmelse, at danske advokater har noteret, at den bestemmelse er udvidet til også at omfatte tilfælde, hvor en person er fyldt 22 år og har samleje med et barn under 15 år. Det er ikke med i lovforslaget, men vi noterer os, at der er en positiv drøftelse mellem Justitsministeriet og naalakkersuisut omkring det her, og vi håber, at det kan prioriteres, og at vi dermed også kan få den bestemmelse med i en fremtidig ændring. Men vi bakker op om lovforslaget.

Kl. 16:50

Fjerde næstformand (Karina Adsbøl):

Tak til ordføreren. Vi går videre til den næste ordfører i rækken, som er hr. Peter Kofod, Dansk Folkeparti. Værsgo.

Kl. 16:50

(Ordfører)

Peter Kofod (DF):

Tak for det, formand. Vi kan ligesom de øvrige partier tilslutte os det her lovforslag og støtte det, så det skal der ikke være meget debat om.

Jeg vil dog sige, når vi nu taler om situationen i Grønland, at jeg håber, at Retsudvalget vil bruge meget energi på at følge situationen i Grønland på retsområdet, for det er et dansk ansvar, og det bør ligge det danske Folketing meget på sinde, at grønlændere, der bor i Grønland, får en ordentlig, fair behandling i retssystemet. Og vi er ikke i mål, så jeg håber, at Retsudvalget i den her periode virkelig vil holde et skarpt øje med, hvad der foregår i Grønland, og også inddrage de grønlandske folketingsmedlemmer i den proces. Tak for ordet.

Kl. 16:51

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Pernille Vermund fra Nye Borgerlige. Værsgo.

Kl. 16:51

(Ordfører)

Pernille Vermund (NB):

Tak for det, og tak for ordet. Som retsordfører har jeg i sidste valgperiode ad flere omgange nævnt, at jeg syntes, det var utidigt, at vi ikke sørgede for, at lovgivningen i Grønland fulgte med lovgivningen i Danmark, når det bl.a. handlede om beskyttelse af børn, når det handlede om voldtægtssager osv.

Jeg har også flere gange måttet lægge øre til, at det kommer, når man ellers er klar til det i Grønland, og jeg synes jo – med al respekt for Grønland – at det er et fair argument. Der er bare den situation, at vi jo på nogle områder her i Folketinget har ansvaret for politikken, og derfor har vi også ansvaret for de ofre, som bliver udsat for forbrydelser, hvis ikke vi handler i tide. Af samme årsag er jeg selvfølgelig glad for, at jeg i dag er indsuppleret  som grønlandsordfører og får lov til at være med til at førstebehandle et forslag, som netop gør det, som jeg har efterlyst som retsordfører, nemlig at sikre, at lovgivningen i Grønland på nogle af de her vigtige områder følger med lovgivningen i Danmark.

Der er meget at gøre i Grønland, og det skal vi følge op på. Nu er jeg jo retsordfører til hverdag, og jeg kommer til, hver gang der er retspolitik, som bliver gennemført i Danmark, at sørge for, at vi også får sagt til ministeren, når vi kan se, at det her er helt relevant i Grønland, at så skal Grønland følge med så hurtigt som muligt, ikke mindst af hensyn til de ofre, som alternativt måtte komme som konsekvens af de forbrydelser, der bliver begået. Så Nye Borgerlige bakker op om forslaget. Tak for ordet.

Kl. 16:52

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre i ordførerrækken til fru Aaja Chemnitz, IA.

Kl. 16:53

(Ordfører)

Aaja Chemnitz (IA):

Retten til egen krop er en af de mest grundlæggende rettigheder, vi har som mennesker. I Grønland har vi 14 gange så mange voldtægter som i Danmark. Det vil sige, at vi også har 14 gange så mange ofre for voldtægt, som der er her i Danmark. Derfor er dette lovforslag så vigtigt.

Det er positivt, at regeringen i samarbejde med naalakkersuisut arbejder målrettet for at hæve standarden på danske ansvarsområder i Grønland, så lovgivningen i Grønland og i Danmark følger hinanden. Før i tiden så vi, at der gik 10-15 år, før lovgivningen i Grønland på danske områder kom op på niveau med dansk lovgivning. Vi har også stadig væk på en række områder i Grønland lovgivning, som vi bestemmer over her i Folketinget, og som er fra 1960'erne og 1970'erne, og som vi skal have opdateret.

Derfor er samtykkeloven og det, at forslaget bliver behandlet her i dag, et stjerneeksempel på, at når dansk lovgivning træder i kraft i Danmark, skal regeringen tage stilling til, om de samme rettigheder også skal være der for borgerne i Grønland. Loven trådte i kraft den 1. januar 2021, og naalakkersuisut har i forbindelse med behandlingen hjemme i Grønland i Inatsisartut meddelt, at der skal igangsættes et omfattende informationsarbejde ved indførelsen af den her lov. Det er meget, meget positivt.

Derfor har Inuit Ataqatigiit også svært ved at få armene ned, over at samtykkeloven nu snart træder i kraft i Grønland. Jeg vil give stor ros for denne proces, hvor Inatsisartut også er blevet hørt. Det lover godt for fremtidige lovforslag, herunder også det næste lovforslag, som skal behandles her i salen, nemlig L 50, som vi også fra IA's side håber kommer til at træde i kraft for Grønland.

Det glæder særlig Inuit Ataqatigiit, at ofrets retsstilling styrkes med det her lovforslag. Når der er så forholdsmæssigt mange overgreb på børn og voldtægter i Grønland i forhold til i Danmark, er det vigtigt, at vi følger arbejdet og også kigger på nogle af de her knaster, der har været med samtykkeloven i Danmark. Det er også vigtigt, at vi husker på, at hele 82 pct. af alle anmeldelser af voldtægt afvises i retterne i Grønland. Det er et kæmpe retssikkerhedsmæssigt problem, vi har, fordi vi mangler beviserne. Med disse ord vil vi gerne sige, at vi er glade for, at lovforslaget er blevet fremsat. Vi støtter det på det varmeste. Det er med til at sikre nogle bedre rettigheder til nogle folk i Grønland, og det glæder Inuit Ataqatigiit. Tak for ordet.

Kl. 16:55

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til justitsministeren. Værsgo.

Kl. 16:56

Justitsministeren (Peter Hummelgaard):

Mange tak for ordet, og tak til alle ordførerne for, synes jeg, de meget positive indlæg, som vi har hørt her i dag. Også i Grønland, som flere jo har nævnt, er der er blevet set positivt på lovforslaget, som det grønlandske parlament, Inatsisartut, har tilsluttet sig enstemmigt. Det er vigtigt for mig, at der er grønlandsk opbakning til lovændringer for Grønland, fordi det er det grønlandske folk, der skal bestemme, hvad der skal gælde i Grønland, og det er i sagens natur dem med indgående kendskab til det grønlandske samfund og de grønlandske forhold, som er bedst egnede til at vurdere, hvordan det grønlandske retssystem skal indrettes. Jeg er glad for, at der også her i Folketinget er bred opbakning til forslaget. Jeg tror, at vi alle sammen kan være enige om, at et stærkt justitsområde er en forudsætning for et velfungerende og trygt samfund. Det er også i den forbindelse afgørende, at lovgivningen på Justitsministeriets område i hele rigsfællesskabet er tidssvarende og af god kvalitet.

Det lovforslag, som vi behandler i dag, har netop til formål at styrke de danske ansvarsområder i Grønland. Lovforslaget er udarbejdet efter ønske fra og i tæt dialog med naalakkersuisut, altså den grønlandske regering. Lovforslaget indeholder en lang række elementer, og jeg vil ikke remse alle ændringerne op, men nøjes med at nævne et par af dem.

Jeg er særlig glad for, at der med lovforslaget foreslås indført en samtykkebaseret voldtægtsbestemmelse i kriminalloven, som svarer til den ændring af straffeloven, der blev gennemført i Danmark fra den 1. januar 2021, og hvis det her lovforslag bliver vedtaget, vil der således fremover også kunne dømmes for voldtægt i Grønland, hvis gerningsmanden har haft samleje eller andet seksuelt forhold med en person, som ikke har samtykket heri. Det er mit håb, at lovforslaget, ud over at sikre en bedre retsbeskyttelse, vil bidrage til at tydeliggøre grænserne for, hvad der er acceptabel seksuel adfærd, også i Grønland.

Det er vigtigt, at kriminalsager i Grønland behandles så effektivt som muligt, så sagerne kan afsluttes inden for en rimelig tid af hensyn til både tiltalte og forurettede, og med lovforslaget foreslås der derfor en række initiativer, der skal være med til at lette behandlingen af kriminalsager. Bl.a. foreslås der indført regler om behandling af tilståelsessager, som bl.a. indebærer, at en kriminalsag kan fremmes til en dom uden medvirken af domsmænd, hvis sigtede i forbindelse med et retsmøde afgiver en uforbeholden tilståelse. Desuden foreslås adgangen til at afsige udeblivelsesdomme i kriminalsager udvidet, med henblik på at domstolene i visse typer sager ikke blot kan, men skal behandle sagen, som om tiltalte havde tilstået, hvis tiltalte udebliver uden lovlig grund.

Herudover indeholder lovforslaget bl.a. bestemmelser om, at den pligtige afgangsalder for dommere ved Grønlands retsvæsen hæves fra 65 år til 70 år, og hensigten hermed er at indføre den samme afgangsalder som i Danmark.

Endelig har Inatsisartut tilsluttet sig en række anordninger, der har til formål at modernisere arve- og skiftelovgivningen i Grønland, så den bliver tidssvarende. Anordningerne nødvendiggør en række ændringer i Grønlands retsplejelov og i den familieretlige lovgivning, og lovforslaget har derfor også til formål at gennemføre de ændringer.

Med de bemærkninger skal jeg endnu en gang takke for indlæggene, og jeg ser frem til den videre behandling her i Folketinget og står naturligvis til rådighed for besvarelse af de spørgsmål, der måtte opstå i den forbindelse. Tak for ordet, og qujanaq.

Kl. 16:59

Fjerde næstformand (Karina Adsbøl):

Tak til ministeren. Der er nogle spørgsmål. Først er det hr. Christian Friis Bach, Radikale Venstre. Værsgo.

Kl. 16:59

Christian Friis Bach (RV):

Tak til justitsministeren for et godt lovforslag og en fin fremlæggelse. Jeg har noteret, at Danske Advokater i deres høringssvar har bemærket, at bestemmelsen om samtykke, voldtægtsbestemmelsen, er udvidet til også at omfatte tilfælde, hvor en person, der er fyldt 22 år, har samleje med et barn på under 15 år. Men det er ikke taget med i lovforslaget her. Og jeg kan forstå på Justitsministeriets bemærkninger til høringssvarene, at der er en drøftelse i gang mellem Justitsministeriet og naalakkersuisut om det. Og jeg ville bare høre, om justitsministeren allerede nu kan sige lidt om den drøftelse, og hvor langt den er kommet.

Kl. 17:00

Fjerde næstformand (Karina Adsbøl):

Ministeren.

Kl. 17:00

Justitsministeren (Peter Hummelgaard):

Jeg kan ikke på stående fod redegøre for status på den drøftelse, men det vil vi selvfølgelig oversende til udvalgets behandling i forbindelse med lovforslaget.

Kl. 17:00

Fjerde næstformand (Karina Adsbøl):

Så går vi videre til den næste i rækken, som er fru Pernille Vermund, Nye Borgerlige. Værsgo.

Kl. 17:00

Pernille Vermund (NB):

Tak for det. Jeg har, som jeg også sagde i min ordførertale, tidligere til tidligere justitsministre nævnt, at når vi behandler lovgivning i Danmark på retsområdet, går der ofte lidt for lang tid, før det også får effekt for Grønland og Færøerne. Ofte står der, som der også står i det lovforslag, vi kommer til at behandle lige om lidt, at loven ikke gælder for Grønland og Færøerne. Og det betyder jo, som jeg sagde i min ordførertale, at vi påtager os et ansvar – et ansvar for de ofre, der måtte være i den periode, hvor Grønland og Færøerne slæber efter.

Vil ministeren i modsætning til tidligere justitsministre være åben for i højere grad at effektivisere den måde, vi lovgiver i Grønland på, sådan at de ofre, der jo helt åbenlyst er i Grønland, bliver færre og ikke flere fremover?

Kl. 17:01

Fjerde næstformand (Karina Adsbøl):

Ministeren.

Kl. 17:01

Justitsministeren (Peter Hummelgaard):

Jeg tror i hvert fald, at jeg vil gå så langt som til at sige, at jeg fuldstændig anerkender præmissen og også problemformuleringen i det spørgsmål, som fru Pernille Vermund stiller. Det er jo også derfor, vi har det som ambition hele tiden at sørge for at gøre alt, hvad vi kan, for at der lovgivningsmæssigt er de samme standarder på både Færøerne og i Grønland, som der er i den danske lovgivning. Hvis der derfor er noget, vi kan gøre for at smidiggøre de processer, vil vi selvfølgelig gøre det for vores del.

Når det er sagt, tror jeg også, man skal have respekt for de sagsgange og de lovgivningsmæssige skridt, som man skal igennem i henholdsvis Grønland og på Færøerne, når det er, at lovgivningen skal opdateres til de standarder, som vi har sat her i Folketinget.

Kl. 17:02

Fjerde næstformand (Karina Adsbøl):

Ønskes en anden kort bemærkning? Nej. Så går vi videre til den næste, og det er fru Aaja Chemnitz, IA. Værsgo.

Kl. 17:02

Aaja Chemnitz (IA):

Tak. Allerførst vil jeg bare sige: Qujanaq illillu – selv tak, tak for lovforslaget. Det er rigtig positivt og et godt eksempel på, hvordan man kan samarbejde mellem Grønland og Danmark. Ja, det tager tid, når Inatsisartut skal høres, men det er jo også vigtigt, at man hører Grønlands parlament først og vi får det med i lovprocessen.

Noget af det, som er en udfordring i praksis, er, at mens der minimum sidder otte ovre i Nordatlantenheden i Justitsministeriet, sidder der typisk én i naalakkersuisut, der arbejder med hele justitsområdet hjemme i Grønland. Det er en udfordring i forhold til netop at kunne sikre den her hurtige smidiggørelse af at få de her love i Danmark til også at træde i kraft i Grønland. Er det noget, man kunne kigge på fremadrettet, altså hvordan man i højere grad kan samarbejde, også når man tager det in mente, at ressourcefordelingen kan være lidt skæv? For det kan også være en hindring for, at lovgivningen ligesom bliver smidigere i forhold til Grønland og Danmark.

Kl. 17:03

Fjerde næstformand (Karina Adsbøl):

Ministeren.

Kl. 17:03

Justitsministeren (Peter Hummelgaard):

Tak for det. Vi er åbne over for alle gode forslag til, hvordan man kan smidiggøre det samarbejde, selvfølgelig med al respekt for at der proportionalt er forskelle i, hvad det er for nogle ressourcer, der er til rådighed. Jeg synes i forvejen, at vi – mellem fru Aaja Chemnitz og mig selv, men også, hvad jeg hører, bredere i regeringen – har et rigtig, rigtig godt og frugtbart samarbejde. Det vil vi jo naturligvis gerne fortsætte, og vi vil også fortsætte den tætte dialog om, hvordan vi så også kan smidiggøre de lovgivningsprocesser, som gør, at den grønlandske lovgivning kan opdateres hurtigere til den danske lovgivningsstandard.

Kl. 17:04

Fjerde næstformand (Karina Adsbøl):

Fru Aaja Chemnitz.

Kl. 17:04

Aaja Chemnitz (IA):

Tak for det, og også tak for det gode samarbejde. I den tid, jeg har været i Folketinget, som snart er 8 år, er det min oplevelse, at Grønland venter på Danmark og Danmark venter på Grønland. Derfor tror jeg, det er vigtigt, at vi får en afklaring af, hvem det egentlig er, der skal tage teten. Det er derfor, jeg spørger ind til det her. For der er også noget strukturelt, som vi er nødt til at være mere opmærksomme på. Kunne man forestille sig, at man fra dansk side tog noget mere initiativ til, at man, når der var nogle nye ting på justitsområdet, så rakte ud til Grønland, frem for at man skal vente på, at Grønland beder om, at lovgivningen skal træde i kraft for Grønland?

Kl. 17:05

Fjerde næstformand (Karina Adsbøl):

Ministeren.

Kl. 17:05

Justitsministeren (Peter Hummelgaard):

Det tror jeg sagtens man kunne forestille sig. Jeg tror, jeg vil gribe opfordringen og så ved passende lejlighed inden for en overskuelig fremtid invitere fru Aaja Chemnitz til en kop kaffe, hvor vi så måske kan drøfte de her spørgsmål videre. Vi har allerede drukket én kop kaffe, hvor vi kort berørte det her, men det kunne jo være nærliggende at snakke lidt mere grundlæggende om det.

Kl. 17:05

Fjerde næstformand (Karina Adsbøl):

Tak til ministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 50:

Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.).

Af justitsministeren (Peter Hummelgaard).

(Fremsættelse 22.02.2023).

Kl. 17:05

Forhandling

Fjerde næstformand (Karina Adsbøl):

Forhandlingen er åbnet, og den første ordfører er hr. Bjørn Brandenborg fra Socialdemokratiet. Værsgo.

Kl. 17:06

(Ordfører)

Bjørn Brandenborg (S):

Tak for det, formand. I dag er også en god dag – en rigtig god dag – at være retsordfører for Socialdemokratiet på, fordi jeg får lov til at være den første på talerstolen til at tale om det her lovforslag, som vi førstebehandler i dag.

Lovforslaget udmønter bl.a. anbefalinger fra arbejdsgruppen om digitale krænkelser og indeholder rigtig mange gode og vigtige skridt i kampen mod seksuelle overgreb. Det gælder særlig i forhold til vores børn og unge. De skal beskyttes mod fysiske overgreb og krænkelser, men de skal også beskyttes digitalt, og voksne, som krænker, misbruger og udnytter børn, skal straffes. Det gælder også, når de gør det på internettet.

Med lovforslaget lægges der op til en selvstændig kriminalisering af grooming – altså den situation, hvor en ældre, mere erfaren person opbygger et tillidsforhold til et barn for at kunne begå seksuelle overgreb – og der bliver sat ind over for det, der kaldes sextortion, hvor en person truer med at dele eksempelvis nøgenbilleder for at få et barn til at udføre seksuelle handlinger på sig selv. Det er jo nogle forfærdelige gerninger – at udnytte tillid, systematisk manipulere og bearbejde et barn for at misbruge det seksuelt – det er afskyeligt, og det skal stoppes. Derfor er vi meget glade for de skærpelser, som der er lagt op til.

Lovforslaget indeholder også andre gode forslag, som skal sætte ind over for seksuelle krænkelser og misbrug. Vi får udvidet straffeloven, så blufærdighedskrænkelser også bliver en del af den såkaldte skolelærerparagraf. Hvis man har et særligt betroet forhold til et barn eller en ung, som man jo har, når man er skolelærer, pædagog eller træner i en sportsklub, så skal man uanset samtykke ikke have lov til at udsætte sin elev for blufærdighedskrænkelser.

Forslaget indeholder også en ændring i forhold til det, vi i dag kalder tilsnigelse til samleje, altså den situation, hvor en person tilsniger sig samleje med en person, som tror, at vedkommende har sex med en anden. Det er en helt forfærdelig situation for offeret, som ikke har givet samtykke til at have samleje med den pågældende person, og derfor er det også helt rimeligt, at den situation nu sidestilles med voldtægt, hvilket skærper straffen betragteligt. Og så lægger forslaget op til, at det skal være strafbart, hvis en religiøs leder groft misbruger det afhængighedsforhold, som kan bestå mellem religiøse ledere og et medlem af dennes menighed.

Det her er et vigtigt forslag. Det er vigtigt, fordi vi får sat ind over for nogle helt afskyelige personer, som begår noget af den værste kriminalitet, vi kan forestille os: overgreb mod og krænkelser af børn. Og så er det helt enormt vigtigt, fordi vi med de her forskellige initiativer i forslaget får sendt et klart budskab ud til ofrene for seksuelle overgreb: Det er aldrig jeres skyld; det er aldrig jeres ansvar. Det er gerningspersonerne, som udnytter, manipulerer, misbruger og krænker. Det er gerningspersonernes skyld, det er deres ansvar, og det er dem, som skal mærke konsekvenserne. Det kommer de til med det her lovforslag. Tak for ordet.

Kl. 17:09

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Preben Bang Henriksen fra Venstre. Værsgo.

Kl. 17:09

(Ordfører)

Preben Bang Henriksen (V):

Det er jo fristende at holde en tilsvarende lang tale, som min kollega netop har holdt, og gentage alt det, han har sagt, for det er som talt ud af min mund. Det er nok også at spilde vores tid, så jeg kan i hvert fald sige, at jeg fuldt ud tilslutter mig det, Socialdemokratiets ordfører har sagt om det pågældende lovforslag her.

Men som en mand i min alder lærer man i hvert fald et par nye udtryk, når man læser det igennem. Grooming havde jeg nok en idé om hvad kunne være. Der udnytter man tillidsforholdet til børn. Og der får man altså nu en strafferamme på 2 år. Ja, i det hele taget opererer man jo igen hele forslaget igennem med strafferammer og normalstraf. Men det er godt nok et underligt fænomen, vi opererer med i Danmark: Der er nogle kolossale strafferammer, der stort set aldrig bliver udnyttet – eller aldrig bliver udnyttet fuldt ud, kan man i hvert fald rolig sige. Men det er der udvalg der ser på, og jeg venter spændt på, hvad de når frem til. Det var en lille sidebemærkning omkring strafferammer.

Ud over det omfatter forslaget også sextortion. Det er åbenbart situationer, hvor man truer typisk unge mennesker til sex med sig selv eller til at dele nøgenbilleder eller noget andet ulækkert. Og her bliver det fremover straffet som voldtægt med en strafferamme på 8 års fængsel. Også her håber jeg, at vi ikke ender med 14 dages fængsel i de konkrete tilfælde.

Et andet element, der er med her, er – sådan lidt populært sagt – håndboldtrænerens sms med seksuelt indhold til unge under 18 år. Sker sådan noget, jamen så falder der altså nu straf, som var det blufærdighedskrænkelse efter § 223 i straffeloven. Et yderligere element er forveksling, hvor man åbenbart tror, man har sex med en anden. Og det må man altså heller ikke, altså liste sig ind på den måde. Og også det er blevet i hvert fald strafbart, ikke bare som blufærdighedskrænkelse, som det var førhen, men nu som egentlig voldtægt. Og det kan jo ikke undre nogen, at sådan må det være. Når man opererer med samtykke til sex, ligger der også deri, at det også er den rigtige person, man skal have sex med. Der er også strafbarhedsbestemmelser omkring misbrug af religiøs afhængighed og lignende, alt sammen foranlediget af tidligere episoder.

Samlet set kan jeg sige: Vi har trængt til at få ryddet op i de her regler, og det er det, der er sket med det forslag, ministeren har fremsat, og Venstre kan fuldt ud støtte det.

Kl. 17:12

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Henrik Rejnholt Andersen fra Moderaterne. Værsgo.

Kl. 17:12

(Ordfører)

Henrik Rejnholt Andersen (M):

Tak skal du have, formand. Og tak til ministeren for at fremsætte dette lovforslag. I Moderaterne er vi store tilhængere af forslaget, der har til hensigt at udvide straffeloven, så den også gælder grooming og andre former for digitale krænkelser. Mine to kollegaer i både Socialdemokratiet og Venstre har stået og talt vidt og bredt om, hvad det her lovforslag kan, og hvad det gør godt for. De digitale krænkelser er en bekymrende tendens i vores samfund, hvor der er meget i dagligdagen, der i den grad strider med at finde sted i den digitale verden. Det er en trist tendens, der desværre er kommet for at blive. Derfor mener vi i Moderaterne, at vi skal være med til at modvirke udfordringerne ved at have rettidig lovgivning, der egner sig til den digitale verden. Vi har et ansvar over for vores børn og vores unge og et ansvar for, at de får en god opvækst. Det ansvar betyder også, at vi skal afskærme børn eller unge fra krænkere og manipulerende adfærd på nettet, men samtidig også sætte ind over for krænkere. Det gør vi med dette lovforslag, og Moderaterne kan bakke hundrede procent op omkring det lovforslag. Tak for ordet.

Kl. 17:13

Fjerde næstformand (Karina Adsbøl):

Tak til ordføreren. Vi går videre til den næste ordfører i rækken, som er fru Karina Lorentzen Dehnhardt fra Socialistisk Folkeparti. Værsgo.

Kl. 17:14

(Ordfører)

Karina Lorentzen Dehnhardt (SF):

Tak for ordet. Hvis man er i tvivl om, at de digitale muligheder har givet seriekrænkere og digitale børnelokkere kronede dage og bedre muligheder for at sidde derhjemme bag nedrullede gardiner med deres pc i skødet og kontakte vores børn, ja, så skal man bare kigge mod Brammingsagen og Vardesagen. I den ene sag havde gerningsmanden kontaktet 115 ofre – det var drenge. I den anden omfattede anklageskriftet 196 forhold begået mod kvinder og piger. Det er derfor, at det her lovforslag er så vigtigt, og det er noget, som vi i SF igen og igen har peget på behovet for, for retsbeskyttelsen skal følge med udviklingen i kriminaliteten.

Inden jeg så vender mig mod de enkelte elementer, vil jeg også gerne sige, at et jo er den formelle retsbeskyttelse, noget andet er retshåndhævelsen og politiets arbejde. Hvis ikke efterforskningen fungerer, og hvis ikke gerningsmænd kommer til at stå til regnskab for den digitale vold, de udøver mod vores børn, betyder fine, nye paragraffer altså ikke ret meget. Derfor må det også være et vigtigt arbejde for os at styrke politiets arbejde med de her sager. I hvert fald i sagerne fra Sønderjylland gik der meget lang tid, inden man opdagede sammenhængen i sagerne, fordi anmeldelserne strømmede ind i forskellige politikredse og der gik lidt tid, inden man opdagede mønsteret, altså at det var den samme mand, som sad og begik de her ensartede forbrydelser.

Mange af de her forbrydelser, vi dækker i dag, kunne måske allerede straffes efter forskellige paragraffer, men i nogle tilfælde har det givet en uensartet behandling, og i andre tilfælde har der været lidt huller i strafmulighederne, og endelig har nogle måske heller ikke helt afspejlet den alvorlighed, som de burde behandles med. Børn kan ikke altid gennemskue, hvad de udsættes for, når voksne plejer relationer med dem på nettet – nogle af dem gør det jo, fordi de har seksuelle hensigter med børnene. Derfor er det ret godt, at vi nu får kriminaliseret grooming, og det er jo også en lang række børneorganisationer, som har anbefalet det direkte. Det er vi glade for, og vi er også glade for, at man har lyttet til, at forældelsesfristen skal være længere, fordi ofrene jo ikke altid opdager, hvad det er, de er udsat for, før langt op i livet, hvor de får en anden modenhed og erfaring til at forstå, hvad det er, de er blevet udsat for, og at det ikke var i orden.

I forhold til blufærdighedskrænkelse synes jeg også at det er godt, vi retter op på den skævhed, der er. Det er i dag ikke omfattet af den såkaldte lærerparagraf, som jo forbyder lærere og andet personale, som er betroet børn og unge, at have seksuelle relationer med dem. Måske husker I sagen om Sofie, som kun var 15 år gammel. Det gik ikke så langt, at hun havde sex med sin lærer, men i hvert fald sendte han hende stærkt seksualiserede beskeder, nøgenbilleder af sig selv og berørte hende. Jeg tror, at de fleste herinde vil sige, at det er en forkert måde at handle på, når man har ansvaret for et barn eller en ung, og det kan jo aldrig være barnets opgave at sige fra; det er den voksnes ansvar at lade være. Derfor skal blufærdighedskrænkelser selvfølgelig også omfattes af den lærerparagraf, og det kommer nu til at ske. Ja, man har jo faktisk svært ved at forstå, at det ikke var tilfældet tidligere.

Så er der sextortion, som nu bliver skrevet ind i straffeloven. Jeg synes, det er en ondsindet form for afpresning, hvor ofrene jo afpresses til at gøre seksuelle ting ved sig selv og ofte dokumentere det og sende det til gerningsmænd. Jeg er en lille smule forundret over, at hurtcore, som ikke nødvendigvis har et seksuelt motiv, men bare det motiv at ydmyge offeret, f.eks. ved at afpresse det til at foretage nedværdigende handlinger mod sig selv, ikke er omfattet. Jeg synes, der er nogle grove eksempler, som også har været beskrevet i pressen, og jeg har derfor stillet et spørgsmål til justitsministeren, i forhold til hvordan det så er dækket. Det synes jeg er vigtigt at komme videre med.

Det sidste, jeg vil nævne, er forslaget om at bremse religiøse lederes manipulation af medlemmer af menigheden, og det er jo et forslag, som er kommet til på baggrund af et beslutningsforslag fra SF. Det var egentlig en sag fra en afrikansk frikirke, som satte det hele i gang, men jeg skal da lige love for, at siden forslaget først blev kendt, er der kommet mange efterfølgende sager og også en hel del fra folkekirken. Det er derfor et rigtig vigtigt forslag, for ingen skal selvfølgelig kunne udnytte det afhængighedsforhold, der opstår, når man er i en sårbar situation og er midt i en livskrise. Så det er rigtig fint, at vi også får rettet op på det.

Til sidst nævner jeg så bare lige sugardating ret hurtigt. Der synes jeg ikke at vi er i mål. Arbejdsgruppen har ligesom fundet ud af, at det er ulovligt, hvis man tjener penge på det på en platform, men jeg mangler stadig væk, at vi får en indikation af, at vi går direkte efter den her slags kriminalitet. Tak for ordet.

Kl. 17:19

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til fru Betina Kastbjerg fra Danmarksdemokraterne. Værsgo.

Kl. 17:19

(Ordfører)

Betina Kastbjerg (DD):

Tak for ordet. L 50 foreslår en række initiativer mod digitale krænkelser, herunder en ny selvstændig groomingbestemmelse, der forbyder grooming af personer under 18 år.

Den digitale udvikling er en del af vores alles liv, men nok særlig vores unge menneskers. Børn starter i dag tidligt med f.eks. at kunne håndtere en iPad og har mulighed for i en ung alder at være på diverse sociale medier som Snapchat og chatfora i forskellige onlinespil. Vi som forældre har naturligvis et ansvar for at guide vores børn i at være opmærksomme på, at Lars på 13 år måske er Lars på 30 år, men der vil altid være en risiko for, at voksne vil udnytte denne mulighed for at komme i kontakt med sårbare børn og unge med det formål at krænke dem seksuelt.

Derfor er Danmarksdemokraterne da også positive over for de forskellige initiativer, der skal opstramme lovgivningen, og jeg kan bl.a. nævne, at grooming fremover skal kriminaliseres med en selvstændig bestemmelse i straffeloven og kunne give op til 2 års fængsel. Det forudsætter, at den forurettede er under 18 år. Det skal derudover ifølge groomingbestemmelsen være muligt at få en beskikket bistandsadvokat samt adgang til vederlagsfri samtale med en advokat både før politianmeldelsen og efter sagens afslutning.

Fremover skal det også være strafbart, hvis en gerningsperson udsætter en elev under 18 år, som f.eks. er betroet denne til undervisning, for blufærdighedskrænkende adfærd, uanset om eleven har samtykket. Det samme gør sig gældende, hvis der er tale om en religiøs leder, der groft misbruger forholdet til et medlem af menigheden. Betegnelsen pornografisk materiale ændres til seksuelt materiale, og for personer under 15 år ændres betegnelsen til overgrebsmateriale.

Lovforslaget sender dermed et vigtigt signal til vores børn og unge om, at det aldrig er deres ansvar, at de bliver udsat for seksuelle krænkelser. Det er den voksne, der har ansvaret, og det er den voksne, der skal straffes. Det sender også et vigtigt signal om, at der slås hårdt ned på digitale børnelokkere, der rykker ind i vores børns virtuelle fællesskaber.

På den baggrund støtter Danmarksdemokraterne lovforslaget.

Kl. 17:21

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Steffen Larsen fra Liberal Alliance. Værsgo.

Kl. 17:21

(Ordfører)

Steffen Larsen (LA):

Tak, formand. Det er en alvorlig sag, vi diskuterer her. TikTok-manden er jo et udtryk, som man har hørt på det seneste i medierne, og der har vi altså at gøre med en mand, hvis sag omfatter 36 forhold og startede i januar ved retten i Helsingør. Han har bl.a. benyttet sig af det, vi i dag lovgiver om, nemlig grooming.

En anden ting, man kan nævne, er Rotherham. Navnet på denne britiske by burde sætte en skræk i livet på enhver forælder i denne verden. Rotherham var epicenter i en enorm skandale, hvor groomingbander udnyttede de svageste og mest socialt udsatte unge piger seksuelt. De gjorde dem til prostituerede, de gjorde dem til sexslaver, og de misbrugte dem igen og igen med trusler, udskamning og vold, og de fangede mange af dem online på internettet. Værre endnu med den sag var, at myndighederne skjulte sagerne. Det politi, de anklagere og de lokale politikere, der skulle hjælpe ofrene, ignorerede dem og smed dem under bussen i et politisk korrekt korstog. Det må aldrig kunne ske i Danmark.

Det er derfor godt at se, at der foregår et arbejde med at gøre grooming til et emne, vi kan forene os mod her i Folketinget. Vi skal have en aktiv lovgivning mod grooming i vores samfund. Med internettets og mobiltelefonernes indtog har pædofile og seksuelle krænkere nemlig fået adgang direkte ind i vores børns værelser, hvis vi ikke passer ordentligt på dem. Vi skal give de pædofile og seksualforbryderne, der afpresser og misbruger vores unge mennesker online og ude i samfundet, så svære kår som overhovedet muligt. Vi skal ramme dem hårdt og helst så lang tid, inden skaden er sket, som muligt.

I Liberal Alliance er vi ikke med i den oprindelige aftale om det her lovforslag, og der er også nogle spørgsmål til, hvorledes dette forslag præcis skal fungere, som jeg er spændt på at få afklaret i det videre lovgivningsarbejde. Men alt i alt er vi i Liberal Alliance positive over for forslaget og støtter det. Tak.

Kl. 17:24

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Mai Mercado fra De Konservative.

Kl. 17:24

(Ordfører)

Mai Mercado (KF):

Tak. Det er altid en god dag, når strafskærpelser er på lovprogrammet, og ligeledes er det en god dag, når straffelovens bestemmelser udvides og nye bestemmelser kommer til. Så det er en rigtig god dag i dag med det her lovforslag.

Til gengæld er det en skidt dag for krænkere, voldtægtsforbrydere og dem, som truer eller groomer sig til overgreb, for vi skærper straffene, og vi udvider en række af straffelovens bestemmelser. Det gør vi, fordi vi opdaterer lovgivningen, så den møder den digitale virkelighed, for virkeligheden er, at børn og unge i dag i vid udstrækning bruger internettet til at holde venskaber ved lige og danne nye venskaber, og de bruger endda internettet til fritidsaktiviteter såsom gaming. De børn og unge skal beskyttes, for den teknologiske udvikling har givet folk, der vil begå seksuelle overgreb mod børn og unge, helt nye muligheder, bl.a. ved at de kan udgive sig for at være en anden på sociale platforme og i spil.

Vi får således en ny bestemmelse i straffeloven, som kriminaliserer grooming. Den digitale virkelighed er, at der findes krænkere og overgrebsmænd, som bruger indgange i spil og på sociale medier til at indynde sig hos børn, sådan at groomeren kan benytte et tillidsforhold til at begå seksuelle overgreb.

Vi får også udvidet straffeloven, således at sexstortion kriminaliseres. Sextortion er et fænomen, hvor en person får en anden til at udføre seksuelle handlinger på sig selv. Et eksempel er ham, der kaldes TikTok-manden, som i 2021 blev idømt 3 års ubetinget fængsel og nu igen sidder på anklagebænken.

Positivt er det også, at den såkaldte lærerparagraf nu udvides til også at omfatte blufærdighedskrænkelse. Lærerparagraffen er jo et forbud mod seksuelle relationer mellem børn under 18 år og personer, de har et særlig tillidsfuldt forhold til, det være sig en lærer, en idrætstræner eller lignende. Vi skal beskytte børn, og hammeren skal falde hårdt, når blufærdighedskrænkelser udøves af en, som barnet burde kunne stole på og have tillid til, og som til syvende og sidst burde beskytte barnet.

Tilsnigelse til samleje sidestilles nu med voldtægt, og strafferammen skærpes til det dobbelte, således at den følger strafferammen for samleje uden samtykke, og det bakker vi op om, for der er ikke samtykke, hvis den ene udgiver sig for at være en anden person.

Den sidste udvidelse af straffeloven er en indføjelse af religiøse ledere i forbuddet mod at misbruge en person, der står i et afhængighedsforhold til den pågældende leder, eksempelvis ved at en religiøs leder altså ikke må misbruge sin magt til at skaffe sig samleje med et medlem af menigheden.

Med de positive ord kan vi i Det Konservative Folkeparti støtte varmt op om lovforslaget.

Kl. 17:26

Fjerde næstformand (Karina Adsbøl):

Tak til ordføreren, og der er ikke nogen korte bemærkninger, så vi går videre til den næste ordfører i rækken, som er fru Rosa Lund fra Enhedslisten. Kom bare nærmere. Værsgo.

Kl. 17:27

(Ordfører)

Rosa Lund (EL):

Tak for det. Jeg vil starte med at sige, at vi jo normalt i Enhedslisten synes, det er lidt problematisk, når man laver sådan nogle bunkelovforslag som det her. Men jeg vil dog sige, at det her er et godt et af slagsen. Jeg synes, der er nogle rigtig gode ting i det her lovforslag. Vi får rettet op på flere områder, som ikke har været kriminaliseret, hvad flere af os herinde har ønsket og efterspurgt mange gange.

Jeg synes, det er rigtig godt, at vi nu endelig får tilsnigelsesparagraffen – da jeg læste jura, blev den kaldt listepikparagraffen – ændret, så den faktisk er i overensstemmelse med samtykkeloven. Det er på tide. Jeg synes også, det er godt, at vi tager yderligere initiativer mod digitale krænkelser, og jeg synes særlig, det er godt, at vi får opdateret sproget i straffeloven, så vi ikke længere omtaler billeder og videoer af overgreb som værende porno, for det kan give indtryk af, at der er tale om noget, som ofrene selv er med på, og det er jo på ingen måde det, der gør sig gældende i så alvorlige sager.

Grooming er et område, som vi har haft meget fokus på de seneste år, og det er godt. Vi ved, at mange ofre for grooming og andre overgreb, især børn, kan føle stor skam ved det, de bliver udsat for. At understrege, at grooming er forkert, ved selvstændigt at kriminalisere det er derfor med til at afhjælpe den skam, ofrene kan føle. Det har vi efterspurgt længe i Enhedslisten. Forhåbentlig vil en selvstændig kriminalisering medføre, at flere ofre føler sig trygge i at anmelde forbrydelserne, og især ved grooming, hvor der jo er tale om børn, er det også mit håb, at flere af dem vil føle sig trygge ved nu at kontakte en voksen og få hjælp, fordi det er tydeligt, at det, de har været udsat for, er forkert. Den udvikling, vi har set efter samtykkeloven blev indført, er jo, at flere ofre faktisk har turdet anmelde de overgreb, de har været udsat for, og det håber vi også kan ske med den her groomingbestemmelse.

Jeg synes dog ikke, vil jeg så sige, selv om jeg er glad for det her lovforslag, at man med den nye groomingbestemmelse rammer hovedet på sømmet. Lovforslaget bærer præg af, at man har haft en arbejdsgruppe, der har skullet finde et kompromis, hvor nogen helt klart kan se behovet for at kriminalisere grooming selvstændigt, mens andre nok har haft lidt sværere ved at se behovet. Og det kompromis, man er endt med, synes jeg kan gøre det lidt svært for domstolene at fortolke, hvordan det her lovforslag skal ses.

Bestemmelsen er formuleret sådan, at man for at kunne straffe efter den nye § 231 skal kunne bevise et forsæt om at begå en seksualforbrydelse, og så vidt jeg har forstået efter mange år som retsordfører, kan man straffe en gerningspersons forsøg på at begå en forbrydelse med hjemmel i straffelovens § 21. Og jeg kan simpelt hen ikke se, hvad forskellen er på den mulighed, der allerede følger af § 23, og så den mulighed, den nye bestemmelse indfører. Og der behøver måske heller ikke at være en forskel, for det vigtige er jo at tydeliggøre den mulighed, der allerede i dag er for at dømme for grooming. Det er vigtigt for ofre, politi, anklagemyndighed, domstolen og for gerningspersonerne, at alle ved, at det er ulovligt at groome. Der er bare den lille forskel på den nye § 231 og den eksisterende mulighed for at straffe for at forsøge, at der i § 231 er en strafferamme på indtil 2 års fængsel, og da § 231 er en lex specialis-bestemmelse, er der en risiko for, at man ender med at give nogle meget milde straffe for nogle meget alvorlige forbrydelser.

Det er godt nok sjældent, jeg står på den her talerstol og taler for en højere strafferamme, men jeg ville alligevel være ærgerlig over det, hvis vi kom til at lave et stykke lovgivning, der gjorde, at man på en eller anden måde kunne ende med at få en lavere straf for at have begået en meget alvorlig forbrydelse. Det er bare for at sige, at det er en bekymring, vi har i Enhedslisten. Derfor håber jeg meget, at vi kan få en ordentlig dialog omkring det her lovforslag i udvalget, og at vi måske også kan nørde lidt ned i paragrafferne, så vi netop sikrer, at forarbejderne ligger ordentligt til domstolene, så der ikke bliver givet nogen såkaldte strafrabatter.

Når det er sagt, vil jeg sige, at Enhedslisten støtter lovforslaget, og som de fleste herinde ved, så har vi jo længe arbejdet på både at få afskaffet tilsnigelsesparagraffen, men også på at få en selvstændig groomingparagraf, så jeg håber meget, at vi kan lykkes med at lave noget, som sikrer de rigtige strafferammer. Tak for ordet.

Kl. 17:32

Fjerde næstformand (Karina Adsbøl):

Tak til ordføreren. Og nu er det ikke, fordi jeg vil afbryde ordførerens tale, men formanden hørte et ord, som vi ikke bruger i Folketingssalen, så det vil jeg bare lige påpege over for ordføreren.

Tak for ordførertalen, og vi går videre til den næste ordfører i rækken, som er fru Zenia Stampe fra Radikale Venstre. Værsgo.



Kl. 17:32

(Ordfører)

Zenia Stampe (RV):

Det er svært lige at abstrahere fra den sidste kommentar, og jeg skal lade være med at sige det ord, kan jeg forstå.

Først vil jeg sige, at alle strafskærpelser bestemt ikke er gode, hvis man spørger mit parti. Det gibbede lidt i mig, da jeg hørte fru Mai Mercado sige, at enhver strafskærpelse er en god nyhed. Det håber jeg virkelig ikke man mener hos Det Konservative Folkeparti, så er det jo skruen uden ende.

Men i dag er vi rigtig glade for at stå her og kunne tilkendegive vores støtte til de her strafskærpelser. Der er jo tale om, synes jeg, den værste kriminalitet, man næsten kan gøre sig skyldig i, nemlig kriminalitet imod børn, og endda en kriminalitet, som ikke bare volder børnene ondt, men som også får mange børn til at bære skylden på deres egne skuldre. Det er det værst tænkelige! Og de mennesker måtte man for min skyld gerne bure inde i lang tid. Det giver det her lovforslag jo så også mulighed for.

Det er jo så også en sådan lidt blandet landhandel, som åbner for at kriminalisere nye kriminalitetsformer, altså den her digitale grooming, digital kriminalitet, som vi ikke kendte for 20 år siden, og som vi jo hele tiden skal halse efter for at tage højde for som lovgivere. Det er rigtig godt, men det handler jo ikke bare om digitale krænkelser. Jeg synes også, at det her lovforslag samler op på nogle af de erfaringer, men også noget af det kulturskifte, som er affødt af hele den her metoobølge. For den udvidelse af lærerparagraffen, som vi ser, handler jo også om at tage ved lære og tage til efterretning, men også handle på nogle af de sager, der har været, bl.a. sagen om pigekoret og sager inden for sportsverdenen, hvor folk med en autoritet altså har brugt den autoritet til at skabe nogle relationer, som bare ikke var i orden. Og der er det sådan set lige meget, hvad den mindreårige siger. Det er bare ikke i orden at bruge sin autoritet og sin erfaring, sin position, over for nogle mindreårige til at have en form for seksuel relation. Det synes jeg faktisk er et rigtig godt bud på, hvad man kan gøre, eller hvad man kunne have gjort i nogle af de sager, som vi har set, hvor der også har været en diskussion af, om det var med den enkeltes billigelse eller ej.

Her skærer vi bare ud i pap, at hvis man er voksen og har en relation til nogle børn og unge – i en lærerrelation eller en anden autoritetsrelation – så må der overhovedet ikke være noget som helst, der minder om seksuelle antydninger i den relation. Det får vi skåret fuldstændig ud i pap. Det er ikke okay at sige: Din numse ser pæn ud. Jeg håber, man må sige det ord – nå, nu er der kommet en anden i formandsstolen. Det er ikke okay at sige: Dine bryster ser pæne ud i den der kjole. Den type kommentarer eller den type samtale skal ikke foregå mellem en voksen person og nogle mindreårige, når man har et ansvar over for de mindreårige. Det får vi også skåret ud i pap i dag, og det håber jeg kan høres meget tydeligt derude.

Så alt i alt er vi meget glade for dagens lovforslag med en række forskellige tiltag, som jo altså både sætter ind over for de her nye digitale kriminalitetsformer, men som også følger op på den kulturændring, der har været med metoo, og som især sender et signal til voksne mennesker, der har børn i deres varetægt, om, at vi altså skal sørge for, at det aldrig nogen sinde kan bruges til at stille nogen som helst former for seksuelle behov hos den voksne. Så ja, det er en god dag i dag.

Kl. 17:36

Anden næstformand (Jeppe Søe):

Tak til ordføreren. Der er ikke nogen korte bemærkninger. Og der er jo desværre nogle ord, som hører til lige præcis det her emne.

Vi skal til den næste ordfører, og det er hr. Peter Kofod.

Kl. 17:37

(Ordfører)

Peter Kofod (DF):

Tak for det, formand. I Dansk Folkeparti vil vi gå meget langt for at beskytte børn og unge mod overgreb, også længere, end man gør med det her lovforslag. Vi har eksempelvis tidligere fremsat beslutningsforslag om en styrket indsats for at begrænse og bekæmpe pædofili med skærpede straffe, krav om behandling mod pædofili og meget andet. Det var der desværre ikke flertal for dengang.

Selv om vi gerne vil gå længere end lovforslaget, hilser vi det selvfølgelig velkommen, for det er et rigtig godt skridt i den rigtige retning. Vi mener, at det er fornuftigt at kriminalisere grooming. Det vil betyde, at man har begået en fuldbyrdet forbrydelse, selv om handlingen ikke udmønter sig i et fuldbyrdet seksuelt overgreb. Vi kan så altid diskutere, om strafferammen på op til 2 år er tilstrækkelig. Vi er også tilfredse med fokusset på den forurettede i form af muligheden for at få beskikket en bistandsadvokat, ligesom de skal have adgang til en vederlagsfri samtale med en advokat både før politianmeldelsen og efter sagens afslutning. Man kunne også overveje, om der med fordel kunne være et bedre tilbud om gratis psykologhjælp. Der er grundlæggende mange positive elementer i lovforslaget, herunder også indsatsen mod sextortion.

I Dansk Folkeparti anser vi lovforslaget som et klart skridt på vejen mod en skærpet indsats mod og straf for pædofili, og på den baggrund kan vi støtte forslaget. Tak for ordet.

Kl. 17:38

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører på talerstolen er hr. Torsten Gejl.

Kl. 17:39

(Ordfører)

Torsten Gejl (ALT):

Tak, formand. Det er da ikke så tit, at Alternativet står og taler for skærpelse af straffe, men det gør vi i dag. Det her lovforslag udvider straffeloven til at omfatte tilfælde, hvor gerningspersonen får den forurettede til at udføre seksuelle handlinger på sig selv, tilsnigelse til samleje. Det sørger for, at betegnelsen pornografi ændres til seksuelt materiale, det straffer religiøse ledere, der udnytter deres position til at skaffe sig samleje eller andet seksuelt forhold, på linje med folk, der misbruger en arbejdsmæssig, økonomisk eller behandlingsmæssig afhængighed. Så omfatter det også grooming, hvor en gerningsperson systematisk eller ved manipulation udnytter, at der er en yngre og mindre erfaren person, som man opbygger en relation til, og hvor man med forsæt udsætter den pågældende for en seksualforbrydelse.

Vi går ind for det hele, og vi støtter selvfølgelig det hele, men vi lægger også mærke til, at der i arbejdsgruppen om digitale krænkelser her var en uenighed omkring grooming. Nogle i gruppen mente, at det ville være vanskeligt at sondere mellem strafværdig kontakt og ikkestrafværdig kontakt, og påpegede, at langt de fleste tilfælde af den her type kriminalitet ville være strafbare efter andre bestemmelser. Her kunne man i udvalgsarbejdet godt gå ind og præcisere lovgivningen yderligere, så vi sikrer, at den rammer helt nøjagtigt, og at det selvfølgelig er de skyldige, der bliver dømt. Men uanset hvad stemmer Alternativet for det her lovforslag, formand.

Kl. 17:40

Anden næstformand (Jeppe Søe):

Tak til ordføreren. Der er ikke nogen korte bemærkninger. Så er det fru Pernille Vermund.

Kl. 17:41

(Ordfører)

Pernille Vermund (NB):

Tak. Digitale børnelokkere skal findes og straffes, og seksuelle forbrydelser skal straffes hårdere, end de bliver i dag, ikke mindst når forbrydelserne begås mod børn og unge. Det mener vi i Nye Borgerlige, og derfor støtter vi nærværende lovforslag. Det er også derfor, vi er med i de aftaler, som vi i sidste valgperiode indgik om politiets og anklagemyndighedens økonomi og om initiativer mod digitale krænkelser – to vigtige aftaler, som ligger til grund for dagens lovforslag, men som et af de nuværende regeringspartier, Venstre, dengang nægtede at bakke op om. Venstre havde nemlig et ultimativt krav under forhandlingerne, det såkaldte skattestop, og for Venstre var skattestoppet vigtigere end de retspolitiske aftaler, der i disse år ligger til grund for borgernes sikkerhed. Siden har det vist sig, at skattestoppet ikke var mere ultimativt, end at det kunne veksles til ministerposter under en socialdemokratisk statsminister. Sådan kan man jo prioritere så forskelligt.

Lovforslaget, som vi førstebehandler i dag, indeholder syv overordnede punkter. De er gennemgået af ordførere før mig, og vi har haft en lang dag, og jeg havde egentlig tænkt mig at gennemgå dem alle sammen teknisk, men jeg tænker, at jeg vil spare jer for gennemgangen, og slutte af med at sige, som jeg har sagt før, når vi taler retspolitik, at det bekymrer mig, at der endnu en gang i dette lovforslag står, at lovforslaget ikke gælder for Grønland og Færøerne. Det fremgår af § 4, og jeg håber, at vi med en ny justitsminister kan få sat skub i det her og få sikret, at Grønland og Færøerne bliver opdateret, og at de grove forbrydelser, vi ser, ikke mindst i Grønland, er noget, der kommer til at høre fortiden til og ikke fremtiden til. Men med de ord og den lille kritik skal jeg sige, at vi bakker op om lovforslaget.

Kl. 17:43

Anden næstformand (Jeppe Søe):

Tak til ordføreren. Der er ingen korte bemærkninger. Den næste ordfører er fru Aaja Chemnitz.

Kl. 17:43

(Ordfører)

Aaja Chemnitz (IA):

Tak, formand. Grunden til, at Inuit Ataqatigiit tager ordet her, er at grooming og digitale krænkelser også foregår i Grønland og er et stort problem i Grønland. I 2021 besluttede et flertal i Inatsisartut, at naalakkersuisut skulle henvende sig til den danske regering om at kriminalisere digital grooming i Grønland.

Fra 2018 til 2021 er antallet af anmeldelser om børnepornografi i Grønland f.eks. fordoblet. Både Grønlands Politi og ikke mindst Grønlands børnetalsmand efterlyser mere oplysning på området og en tydeligere lovgivning på området. Det er der således et samlet ønske om i Grønland, og hermed vil vi gerne give det samlede ønskede videre til regeringen om, at dette lovforslag også bør gælde i forhold til Grønland. Tak for ordet.

Kl. 17:44

Anden næstformand (Jeppe Søe):

Tak til ordføreren. Der er ingen korte bemærkninger. Og så er det justitsministeren.

Kl. 17:44

Justitsministeren (Peter Hummelgaard):

Mange tak for det, og tak til alle ordførerne for den, som jeg lyttede mig frem til, meget brede opbakning til det her lovforslag. Regeringen er i sagens natur meget glad for det lovforslag, som vi fremsætter i dag, for nu tager vi nemlig, som flere har været inde på, et stort skridt i kampen mod de seksuelle overgreb, som alt for mange børn og unge desværre udsættes for, og som i takt med den digitale udvikling også er rykket online. Vi skal kunne stille de personer, der begår seksuelle digitale overgreb, til ansvar for deres handlinger, og de skal straffes.

Det er hjerteskærende, når man dykker ned i, hvad nogle unge oplever på nettet. Det handler om voksne, der giver sig ud for at være jævnaldrende med den ene hensigt at udnytte barnet seksuelt, krænkere, der truer unge til at udføre seksuelle handlinger på sig selv, og jeg har næsten ikke ord for, hvor forfærdelige jeg synes de her forbrydelser er, særlig når det går ud over vores børn og unge. Med lovforslaget i dag vil vi bl.a. sætte ind imod grooming og sextortion, og jeg ser det som et vigtigt værktøj til at bekæmpe overgreb på nettet.

Lovforslaget er en udmøntning af det grundige arbejde, som arbejdsgruppen om digitale krænkelser har foretaget. I arbejdsgruppen har der bl.a. deltaget organisationer, som har et godt og indgående kendskab til børn og unges digitale liv. Det gælder Red Barnet, Digitalt Ansvar og Børns Vilkår. Politiet og anklagemyndigheden har også siddet med, ligesom advokaterne, dommerne og universiteterne har været repræsenteret. Vi står med andre ord på et solidt grundlag. Derfor er jeg også glad for, at et bredt politisk flertal i sin tid bakkede op om arbejdsgruppens anbefalinger, og lovforslagets formål er bl.a. at gennemføre arbejdsgruppens anbefalinger i overensstemmelse med den aftale. Lovforslaget indeholder, som flere har været inde på, flere elementer.

For det første lægger vi på den baggrund op til en selvstændig kriminalisering af grooming – grooming, altså det, at en voksen opbygger et tillidsforhold til et barn eller en ung med den hensigt at begå et seksuelt overgreb mod vedkommende. Hensigten kan også være at få barnet eller den unge til at sende nøgenbilleder. Når vi kriminaliserer grooming, sender vi et vigtigt signal til vores børn og unge: Det er aldrig deres skyld, at de udsættes for et seksuelt overgreb! Det er den voksne, der har ansvaret, og det er den voksne, der skal straffes.

For det andet sætter vi ind over for gerningspersoner, der truer med at dele nøgenbilleder af den forurettede, hvis ikke den forurettede udfører seksuelle handlinger på sig selv. Det er det, der kaldes sextortion. I dag straffes sextortion typisk som ulovlig tvang og blufærdighedskrænkelse med en strafferamme på fængsel indtil 2 år. Det foreslår vi ændret, så det bliver muligt bl.a. at straffe gerningspersonen for overtrædelse af voldtægtsbestemmelsen ved andet seksuelt forhold end samleje, og her er strafferammen fængsel i indtil 8 år.

For det tredje ønsker vi at sætte ind over for gerningspersoner, der har et særligt betroet forhold til barnet eller den unge; det kan f.eks. være en skolelærer eller en sportstræner. Konkret vil vi udvide straffelovens forbud mod seksuelle relationer med personer under 18 år, som er betroet gerningspersonen til undervisning, opdragelse eller lignende. Det betyder, at det fremover bliver strafbart for en lærer at udsætte en elev for blufærdighedskrænkelse, uanset om eleven har samtykket til det, eller for en håndboldtræner at sende sms-beskeder med seksuelt indhold til en elev, der ikke er fyldt 18 år – heller ikke selv om eleverne er indforstået med det.

For det fjerde ønsker vi at modernisere sprogbrugen i straffeloven. Udtrykket pornografisk materiale skal fremover ændres til seksuelt materiale eller overgrebsmateriale. Det skyldes bl.a., at betegnelsen pornografisk kan være med til at insinuere, at et seksuelt overgreb er sket med barnets samtykke.

Ud over de forslag, jeg netop har nævnt, indeholder lovforslaget yderligere to elementer. Dels foreslår vi, at det skal sidestilles med voldtægt, hvis en gerningsperson sniger sig til samleje med en person, der forveksler gerningspersonen med en anden. I den forbindelse vil straffen for tilsnigelse også blive skærpet til det dobbelte af i dag. Dels lægger vi op til, at det skal være strafbart, hvis en religiøs leder groft misbruger det afhængighedsforhold, som kan bestå mellem den religiøse leder og et medlem af dennes menighed. Det er uacceptabelt, hvis en religiøs leder groft misbruger sin særlige rolle og autoritet i menigheden til at skaffe sig samleje med personer, som er afhængige af den relation.

Ofre for seksuelle forbrydelser skal vide, at vi her i Folketinget hører dem. Vi vil ikke acceptere seksuelle forbrydelser i hverken den virkelige verden eller på nettet. Det er aldrig ofrenes skyld, at de udsættes for et seksuelt overgreb, og det skal vi gøre meget klart.

Med de bemærkninger vil jeg endnu en gang takke for den brede opbakning, jeg har kunnet lytte mig til i Folketinget, og jeg stiller mig selvfølgelig til rådighed for den videre behandling i udvalget.

Kl. 17:49

Anden næstformand (Jeppe Søe):

Der er en kort bemærkning. Den er fra fru Karina Lorentzen Dehnhardt. Værsgo.

Kl. 17:49

Karina Lorentzen Dehnhardt (SF):

Tak for ordet. Det er jo, fordi vi ikke kom helt i mål, lige præcis når det handler om sugardating. Vi fik godt nok en afklaring fra arbejdsgruppen af, at det er rufferi, når platforme mod betaling faciliterer køb og salg af sex. Derfor vil jeg høre, om det er ministerens holdning, at det er noget, politiet skal gå ind i og efterforske af egen drift.

Kl. 17:50

Anden næstformand (Jeppe Søe):

Ministeren.

Kl. 17:50

Justitsministeren (Peter Hummelgaard):

Jeg tror generelt, at politiet skal rejse en efterforskning og tage efterforskningsskridt der, hvor der kan være en formodning om et kriminelt forhold, som så også kan bære en sag. Så helt generelt synes jeg jo altid, det er fornuftigt, at politiet forsøger at efterforske de forhold, hvor det er, at man mener, at der er begået lovovertrædelser, og hvor der er en krænket part.

Kl. 17:50

Anden næstformand (Jeppe Søe):

Værsgo for opfølgning.

Kl. 17:50

Karina Lorentzen Dehnhardt (SF):

Problemet er jo, at der typisk ikke er nogen, der anmelder det, der foregår på de platforme. Men vi ved jo fra medier, som har kigget dybt ind i det her, at det første, der sker, er, at der er nogen, der spørger: Vil du give 1.000 kr. for at have sex med mig? Det vil sige, at der foregår prostitutionslignende ting de her steder, men der er ikke nogen, der anmelder det. Så derfor spørger jeg: Skal politiet tage de her sager op af egen drift i et forsøg på at afsløre det rufferi, der helt tydeligt foregår på de her platforme?

Kl. 17:51

Anden næstformand (Jeppe Søe):

Ministeren.

Kl. 17:51

Justitsministeren (Peter Hummelgaard):

Altså, med forbehold for at jeg ikke har dykket helt ned i den problemstilling, vil jeg gerne have lov til at vende tilbage til fru Karina Lorentzen Dehnhardt. Der er jo ikke nogen tvivl om, at her er man i grænselandet i lovgivningen. For hvis der er tale om, at det er prostitution, der foregår på nettet, som noget i hvert fald kunne tyde på at det er i det eksempel, som ordføreren nævner, så har du ret i, at så kan platformen stille sig til rådighed for rufferi. Så jeg vil gerne have lov til ved lejlighed at uddybe det og drøfte det nærmere med ordføreren.

Kl. 17:51

Anden næstformand (Jeppe Søe):

Der er ikke flere korte bemærkninger. Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er forhandling om en redegørelse fra justitsministeren. Der skal ordførerne lige logge ind her på første række, så vi tager en kort pause.

Det næste punkt på dagsordenen er:

11) Forhandling om redegørelse nr. R 4:

Justitsministerens redegørelse om status over dansk politis situation i forhold til Europol. 

(Anmeldelse 08.02.2023. Redegørelse givet 08.02.2023. Meddelelse om forhandling 08.02.2023).

Kl. 17:54

Forhandling

Anden næstformand (Jeppe Søe):

Vi genoptager mødet.

Tak, fordi I er kommet hele vejen herop. Forhandlingen er åbnet, og den første ordfører er hr. Bjørn Brandenborg. Værsgo.

Kl. 17:55

(Ordfører)

Bjørn Brandenborg (S):

Tak for det, formand. Dagsordenen viser, at det igen er blevet tid til, at vi skal have den tilbagevendende debat om Europol-aftalen. Vi har igen fået en grundig redegørelse om status for dansk politis samarbejde med Europol, og det er så den, som danner grundlaget for vores debat i dag.

I 2015 stemte danskerne som bekendt nej til at lave retsforbeholdet om til en tilvalgsordning – en tilvalgsordning, som ellers kunne have sikret, at Danmark forblev et fuldgyldigt medlem af Europol-samarbejdet. I stedet måtte vi indgå denne særlige samarbejdsaftale med Europol – en aftale, som vi følger tæt.

Vi kan alle blive enige om, at dansk politi skal have de bedst mulige redskaber for at kunne bekæmpe grænseoverskridende kriminalitet, for det er jo det, som det grundlæggende handler om – vores politis muligheder for at bekæmpe alvorlig kriminalitet og i sidste ende holde Danmark sikkert og trygt. Og vi havde gerne set – det er vist ikke nogen hemmelighed – at vi var fuldt og helt med i politisamarbejdet, men nu har vi i stedet den her samarbejdsaftale, og så er det godt, at redegørelsen også den her gang viser, at det grundlæggende går godt med samarbejdet. Det er fortsat politiets vurdering, at aftalen har en stor operationel nytteværdi for dansk politi i kampen mod grænseoverskridende kriminalitet. Samarbejdet med Europol fungerer altså fortsat godt inden for de rammer, som aftalen sætter.

Desværre er der også en række konsekvenser, som udspringer af, at vi jo som tredjeland i forhold til samarbejdet ikke har de samme rettigheder som de fulde medlemmer. Det er konsekvenser, som vi godt kender, og som vi har drøftet før, men hvor vi ikke desto mindre skal være opmærksomme på udviklingen. Det handler jo især om adgangen til Europols vigtige databaser, hvor dansk politi ikke har samme adgang, som de har i andre EU-lande. Det er en væsentlig begrænsning i dansk politis mulighed for at bekæmpe grænseoverskridende kriminalitet, og det er selvfølgelig ærgerligt. Men det er godt, at også denne redegørelse viser, at aftalen virker. Den er ikke optimal, men dansk politi har overordnet set nytte af samarbejdet.

Spørgsmålet er selvfølgelig, om det så kan blive ved sådan. Som følge af retsforbeholdet er vi låst fast i de rammer, som aftalen sætter, men trusselsbilledet derude er dynamisk. Den grænseoverskridende kriminalitet udvikler sig, og derfor skal Europol også udvikle sig og finde nye løsninger, og der må vi så som tredjeland i forhold til samarbejdet bare håbe på, at vi også kan få glæde af de løsninger. For det er ærgerligt at læse i en redegørelse og lytte til dansk politi og høre, at der er ting, som det danske politi gerne vil kunne, men som de ikke kan – vigtige operationelle ting, som ellers ville kunne styrke indsatsen mod alvorlig kriminalitet. Dansk politi bør have de bedst mulige forudsætninger for at bekæmpe den alvorlige og grænseoverskridende kriminalitet. Tak for ordet.

Kl. 17:57

Anden næstformand (Jeppe Søe):

Selv tak. Der er ingen korte bemærkninger indtegnet her på skærmen. Så er det hr. Jan E. Jørgensen.

Kl. 17:58

(Ordfører)

Jan E. Jørgensen (V):

Det vil generelt være godt for dansk politi, hvis Danmark fuldt og helt tilslutter sig Europol. Europol er en organisation, der samarbejder med politistyrker i hele EU for at bekæmpe grænseoverskridende kriminalitet som terrorisme, cyberkriminalitet og menneskehandel. Hvis Danmark tilslutter sig Europol, vil det give dansk politi adgang til en række fordele og ressourcer, som kan hjælpe dem med at opklare kriminelle aktiviteter. Dette omfatter adgang til Europol-databaser, der indeholder oplysninger om kriminelle aktiviteter i hele EU, samt muligheden for at arbejde tæt sammen med politistyrker i andre EU-lande. Derfor vil tilslutning til Europol også give Danmark mulighed for at bidrage til udviklingen af fælles EU-politikker og -strategier til bekæmpelse af kriminalitet. Dette kan bidrage til at sikre, at EU-landene samarbejder mere effektivt og koordineret i kampen mod kriminalitet. Alt i alt kan tilslutning til Europol ses som en positiv udvikling for dansk politi og deres arbejde med at opklare kriminalitet.

Se, denne fremragende tale har jeg ikke selv skrevet. Den er skrevet af den her chatrobot, der hedder ChatGPT. Jeg stillede den spørgsmålet: Ville det være en fordel eller en ulempe, hvis dansk politi tilsluttede sig Europol fuldt og helt? Og det var svaret. Så selv en chatrobot, altså selv en kunstig intelligens kan regne ud, at det er decideret dumt ikke at være fuldt og helt medlem af Europol.

Hvis vi så bevæger os væk fra chatrobotten og går til selve redegørelsen med Rigspolitiets vurderinger, vil jeg gerne læse en lille smule op fra den. Jeg ser der tre væsentlige ulemper ved, at Danmark ikke er fuldt og helt medlem af Europol. Det er for det første:

»Danmark har som tredjeland og i medfør af Europol-aftalen alene mulighed for at deltage som observatør ved møderne, ligesom der kan være særlige dagsordenspunkter, som kun medlemmer af Europol kan deltage i drøftelserne af.« 

Man skriver også:

»Det er Rigspolitiets erfaring, at Danmark i praksis har meget begrænset indflydelse på de beslutninger, der træffes i Europol ...«

Så er der for det andet spørgsmålet om de såkaldte high value targets. Det er et nyt koncept, der blev lanceret af Europol tilbage i 2017, altså bekæmpelse af såkaldte high value targets. De forkorter det HVT:

»HVT defineres som organiserede kriminelle personer, der udgør en stor kriminalitetstrussel for to eller flere Europol-medlemslande, og som begår kriminalitet, der er omfattet af Europols mandat.

Konceptet indebærer, at medlemslandene kan fremsætte forslag til, hvilke personer der på en liste skal fremgå som HVT, hvorefter Europol understøtter udvælgelsen af personer til listen på baggrund af forskellige kriterier, der fremgår af en fastlagt procedure ... Eksempler på kriterier kan f.eks. være evnen og viljen til at beskadige private eller offentlige interesser, adgang til ekspertise, adgang til økonomiske ressourcer samt evnen og viljen til at bruge vold eller korruption ... Danmark har på grund af sin status ikke mulighed for af egen drift at foreslå eller udvælge HVT ... Rigspolitiet har oplyst, at det klart vil være en fordel med stor operationel værdi, hvis Danmark kunne deltage på lige fod med de øvrige medlemslande i hele processen vedrørende evaluering af udvælgelseskriterier samt beslutning om udpegelse af HVT.«

Den ting, jeg for det tredje vil fremhæve fra redegørelsen og Rigspolitiets vurderinger, er spørgsmålet om søgning i Europols databaser, altså det, der hedder EIS – det betyder Europol Information System. Der har man udarbejdet en app, som hedder QUEST – det står for Querying Europol System. Det er en webbaseret applikation, altså det, der også hedder en app, der tillader medlemslandenes politimyndigheder at foretage søgninger direkte i EIS gennem egne nationale it-systemer. QUEST giver en udvidet dataadgang for medlemslandene, idet oplysninger fra EIS via applikationen kan tilgås af det operative personale via nationale søgeplatforme. Denne mulighed stilles ikke til rådighed for Danmark, som følge af at Danmark efter Europol-aftalen ikke har direkte adgang til oplysninger i EIS.

Det har den betydning, at dansk politi – i modsætning til politiet i medlemslande, der har implementeret QUEST – ikke i forbindelse med f.eks. kontrol af et udenlandsk køretøj eller en udenlandsk person kan foretage et direkte opslag i EIS via QUEST for at fastslå, om den pågældende er registreret i EIS for kriminalitet i andre lande. Så skriver man i Rigspolitiets vurderinger:

»Det er fortsat Rigspolitiets opfattelse, at det er praktisk uhåndterbart for det patruljerende politi at foretage systematiske opslag i EIS via Rigspolitiet i forbindelse med den daglige opgavevaretagelse, og at anmodninger om opslag via Rigspolitiet derfor vil begrænses til de få tilfælde, hvor det patruljerende politi har en konkret mistanke om, at enkeltpersoner f.eks. begår grænseoverskridende kriminalitet.« 

Kl. 18:03

Vi havde en teknisk gennemgang i Justitsministeriet med en medarbejder fra Rigspolitiet, og jeg spurgte, bare sådan for at være helt sikker: Hvordan er det, dansk politi tilgår databaserne i Europol i dag? Og svaret er som følger:

Hvis en dansk betjent fatter mistanke til en udenlandsk person eller et køretøj, skal man ringe, altså tage sin telefon og ringe til en medarbejder. Hvis det er inden for normal arbejdstid, skal man ringe ét sted hen; hvis det er uden for normal arbejdstid, skal man ringe et andet sted hen. Og så siger man: Du, jeg har lige en nummerplade, eller jeg har en person, der hedder sådan og sådan. Er du sød lige at tjekke, om der står noget på ham?

Hvis det nu var sådan, vi skulle tilgå f.eks. Google som folketingsmedlemmer, altså at vi skulle ringe til en medarbejder i Folketingets Administration og sige: Jeg skal bruge noget her til en tale; kan du lige google noget for mig? så er jeg ret sikker på, at vi ville få googlet noget mindre end ellers. Det er klart, at det er et besværligt mellemled, og det betyder da også, at dansk politi altså som sagt kun bruger den her mulighed, når man står med en helt konkret mistænkt person eller et køretøj. Man kan ikke sådan mere automatiseret undersøge de her ting. Så dansk politi står operationelt et dårligere sted, end vi kunne have stået, hvis vi havde været fuldt og helt medlem af Europol.

Nu skal man jo være ordentlig, og jeg tænkte, at nu sad medarbejderen fra Rigspolitiet og fortalte om alle de dårlige ting, der var, ved, at Danmark ikke var fuldt og helt med. Så derfor stillede jeg for god ordens skyld spørgsmålet: Hvilke fordele er der for dansk politi ved ikke at være med? Og hun smilede sådan lidt forlegent og sagde: Ja, jeg kan ikke rigtig pege på nogen.

Jeg har også til gode at høre andre pege på fordele ved, at Danmark ikke er fuldt og helt medlem af Europol. Det er ingen katastrofe. Men det kan det blive, hvis der er en kriminel, som vi kunne have taget, og som vi ikke tager. Men altså, indtil nu er der ikke nogen sådan konkrete tilfælde, hvor det har haft katastrofale følger for Danmark. Men det stiller altså dansk politi dårligere, end dansk politi ville have stået, hvis vi havde været fuldt og helt med i Europol. Og der er ingen fordele – ikke en eneste.

Så derfor bør vi jo tilslutte os Europol fuldt og helt. Vi bør igen have en folkeafstemning om at afskaffe retsforbeholdet og så erstatte det med det, der hedder en tilvalgsordning, sådan at vi kan gå ind og vælge, hvilke dele af det retlige samarbejde vi ønsker at være en del af. Den nuværende situation er dum. Den er at skyde sig selv i foden. Den har udelukkende skadevirkninger for Danmark. Og derfor synes jeg, at de partier, der i sin tid anbefalede et nej til Europol, burde have en rigtig dårlig smag i munden og burde revurdere synspunktet, sådan at vi kan komme med i Europol fuldt og helt og vi kan give dansk politi lige så gode muligheder, som politiet har i de andre medlemslande. Tak.

Kl. 18:06

Anden næstformand (Jeppe Søe):

Selv tak. Der er en kommentar fra fru Pernille Vermund.

Kl. 18:06

Pernille Vermund (NB):

Tak. Jeg synes, det er meget interessant, for hvis vi ophæver retsforbeholdet, har det også betydning for vores asylpolitik og vores ret til selv at føre vores asylpolitik. Nu står ordføreren her ikke længere bare som ordfører for Venstre, men også som ordfører for et regeringsparti. Det betyder, at hvor ordføreren før var ordfører for et parti, der ikke stod bag finansieringen af det politi, som ordføreren står og taler om nu, så er ordføreren nu ordfører for et parti, der gudskelov står bag finansieringen og også har gjort op med skattestoppet, men som til gengæld også er en del af regeringen. Og derfor vil jeg gerne høre: Når ordføreren udtaler sig i dag, er det så regeringens holdning, at vi skal have en ny folkeafstemning om at ophæve retsforbeholdet og dermed Danmarks ret til selv at føre vores egen asylpolitik?

Kl. 18:07

Anden næstformand (Jeppe Søe):

Ordføreren.

Kl. 18:07

Jan E. Jørgensen (V):

Altså, det ville jo hjælpe på Nye Borgerliges forståelse af Venstres politik, hvis Nye Borgerlige hørte efter, hvad jeg sagde. Og jeg talte om at afskaffe retsforbeholdet og erstatte det med en tilvalgsordning, så vi selv kan vælge, hvilke dele af det retlige samarbejde vi ønsker at være en del af – præcis som det, der var temaet, da vi stemte om det sidst. Og det betyder, at vi så selvfølgelig kan vælge eksempelvis at stå uden for asylpolitikken. Så derfor er præmissen for Nye Borgerliges spørgsmål forkert.

Kl. 18:07

Anden næstformand (Jeppe Søe):

Værsgo.

Kl. 18:07

Pernille Vermund (NB):

Men så er den tidligere udlændinge- og integrationsminister kommet til at udtale sig forkert, for den tidligere udlændinge- og integrationsminister hr. Mattias Tesfaye har klart sagt, når han er blevet spurgt, at det ville have haft betydning for vores ret til at føre vores egen asylpolitik, eksempelvis med projektet i Rwanda, hvis vi havde opgivet vores retsforbehold.

Så lad mig bare spørge endnu en gang: Er det regeringens politik og mål, at vi skal have en ny folkeafstemning om retsforbeholdet i EU, altså om at afskaffe det?

Kl. 18:08

Anden næstformand (Jeppe Søe):

Ordføreren.

Kl. 18:08

Jan E. Jørgensen (V):

Altså, nu ved jeg jo af gode grunde ikke, hvad den tidligere udlændinge- og integrationsminister hr. Mattias Tesfaye har sagt, men der har på intet tidspunkt været tale om at afskaffe retsforbeholdet. Det, der var tale om, var at afskaffe retsforbeholdet og erstatte det med en tilvalgsordning. Det var derfor, der var 23 retsakter, som vi stemte om i forbindelse med Europol – 23 retsakter helt konkret – og asylpolitikken var ikke en af dem. Så jeg går ud fra, at der er blevet spurgt til, om vi, hvis man fuldstændig fjernede retsforbeholdet, så ville kunne føre vores egen asylpolitik. Nej, det kan vi ikke. Men det var heller ikke det, vi stemte om i sin tid, og det er heller ikke det, jeg lige har foreslået her fra Folketingets talerstol at man gør.

Kl. 18:09

Anden næstformand (Jeppe Søe):

Og så er det hr. Peter Kofod.

Kl. 18:09

Peter Kofod (DF):

Tak for det. Jeg synes simpelt hen, at ordføreren fik svaret fru Pernille Vermund for dårligt, for der går ligesom noget teknik i den fra Venstres ordførers side. Og jeg kunne godt tænke mig at vide, om det virkelig er sådan, at hr. Jan E. Jørgensen står her på vegne af et regeringsparti og foreslår, at vi skal have en lignende afstemning som den, vi havde i 2015. Altså, er det Venstres – eller jeg vil snarere sige regeringens – position, at vi igen skal have en afstemning om de samme temaer, som vi havde i 2015?

Kl. 18:09

Anden næstformand (Jeppe Søe):

Ordføreren.

Kl. 18:09

Jan E. Jørgensen (V):

Det er Venstres holdning, at vi skal have en afstemning igen; jeg siger ikke noget om hvornår. Og jeg hørte også Socialdemokratiets ordfører sige, at den ordning, vi har i forhold til Europol, er dårlig. Det ville være bedre, hvis vi var fuldt og helt medlem af Europol, og det kan altså kun ske, hvis vi får en ny folkeafstemning. Hvornår den i givet fald skal komme, har jeg ikke noget bud på, men det ville være det bedste for Europol.

Det ville også være det bedste på en række områder. Det retlige samarbejde udvider sig inden for EU. Det handler om familieret, det handler om civil ret, det handler om erhvervsret, det handler om en lang række områder, hvor danske virksomheder, danske borgere, dansk politi, dansk anklagemyndighed osv. stilles dårligere i alt retligt samarbejde, der har en grænseoverskridende karakter.

Kl. 18:10

Anden næstformand (Jeppe Søe):

Er der en opfølgning? Nej. Selv tak og tak til ordføreren. Den næste ordfører på talerstolen er hr. Henrik Rejnholt Andersen.

Kl. 18:10

(Ordfører)

Henrik Rejnholt Andersen (M):

Tak, formand. Jeg blev kastet ud i det her, fordi vores mand, der skulle have været her, blev forhindret og ikke er her lige nu. Jeg var dog til redegørelse den anden dag om Europol ovre i Justitsministeriet og fik en god gennemgang af Rigspolitiets kontaktperson – jeg tror, det var deres direktør, der sad der – og fik at vide, at der selvfølgelig er nogle fordele og ulemper ved at have vores forbehold. Men generelt set var Rigspolitiet rigtig glade for Europol-samarbejdet.

Selvfølgelig var der nogle ting, der gjorde, at man uden for åbningstiden havde sværere ved selv at slå op i appen, f.eks. hvis man skulle teste eller tjekke en bil på udenlandske nummerplader. Det kunne være en fordel at have fuld adgang til Europol-serveren, men som det er lige nu, er man rigtig glad for det samarbejde, man har med Europol, og generelt set var der ikke nogen problemer lige nu. De havde alle de oplysninger, de skulle bruge. Så derfra vil jeg kun sige, at det var en grundig gennemgang, vi fik af Europol, og jeg er meget tryg ved redegørelsen.

Kl. 18:12

Anden næstformand (Jeppe Søe):

Det har fru Pernille Vermund.

Kl. 18:12

Pernille Vermund (NB):

Jeg beklager, at ordføreren jo ikke er ordfører på det her område normalt. Men nu er ordføreren repræsentant for et af regeringspartierne, og som opfølgning på den debat, jeg havde med ordføreren for Venstre, som jo ønsker en folkeafstemning om vores retsforbehold i EU, kunne jeg godt tænke mig at høre ordføreren for Moderaterne, om det også er Moderaternes indstilling i regeringen og holdning i regeringen, at vi skal have en afstemning om retsforbeholdet i EU.

Kl. 18:12

Anden næstformand (Jeppe Søe):

Ordføreren.

Kl. 18:12

Henrik Rejnholt Andersen (M):

Tak for spørgsmålet, og tak, formand. Den holdning, der blev tilkendegivet lige før af ordføreren Jan E. Jørgensen, var Venstres holdning; det er ikke Moderaternes holdning, det er ikke min holdning. Min holdning er, at vi skal have kigget på sagen. Kan det udmønte sig i en afstemning? Det ved jeg ikke, det skal jeg ikke stå her og sige nu. Men hvordan det kører lige nu, fik vi en redegørelse for her den anden dag. Aftalen kører fint og fornuftigt, så lige nu skal der ikke ske noget.

Kl. 18:13

Anden næstformand (Jeppe Søe):

Ønskes der opfølgning? Nej. Hr. Peter Kofod.

Kl. 18:13

Peter Kofod (DF):

Der er såmænd ikke så meget spørgsmål over det. Jeg vil bare sige tak for ordførertalen, og jeg er jo glad for, at Moderaternes ordfører også synes, at det går ganske udmærket med den her aftale. Det vil jeg gerne kvittere for. Det er også helt det indtryk, vi sidder tilbage med i Dansk Folkeparti.

Kl. 18:13

Anden næstformand (Jeppe Søe):

Ordføreren.

Kl. 18:13

Henrik Rejnholt Andersen (M):

Tak.

Kl. 18:13

Anden næstformand (Jeppe Søe):

Den næste ordfører på talerstolen er fru Karina Lorentzen Dehnhardt. Værsgo.

Kl. 18:13

(Ordfører)

Karina Lorentzen Dehnhardt (SF):

Tak for ordet. Ja, vi har jo den her redegørelse i dag, fordi vi er havnet i den situation, at der ved folkeafstemningen i 2015 blev sagt nej til deltagelsen i EU's retlige samarbejde. Det gælder jo så også Europol-samarbejdet. SF anbefalede et ja dengang, og det gjorde vi, bl.a. fordi vi ikke helt vidste, hvilke konsekvenser et nej ville få for Danmark, specielt i forhold til Europol. Det har vi vel heller ikke det helt fulde overblik over i dag.

Men politiet siger, at de får det til at hænge sammen. Der er selvfølgelig nogle besværligheder og nogle hindringer, men i det store hele klarer de, hvad kan man sige, skærene. Det er den manglende danske adgang til QUEST og det nye QUEST+, som er en hindring i politiets arbejde med at bekæmpe grænseoverskridende kriminalitet, hvor særlig det patruljerende politi ikke kan lave direkte opslag i EIS, hvilket driller dem. Så er der også det her med, at dansk politi jo misser muligheden for at deltage på niveau med de øvrige medlemslande i udpegningen og efterforskningen af de såkaldte high value targets, hvilket svækker os lidt i kampen mod organiseret kriminalitet, f.eks. når det handler om rocker- og bandetyper, som slår sig ned på Solkysten for at styre deres kriminelle aktiviteter derfra.

Vi fik jo sidste sommer en opdatering af Europol-forordningen, som skal styrke Europols mandat, hvor politiet jo får mere kompetence i forhold til håndteringen af big data, som kan være en kritisk del af efterforskningen. Det kan Danmark som tredjeland heller ikke få adgang til. Så der er nogle eksempler på, at det er en lille smule bøvlet, og at det kunne være bedre.

Men selv om Rigspolitiet jo så heller ikke kender til, at konkrete sager eller efterforskninger decideret er faldet anderledes ud på grund af den forsinkede adgang til EIS, som Europol-aftalen jo indebærer, kan det ikke udelukkes, at der måske findes sager, der er forblevet uopklarede. Det ved vi dybest set ikke.

Jeg tænker, vi har brug for en mere langsigtet evaluering af, hvad den nye Europol-forordning kommer til at betyde, men dansk politi må forventes at blive stillet lidt ringere operativt i forhold til de øvrige medlemslande. Det vil være godt at få kigget grundigt ned i det.

I den forbindelse vil jeg så godt understrege, at vi lægger stor vægt på at følge de her ting tæt, og når vi støtter, at redegørelsesdebatten her i salen fremover afløses af et lidt mindre omfattende setup, skal det ikke ses som nedprioritering af sagen fra vores side. Tværtimod synes vi, at der er al mulig grund til at følge Europol tæt, fordi det er en vigtig hjælp til det danske politi.

Vi synes, at vi til enhver tid er bedst tjent med den stærkest mulige deltagelse i det europæiske politisamarbejde, og skulle man være i tvivl om det, kan man jo bare se på sagerne om de krypterede Encrochat- og SKY-telefoner, som dansk politi jo har haft glæde af. Her har det grænseoverskridende europæiske politisamarbejde leveret helt afgørende oplysninger, som har ført til opklaring og domfældelse i en lang række meget grove narkosager, og det er selvfølgelig rigtig godt. Vi er overbevist om, at det samme kan ske i f.eks. sager om menneskehandel, cyberkriminalitet og meget andet. Derfor skal vi selvfølgelig konstant arbejde for, at Danmark er så integreret i det europæiske politisamarbejde, som det overhovedet kan lade sig gøre. Tak.

Kl. 18:17

Anden næstformand (Jeppe Søe):

Der er ingen korte bemærkninger til ordføreren. Så er det den næste ordfører, som er fru Betina Kastbjerg.

Kl. 18:17

(Ordfører)

Betina Kastbjerg (DD):

Tak for det. Europol-aftalen, som trådte i kraft den 30. april 2017, har til formål at styrke samarbejdet mellem de øvrige medlemslande for at forebygge og bekæmpe alvorlig og organiseret kriminalitet. Det gælder i særdeleshed også cyberkriminalitet, som jo bliver et større og større problem også over landegrænser, for ikke at tale om terrorisme, som det også er vigtigt at vi har et fælles samarbejde omkring.

J-CAT, som er Europols Joint Cybercrime Action Taskforce, har vist sig at kunne bidrage til hurtigere og mere effektiv efterforskning og opklaring, når det drejer sig om en sag om cyberkriminalitet eller seksuelt misbrug af børn, som kan være aktuelt i flere lande. Danmark har igennem længere tid deltaget i forskellige taskforces, bl.a. EMMA, hvor Danmark har fået adgang til store mængder data fra den krypterede kommunikationsplatform Encrochat. Disse data indgår i en række efterforskninger af alvorlig kriminalitet. Den organiserede kriminalitet på tværs af landegrænser er et stort problem, og det er et problem, vi skal tage alvorligt.

I Danmarksdemokraterne er vi positive over for den aftale med Europol, som har stor værdi for dansk politi. Det er vigtigt, at vi deler informationer med hinanden, så vi kan komme kriminaliteten på tværs af landegrænser til livs. Samtidig vil jeg gerne slå fast, at den organiserede kriminalitet på tværs af landegrænser bekræfter behovet for grænsekontrol. For så længe der er stigende organiseret kriminalitet, har vi brug for en kontrol med, hvem der rejser ind i Danmark.

Kl. 18:19

Anden næstformand (Jeppe Søe):

Tak til ordføreren. Næste ordfører er hr. Steffen Larsen.

Kl. 18:19

(Ordfører)

Steffen Larsen (LA):

Når det kommer til Europol, er vi jo glade for, at den her aftale, hvor vi fik en parallelaftale om Europol-samarbejdet, kunne lade sig gøre. Vi fik ellers at vide af jasiden under afstemningen tilbage i 2015, at det nærmest var en umulighed, og at det ikke kunne lade sig gøre. Men nu har vi trods alt været med i den siden, i nu 8 år, og det er jo trods alt en succes på den kant. Men om ikke andet må vi sige, at det grundlæggende er dejligt at se, at mange af tingene fungerer og fungerer rigtig godt i det grænseoverskridende politiarbejde.

De forskellige ting, som er beskrevet i redegørelsen, er også af vældig interesse for folk, der har en hang til forkortelser på tre bogstaver og forkortelser generelt. Det gælder lige fra EMPACT til HVT og OTF og NSK og JAD og alle mulige andre gode forkortelser, som man kun bliver klogere af at få læst sig igennem. Men vi i Liberal Alliance er stadig væk optaget af at sikre, at lovgivningen vedtages så nært på borgeren som muligt, og derfor er der en idé med retsforbeholdet. Vi er selvfølgelig også obs på, at forholdene for Europol-samarbejdet skal være så smidige og gode som overhovedet muligt, og at den grænseoverskridende kriminalitet ad den vej skal holdes i ave. Tak.

Kl. 18:20

Anden næstformand (Jeppe Søe):

Tak til ordføreren. Næste ordfører er fru Mai Mercado.

Kl. 18:21

(Ordfører)

Mai Mercado (KF):

Tak, formand, og tak for ordet. Når man læser starten af redegørelsen, virker det meget tilforladeligt, og det er også fortsat Rigspolitiets vurdering, at samarbejdet med Europol har en stor operationel nytteværdi for dansk politi, og det er dejligt. Men når man kommer lidt mere ned i teksten, læser man også om de konsekvenser og sikkerhedsmæssige aspekter, som den manglende deltagelse i Europol har for os. Eksempelvis har Danmark ikke direkte adgang til den store informations- og efterretningsdatabase, men skal hver gang anmode Europol om adgang, hvilket gør det mere tidskrævende for dansk politi. Det betyder helt konkret, at dansk politi ikke kan lave opslag direkte i databasen, hvilket både kan forsinke og endda begrænse grænsekontrolarbejdet, og i en tid, hvor tempoet i udviklingen af den organiserede kriminalitet stiger, hvor kompleksiteten stiger, og hvor digitaliseringen giver nye muligheder for den organiserede kriminalitet, er den forsinkelse og den begrænsning jo problematisk.

Vi har heller ikke som land mulighed for at tilgå den udvidede dataadgang via QUEST, der går på tværs af medlemslandenes forskellige it-platforme, og det kan bl.a. have betydning for det patruljerende politis opgavevaretagelse i relation til udlændinge- og kriminalitetskontrol. Det står faktisk direkte i redegørelsen, at det er i forbindelse med grænsekontrol og indsatsen over for udenlandske personer med en relation til bandemiljøet. Det ville jo ellers være fremragende at kunne lave sådan nogle opslag, når man stod direkte ude i marken og havde behov for det.

Så grundlæggende er Europol-redegørelsen sådan lidt mærkelig læsning. Vi deltager på mange måder, vi har et samarbejde, men det er ifølge Rigspolitiet samtidig både besværligt, det er langsommeligt, det er mindre effektivt, og det kræver en koordinering, som kunne være bedre, både internt i Danmark, men også i forhold til den grænseoverskridende organiserede kriminalitet. Så lad mig bare afslutte med at sige, at i Det Konservative Folkeparti ønsker vi selvfølgelig at give politiet gode forudsætninger for at kunne løse deres opgaver, og det gælder naturligvis også på europæisk plan.

Kl. 18:23

Anden næstformand (Jeppe Søe):

Tusind tak. Der er ingen korte bemærkninger. Næste ordfører er fru Zenia Stampe.

Kl. 18:23

(Ordfører)

Zenia Stampe (RV):

Tak for det. Når man dukker op til sådan en redegørelsesdebat her og lige skal sætte sig ind i konteksten, stillede jeg i hvert fald mig selv det spørgsmål: Hvem har fået den idé, at vi skal have den her redegørelsesdebat og den her årlige drøftelse af Europol-aftalen? Det kan man ikke sådan lige finde svar på. Men måske begge parter har tænkt, at den her redegørelse på en eller anden måde vil bidrage til argumentationen, enten for at være fuldt og helt med eller være med på sådan en parallelaftale. Jeg synes i hvert fald, at det har været interessant at følge debatten her, for man kan i hvert fald konstatere, at der ikke er nogen positioner, der har ændret sig.

Vi står lige præcis der, hvor vi alle sammen har stået, og dem, der var imod, at vi skulle ophæve retsforbeholdet og træde ind som fuldgyldige medlemmer, ser jo det her som et bevis på, at det behøvede man slet ikke, for det fungerer jo fint med en parallelaftale, og vi andre bruger den til at pege og sige: Se, vi får slet ikke de samme muligheder, som vi havde fået, hvis vi havde været fuldgyldige medlemmer. Og det er jo så smukt.

Men jeg synes, det er et meget nyttigt redskab at få den her redegørelse løbende, også fordi der foregår så meget i folkestyret generelt, og jo længere væk det er, jo mindre opmærksomhed giver vi det, og jeg synes i hvert fald, det var en nyttig redegørelse. Jeg kan da sige, at den i hvert fald bekræfter os i vores hidtidige position, nemlig at det vil være så meget bedre for Danmark, for dansk politi og i det hele taget for retssamfundet og indsatsen imod kriminalitet, hvis vi kunne deltage fuldgyldigt i Europol og få adgang til de her forskellige redskaber, ikke mindst databaserne, men i det hele taget som fuldgyldige medlemmer. Det er vi så ikke, og så er det jo heldigt, at det er lykkedes at lave sådan en aftale her, og så må vi jo se, om de her redegørelser med tiden kan få nogle af parterne til at rykke sig, så vi ender med at blive rigtige medlemmer, eller om vi skal blive ved på den her måde. Mere har jeg ikke at sige i den sag.

Kl. 18:25

Anden næstformand (Jeppe Søe):

Tak til ordføreren. Næste ordfører er hr. Peter Kofod.

Kl. 18:25

(Ordfører)

Peter Kofod (DF):

Tak for det, formand. Så står vi her igen og skal gøre status over dansk politis situation i forhold til Europol, og som det fremgår af den skriftlige redegørelse, går det jo rigtig godt. Jeg vil gerne på Dansk Folkepartis vegne endnu en gang benytte lejligheden til at takke det danske folk for, at det under folkeafstemningen i 2015 stemte nej til at ophæve retsforbeholdet. Det er virkelig helt afgørende. Det danske folk viste, synes jeg, at man var klogere end flertallet i Folketinget, og det kan vi være glade for, for Dansk Folkeparti anbefalede et nej.

En række partier forsøgte dengang at skræmme befolkningen til at stemme ja ved bl.a. undervejs at påstå, at ved at stemme nej ville Danmark blive et fristed for Europas pædofile. Sådan blev det heldigvis ikke! Derfor ville det også klæde japartierne at indrømme, at man også på det punkt tog fejl.

Redegørelsen viser helt generelt, at samarbejdet med Europol fungerer ganske udmærket. Retsforbeholdet drejer sig om meget andet end Europol. Det drejer sig om afgivelse af suverænitet også på asyl- og udlændingeområdet, og den suverænitet ønsker vi i Dansk Folkeparti aldrig at opgive til EU. I Dansk Folkeparti er vi egentlig ganske godt tilfredse med den nuværende aftale, der er blevet indgået. Vi har en fornuftig og virksom aftale, og det er jo i alles interesse, både Danmarks og andre medlemslandes, at Danmark ikke bliver holdt udenfor.

Med hensyn til selvbestemmelse på rets- og udlændingeområdet står det, vil jeg bare sige, langt over alt andet. Venstres ordfører startede med på talerstolen at sige, at nogen måtte have en grim smag i munden. Jeg kan sige, at jeg har ingen grim smag i munden. Som medlem af Europa-Parlamentet igennem 3½ år har jeg været vidne til, at EU-Kommissionen og et meget stort flertal i Europa-Parlamentet gør sig nogle tanker og forestillinger om udlændinge- og asylpolitik, som er totalt skadelige for hele Europa, og som jeg i hvert fald ikke ønsker nogen sinde skal føres ud i livet, eller som Danmark nogen sinde må blive en del af. Derfor er jeg glad for den beskyttelse, som retsforbeholdet giver netop på det her område.

Som det er nu, er vi i Dansk Folkeparti godt tilfredse med den måde, samarbejdet fungerer på, og som vi havde spået det ville komme til at gøre, og vi tager derfor redegørelsen til efterretning. Jeg vil endnu en gang sige en meget stor tak til de danskere, som stemte ja til at bevare forbeholdet i 2015 og altså nej til at afskaffe det. Tak for ordet.

Kl. 18:28

Anden næstformand (Jeppe Søe):

Der er et spørgsmål fra hr. Jan E. Jørgensen.

Kl. 18:28

Jan E. Jørgensen (V):

Nu talte hr. Peter Kofod også om asylsamarbejdet. Kan vi ikke for historieskrivningens skyld bare blive enige om, at asylsamarbejdet ikke var en del af det, vi stemte om, i forbindelse med at vi skulle stemme om, hvorvidt vi skulle afskaffe retsforbeholdet og erstatte det med en tilvalgsordning? Hvis ordføreren ikke kan huske det, blev den daværende statsminister, hr. Lars Løkke Rasmussen, bl.a. citeret for at sige, at den garanti, man gav, gjaldt, indtil solen brændte ud, og selv om det er mørkt udenfor, er den mig bekendt ikke brændt ud endnu.

Kl. 18:29

Anden næstformand (Jeppe Søe):

Ordføreren.

Kl. 18:29

Peter Kofod (DF):

Den garanti om, at det gjaldt, »indtil solen brændte ud«, giver jeg ikke fem flade øre for. Altså, det her handler om udlændingepolitik, og det var blevet en helt central genstand for det her område. Man kan ikke bare sådan på den måde hæve forbeholdsbeskyttelsen og sige, at i øvrigt ligger alt, der handler om asylpolitik, så lige her, indtil solen brænder ud. Sådan fungerer det ikke. Det er ikke sådan, det fungerer i Bruxelles. Det er ikke sådan, det fungerer i Europa-Kommissionen. Det er ikke sådan, EU-Domstolen fungerer. Så det her handlede om udlændingepolitik. Og hvis man fra dansk side havde ønsket, at Danmark skulle have været med i Europol, så kunne man jo være kommet med den indvending, sidste gang man forhandlede EU-traktat, men det gjorde man ikke. Man sad på hænderne, og selv om man vidste det, accepterede man, at hele det her område ville blive overstatsligt, vel vidende at der her ville blive en konflikt på et tidspunkt. Jeg vil bare sige, at hvis der er nogen, der skal have en dårlig smag i munden, så er det hr. Jan E. Jørgensen og hans ligesindede, der har lokket Danmark ud i det her.

Kl. 18:30

Anden næstformand (Jeppe Søe):

Der er en opfølgning.

Kl. 18:30

Jan E. Jørgensen (V):

Det er okay, at vi er uenige, men det er ikke okay, at vi er uenige om fakta. Altså, kan hr. Peter Kofod ikke nok venligst fortælle, at i forhold til de 23 retsakter, vi stemte om, var asylpolitik ikke en af dem? Altså, tilvalgsordningen betød, at Danmark kunne vælge til og fra, og en af de ting, vi valgte fra i forbindelse med folkeafstemningen, var asylpolitikken. Kan vi ikke bare blive enige om fakta? Så kan vi bagefter diskutere politikken.

Kl. 18:30

Anden næstformand (Jeppe Søe):

Ordføreren.

Kl. 18:30

Peter Kofod (DF):

Jamen, hr. Jan E. Jørgensen, vi ville jo i givet fald, hvis danskerne havde stemt ja, have hævet hele forbeholdsbeskyttelsen. Altså, så var vi endt i en situation, hvor det her var røget til Bruxelles. Det er fuldstændig uomtvisteligt. Så ved jeg godt, at jasiden troede, man kunne have en eller anden afstemning, hvor man så lige kunne plukke noget ud, og så kunne man sige, at resten ikke kommer til at ske. Altså, sådan er verden jo ikke. Sådan fungerer EU-samarbejdet ikke. Sådan fungerer EU-Domstolen ikke.

Kl. 18:31

Anden næstformand (Jeppe Søe):

Så er det fru Zenia Stampe.

Kl. 18:31

Zenia Stampe (RV):

Jeg anerkender fuldstændig årsagen til, at Dansk Folkeparti er imod det her, og det er nemlig deres generelle holdning til EU, og det vil jeg slet ikke indlede nogen større diskussion af. Det er et fuldstændig legitimt, fair standpunkt. Det er godt, det er der. Det er demokrati, der er frihed osv. osv. Men må jeg ikke bare få ordføreren til at bekræfte, at det dog er en begrænsning i politiets muligheder for at efterforske kriminalitet?

Kl. 18:32

Anden næstformand (Jeppe Søe):

Ordføreren.

Kl. 18:32

Peter Kofod (DF):

Jeg tror ikke helt, vi ser det på samme måde. Hvis Danmark kunne have fortsat den ordning, vi havde før afstemningen, eksempelvis – det kunne jo godt være sket; det kunne godt være sket, dengang man forhandlede EU-traktat sidst; det spurgte man i øvrigt så ikke danskerne om, fordi det fandt man ikke lige anledning til – så kunne den danske regering jo bare have sagt i de forhandlinger: Vi har altså et stærkt ønske om, at lige præcis på retsområdet, hvor vi har et forbehold, og hvor der er nogle, der foreslår  at noget skal være overstatsligt, og hvor det kommer til at få nogle konsekvenser for Europol, så kunne man bare gøre det. Det gjorde man ikke, fru Zenia Stampe. I stedet for satte man det til afstemning.

Nu har jeg jo fulgt den her sag fra LIBE-udvalget i Bruxelles i Europa-Parlamentet i 3½ år, og jeg vil sige, at det absolut ikke er mit indtryk, at dansk politi på nogen som helst måde er dårligt stillet sammenlignet med alle andre politistyrker i Europa. Tværtimod har vi et fantastisk godt politi, der fungerer langt bedre end mange andre landes. Men ja, jeg ville da også have ønsket, dengang man forhandlede traktaten på plads, at man lige havde gjort noget fra dansk side, men det gjorde man så ikke.

Kl. 18:33

Anden næstformand (Jeppe Søe):

Fru Zenia Stampe for et opfølgende spørgsmål.

Kl. 18:33

Zenia Stampe (RV):

Undskyld, det synes jeg var en masse udenomssnak, og jeg synes ellers, og det er så en ros, jeg plejer at give til Dansk Folkeparti, at man tør tale lige ud af posen. Og jeg synes, det er meget mere ærligt at sige: Ja, der er nogle redskaber, som dansk politi så ikke får i deres skuffe, men til gengæld beholder vi noget suverænitet. Hvorfor kan vi i det mindste ikke tale ærligt om det og sige, at det er en begrænsning af politiets muligheder? Fair nok, men det kan være, at der er noget andet, der er vigtigere for Dansk Folkeparti. Det er egentlig sådan, jeg har forstået argumentationen. Hvorfor vil man i det mindste ikke erkende det? For så kan vi være lige så ærlige og sige: Ja, vi opgiver noget suverænitet; til gengæld får vi nogle redskaber, som for os er vigtigere. Kunne vi ikke kræve lidt ærlighed?

Kl. 18:33

Anden næstformand (Jeppe Søe):

Tak. Ordføreren.

Kl. 18:33

Peter Kofod (DF):

Jamen det er så små forskelle, det her giver. Der vil være straffelovsbegrænsninger, som vil give større problemer for muligheden for at komme efter organiseret kriminalitet, hvis det er det. Der vil være budgetspørgsmål, der vil have større vigtighed, i forhold til at dansk politi kan komme efter slyngler. Så det her er en problemstilling, der er opfundet af politikere, der er blevet så forelskede i EU og har brugt Europol som rambuk for at prøve at lokke danskerne til at afskaffe retsforbeholdet, og heldigvis var danskerne klogere end politikerne.

Kl. 18:34

Anden næstformand (Jeppe Søe):

Så er det hr. Henrik Rejnholt Andersen.

Kl. 18:34

Henrik Rejnholt Andersen (M):

Tak for talen. Jeg bliver lige sådan en lille smule, ikke irriteret, jo, måske lidt. Ved gennemgangen af redegørelsen ved Rigspolitiet den anden dag står vores politidirektør og siger, at gennemgående går det rigtig godt, og at de er glade for ordningen og det ene og det andet, men der var også et men, og det men gik på: Efter fyraften er vi nødsaget til at lade potentielle kriminelle gå, fordi vi ikke kan slå op i registre og systemer og vi ikke har adgang til de systemer. Kunne det ikke være en mulighed at give politiet lov til det, altså at give dem de muligheder?

Kl. 18:35

Anden næstformand (Jeppe Søe):

Ordføreren.

Kl. 18:35

Peter Kofod (DF):

Altså, nu har jeg jo i sin tid selv besøgt de betjente, der sidder i Haag og laver de her opslag, og jeg har det fint nok med, at man kommer med sådan nogle praktiske ting; dem kan vi godt tage en snak om. Vi kan sådan set også godt tage en snak om det, hvis det er sådan, at der kommer en så rivende udvikling på de digitale områder, at der vil være nogle steder, hvor der bliver større problemer; så synes jeg da også godt, vi kan tage en snak om det, altså om det er noget, der gør, at man skal lave om i sin tilgang til Europol. Altså, kan vi måske på et senere tidspunkt genforhandle det? De snakke kan vi altid have.

Kl. 18:35

Anden næstformand (Jeppe Søe):

Ønskes opfølgning?

Kl. 18:35

Henrik Rejnholt Andersen (M):

Ja tak, formand. Det, jeg henviste til, og som jeg gerne vil have ordføreren til at forholde sig til, vedrører, at i dag har politiet den adgang på deres telefon; på deres smartphone kan de tilgå en app, som de kan slå folk op i. Vores politidirektør sagde jo direkte, at der var en app, man kunne tilgå og slå folk direkte op i, hvis man så en udenlandsk bil køre forbi. Det har de ikke mulighed for efter ringetid, kan man sige, altså hvis de ikke kan få fat i en dernede med det samme.

De arbejdsredskaber synes jeg vi skylder politiet, altså at give dem de bedste muligheder. Det gør vi ikke ved at have den holdning, som ordføreren står og fremfører lige nu.

Kl. 18:36

Anden næstformand (Jeppe Søe):

Peter Kofod.

Kl. 18:36

Peter Kofod (DF):

Det må vi have undersøgt nøje. Jeg kan sige, at jeg i 3½ år har beskæftiget mig med registeradgang, i øvrigt som rapportør i Europa-Parlamentet, i forbindelse med registeradgang til SIS, altså Schengen Information System, og der var det absolut ikke mit indtryk, at det var svært, hvis man som land kom og sagde, at man skulle have noget andet; så var der ret stor velvillighed over for det.

Så hvis der er ordførere, der mener, at der i den aftale, den daværende regering forhandlede på plads, og som vi fra Dansk Folkepartis side var meget tilfredse med, er noget, der kan forhandles bedre, eller som skal laves om, jamen så vil vi gerne tage en snak om det. Så jeg står jo ikke her og er meget religiøs omkring tingene.

Kl. 18:37

Anden næstformand (Jeppe Søe):

Tak for ordene. Næste ordfører er fru Pernille Vermund.

Kl. 18:37

(Ordfører)

Pernille Vermund (NB):

Tak. På min 40-årsfødselsdag fik jeg en fødselsdagsgave, som jeg var meget taknemlig for. Vi fik nemlig et nej til at afskaffe retsforbeholdet i EU. Det gjorde vi – håber og tror jeg – fordi danskerne var kloge nok til at sige fra. Men vi gjorde det måske også, fordi der var politikere og partier her på Christiansborg, som indirekte fik sagt, at hvis vi ikke afskaffede vores retsforbehold, ville vi nærmest gå pædofiles ærinde og stå på samme side som de pædofile. Det var en skræmmekampagne, som ikke virkede. Siden er man desværre blevet klogere, og ved den nylige folkeafstemning fik vi et forbehold mindre. Det er jeg ked af.

Men jeg er glad for, at vi fastholdt vores retsforbehold. Det er jeg, til trods for at vi anerkender, at der er og kan være begrænsninger i samarbejdet for politiet, i forhold til hvis vi var fuldgyldige medlemmer. Men vi i Nye Borgerlige mener, at værdien af at fastholde retsforbeholdet – ikke mindst i forhold til Danmarks ret til selv at bestemme vores asylpolitik – er af langt større betydning, og den holdning deler vi gudskelov med mere end halvdelen af befolkningen, jævnfør folkeafstemningen fra 2015.

Jeg har i debatten i dag erfaret, at det ikke ville have konsekvenser for vores asylpolitik. Det har ordføreren fra Venstre belært mig om. Jeg må så sige, at det kan være, at ordføreren fra Venstre skal tale med Udlændinge- og Integrationsministeriet og måske den siddende minister. Det kan være, at ministeren og ministeriet på nuværende tidspunkt har en anden holdning end det, der var holdningen, da vi diskuterede Rwanda for et par år siden. Jeg ved, at der er en anden ordfører til stede i salen i dag, som var med til samme møde. Det var fru Pia Kjærsgaard. Og jeg har også lige været nede at tjekke, at det ikke er min hukommelse, der er helt gal. Der var budskabet ret klart, at hvis ikke vi havde fastholdt vores retsforbehold – altså hvis afstemningen var faldet anderledes ud i 2015 – havde vi ikke kunnet gennemføre en asylpolitik, der var så liberal, som vi kan i dag, i forhold til EU.

Så for Nye Borgerlige er der noget, der er vigtigere end det, at politiet indimellem har det lidt sværere. Det er nemlig at passe på Danmark og sikre, at det altid er Danmark og danskerne selv, der bestemmer vores asylpolitik. Derfor anerkender vi så også de begrænsninger, der måtte være for politiet i den her sammenhæng.

Så synes jeg i øvrigt, at det er befriende at høre fra hr. Peter Kofod, at det her jo også handler om proportioner. For helt ærligt er der selvfølgelig alt muligt andet, som også har indflydelse på politiets mulighed for at fange forbrydere. Der er økonomi. Det er en økonomi, som partiet Venstre i sidste valgperiode ikke bakkede op om. Der er arbejdsforhold. Der er løn og lønvilkår for vores politiansatte, ikke mindst under deres uddannelse. Der er en række forhold, som gør sig gældende for politiet. Så skulle vi ikke starte der, hvis vi gerne vil fange forbrydere og opklare forbrydelser, og så sørge for, at det er Danmark og danskerne selv, der bestemmer politikken i Danmark, ikke mindst på retsområdet? Med de ord tak for ordet og debatten.

Kl. 18:40

Anden næstformand (Jeppe Søe):

Tak til ordføreren. Og så er det justitsministeren.

Kl. 18:40

Justitsministeren (Peter Hummelgaard):

Tak for ordet, og tak til alle ordførere for en god debat. Det er nu, som flere har været inde på, ca. 7 år siden, at danskerne gik til stemmeurnerne og stemte nej til at omdanne det danske retsforbehold til en tilvalgsordning. Siden dengang har vi hvert evig eneste år haft en god og saglig debat om dansk politis situation i forhold til Europol, og hvert år bliver vi også mindet om de konsekvenser, det har, at Danmark ikke er fuldgyldigt medlem af Europol.

For der er konsekvenser, og dem kan vi jo lige så godt bare være ærlige omkring. Og det kan vi også læse tydeligt af redegørelsen at Rigspolitiet vurderer. Så kan vi debattere, om konsekvenserne er alvorlige, eller om de ikke er alvorlige. For mig som justitsminister er det væsentlige, at vi giver dansk politi de bedste forudsætninger for at løse politiets vigtige opgaver, og der havde et fuldt medlemskab af Europol været en fordel. Det har vi ikke. I stedet har vi fået en samarbejdsaftale med Europol. Det er ikke en perfekt aftale, men det kunne også have været meget værre.

Og jeg synes også, det er vigtigt at understrege, at samarbejdet fungerer godt. Og det skal vi være glade for. Det er dog ingen garanti for, at det vil fortsætte sådan i al evighed. Europol udvikler og forandrer sig. Og som følge af retsforbeholdet har vi heller ikke nogen garanti for, at Danmark kan få glæde af den udvikling.

Så sent som for ½ år siden – i sommeren 2022 – trådte en ændring af Europol-forordningen i kraft. Det var en ændring, som på grund af retsforbeholdet ikke gælder Danmark. Ændringen vurderes ikke at have haft vidtrækkende konsekvenser for Danmark, men politiet oplyser, at ændringen på nogle punkter stiller Danmark ringere rent operativt end Europols medlemslande. Det gør sig eksempelvis gældende i forhold til Danmarks manglende mulighed for at få hjælp fra Europol til at behandle store og komplekse datasæt til brug for konkrete efterforskninger.

Det kunne have været værre; der kunne have været flere udvidelser af Europols mandat og dermed flere værktøjer til at dække bekæmpelse af kriminalitet, som dansk politi ville gå glip af. Sådan gik det heldigvis ikke denne gang. Når det er sagt, viser redegørelsen som sagt – ligesom de tidligere år – at vi fik en god aftale med Europol tilbage i 2015, og det er således fortsat politiets vurdering, at aftalen har operationel nytteværdi for dansk politi i kampen mod grænseoverskridende kriminalitet. Samarbejdet med Europol fungerer fortsat godt inden for de rammer, som aftalen giver, og det er selvfølgelig positivt.

Men vi må huske på, at aftalen og det danske nej også har konsekvenser i praksis. Politiet har igen vurderet, at udtrædelsen af Europol har operationelle konsekvenser. Derfor synes jeg også, at det kan opsummeres enkelt: Fungerer vores samarbejdsaftale med Europol? Ja. Ville dansk politi være bedre stillet som fuldgyldigt medlem af Europol? Ja. Og som justitsminister er jeg ikke i tvivl om, hvad jeg allerhelst ville foretrække. Tak.

Kl. 18:44

Anden næstformand (Jeppe Søe):

Der er en enkelt kommentar fra hr. Peter Kofod.

Kl. 18:44

Peter Kofod (DF):

Tak for det. Ministeren slutter af med at sige, at han ikke er i tvivl om, hvad han ville foretrække. Det er jeg heller ikke. Jeg tror ikke, vi vil foretrække helt det samme, for jeg går ud fra, at ministeren som noget helt selvfølgeligt helst vil afskaffe retsforbeholdet, hvor jeg helst vil fastholde det.

Det, jeg vil opfordre ministeren til, er at gå ind og se den seance fra Europa-Parlamentet, hvor ministerens forgænger, hr. Mattias Tesfaye, er på besøg i det udvalg, der netop har med rets-, udlændinge- og asylpolitik at gøre, og så kigge rundt i det udvalg – og i øvrigt også på ministerens egne udenlandske partifæller – og se, hvordan de håndterer en dansk ministers besøg, og hvad de synes om den danske udlændingepolitik, og bagefter komme og sige, om justitsministeren virkelig kan have tillid til, at den slags mennesker overhovedet skal have nogen som helst former for indflydelse på dansk rets-, asyl- eller udlændingepolitik. Og der kan jeg bare sige, at så længe det kommer til at stå til os, så kommer det aldrig til at ske. Og det er altså længere, end til solen brænder ud.

Kl. 18:45

Anden næstformand (Jeppe Søe):

Ministeren.

Kl. 18:45

Justitsministeren (Peter Hummelgaard):

Jamen altså, med al respekt vil jeg sige til hr. Peter Kofod, at jeg ikke synes, han kan lægge den antagelse til grund, at jeg – eller for den sags skyld regeringen – vil afskaffe retsforbeholdet i sin helhed. Det, der er genstand for diskussionen her i dag, er jo dansk medlemskab af Europol. Det parti, jeg repræsenterer, Socialdemokratiet, er ikke i udgangspunktet interesseret i at afskaffe den del af retsforbeholdet, der bl.a. vedrører vores asyl- og udlændingepolitik. Der er vi sådan set ganske tilfredse med, at vi har en række forbehold, som vedrører nogle politiske problemstillinger, som vi synes Danmark klogelig selv skal tage sig af.

Er der også konsekvenser ved den tilgang? Ja, det er der da også i mange sammenhænge, hvor det er, at man ikke kan have en ensartet politik på nogle områder. Men vi vurderer, at fordelene er større ved at stå udenfor på de politiske områder. Men vi vurderer altså også, at ulemperne er større, når det konkret handler om Europol, end fordelene er ved at være udenfor.

Kl. 18:46

Anden næstformand (Jeppe Søe):

Hr. Peter Kofod.

Kl. 18:46

Peter Kofod (DF):

Jamen jeg er jo faktisk glad for ministerens besvarelse, for jeg tillader mig at tolke den sådan, at vi ikke umiddelbart kan forvente, at der er nogen afstemning på vej om hverken hele retsforbeholdet eller dele af det, men at regeringen ligesom har accepteret, at danskerne valgte at fastholde det tilbage i 2015. Og det må man så arbejde efter. Er det sådan, jeg skal tolke ministerens svar?

Kl. 18:46

Anden næstformand (Jeppe Søe):

Ministeren.

Kl. 18:46

Justitsministeren (Peter Hummelgaard):

Ja, sådan kan man godt tolke mit svar, men med den meget væsentlige tilføjelse til opsummeringen, at vi altså i 2015 ikke stemte om – og det var ikke en del af afstemningen eller det, der var sat til afstemning – at vi skulle afskaffe vores forbehold, for så vidt angår alle de retsakter, der gør sig gældende på asyl- og udlændingeområdet. Og det er jo i virkeligheden også lidt, tror jeg, den tvist, der har været her i debatten i dag mellem på den ene side fru Pernille Vermund og på den anden side hr. Jan E. Jørgensen. Det var jo ikke det samlede retsforbehold, vi stemte om tilbage i 2015, men en række udvalgte retsakter, hvor Europol var en af dem.

Kl. 18:47

Anden næstformand (Jeppe Søe):

Tak til ministeren.

Da der ikke er flere, der har bedt om ordet, er forhandlingen sluttet.

Det næste punkt på dagsordenen er:

12) 1. behandling af beslutningsforslag nr. B 8:

Forslag til folketingsbeslutning om at indføre et forbud for elever og ansatte mod at bære islamisk tørklæde i grundskolen.

Af Pia Kjærsgaard (DF) m.fl.

(Fremsættelse 13.12.2022).

Kl. 18:47

Anden næstformand (Jeppe Søe):

Det er allerførst fru Pia Kjærsgaard som ordfører for forslagsstillerne, der får ordet.

Kl. 18:47

Begrundelse

(Ordfører for forslagsstillerne)

Pia Kjærsgaard (DF):

Tak for det. Om tørklæde og tørklædeforbud vil jeg sige: Tørklædet er et symbol på underkastelse, ligesom ordet islam på arabisk betyder underkastelse. Nogle bærer sikkert tørklædet som en del af en undertrykkelse, men min vurdering vil være, at det er et klart mindretal, for hvem vil tvinge, undertrykke sin datter, kone osv. og sige: Du skal have tørklæde på, fordi jeg vil undertrykke dig? Mon ikke det mere handler om: Du skal have tørklæde på, for dermed viser du, at du er en ærbar muslim osv.?

Men alle, der bærer det, gør det som underkastelse, altså netop for at underkaste sig gennem tørklædets betydning, jævnfør Koranens ord. Småpiger er ikke seksuelle væsener, hvorfor det er latterligt, at de skal tildække sig. Små piger er ikke religiøse væsener, som er så bevidste om deres religion, at de skal tildække sig og dermed vise sig ærbare. Teenagepiger, der er blevet seksuelt bevidste, skal ikke tildække sig for ad den vej at signalere, at de ikke ønsker at blive forulempet, hvilket de ellers risikerer, jævnfør Koranen, hvis ikke de tildækker sig. Voksne ansatte, herunder lærere, som er rollemodeller, skal ikke med deres tørklæde signalere, at sådan bør man som rettroende muslim se ud, altså at man ved at bære tørklædet er rettroende og ærbar – og bærer man ikke tørklædet, er man ikke ærbar eller rettroende. Accepterer vi det islamiske tørklæde i grundskolen, accepterer vi som samfund Koranens ord om ærbarhed og om undgåelse af at blive forulempet.

I august måned 2022 var der en kommission, nemlig Kommissionen for den glemte kvindekamp, som kom med den konklusion, at man faktisk skulle forbyde tørklæder i grundskolen. Den socialdemokratiske borgmester i Holbæk, Christina Krzyrosiak Hansen, rådede til, at man sammen med kommissionen gik ind i den debat, der handlede om, at man ikke længere skulle have tørklæder i grundskolen. Så sluttede debatten, og det er derfor, at Dansk Folkeparti har rejst den i dag, for vi synes faktisk, at der er behov for at diskutere det her emne, indtil vi får tørklædet forbudt. Tak.

Kl. 18:50

Anden næstformand (Jeppe Søe):

Tak til fru Pia Kjærsgaard. Forhandlingen er hermed åbnet, og den første, der får ordet, er udlændinge- og integrationsministeren.

Kl. 18:50

Forhandling

Udlændinge- og integrationsministeren (Kaare Dybvad Bek):

Tak til Dansk Folkeparti for beslutningsforslaget, som jo dybest set handler om pigers og kvinders mulighed for at leve et liv i frihed og ret til selvbestemmelse. Heldigvis er hverdagen sådan for de fleste piger og kvinder i Danmark, men vi ved desværre også, at det ikke gælder for alle. Både piger – og det er selvfølgelig især i spørgsmålet om tørklæder – men også drenge skal kunne leve et liv i frihed, selv vælge ægtefælle, tjene deres egne penge og til- og fravælge familiens religiøse og kulturelle normer.

Desværre bliver en del unge kontrolleret af deres forældre, søskende og andre unge eller presset til at kontrollere andre, og det er et problem, som vi i høj grad kender fra unge, som har en baggrund i Mellemøsten og Nordafrika. Det er et reelt problem, som jeg ikke synes at vi skal ignorere, og det er også i mine øjne bydende nødvendigt, at vi som samfund beskytter de piger og kvinder, der er udsat for negativ social kontrol. Hvis vi er passive, svigter vi dem, der forsøger at vriste sig fri. Det er den målsætning, som delanbefalingerne fra Kommissionen for den glemte kvindekamp tager udgangspunkt i, og det er en erkendelse af, at vi som samfund har glemt en meget central del af kvindekampen, og det er den, som udspringer af de minoritetsetniske miljøer.

Jeg synes til gengæld ikke, at vi skal være blege for at sige ligeud, at det er en debat, hvor der også er store principper på spil. Vi er som samfund forpligtet til at overveje alle muligheder for at bekæmpe æreskultur og negativ social kontrol. Jeg er helt enig med forslagsstillerne i, at børn skal have lov til at være børn, og at de selvfølgelig ikke skal påtvinges religiøse symboler, som de reelt ikke forstår betydningen af. Det gælder ikke mindst i forhold til især de helt små skolepiger, der bærer tørklæde. Man kan jo spekulere over, hvornår små piger tager tørklædet på på grund af tvang eller faste normer i familien, eller om de har taget det på af egen fri vilje. Jeg mener grundlæggende, at man godt kan sætte spørgsmålstegn ved, om de er i stand til det sidstnævnte.

Jeg bider mærke i, at tørklædet i yderste tilfælde udnyttes af autoritære religiøse stater som eksempelvis Iran og Afghanistan til at krænke kvinders rettigheder betydeligt. Der er dog selvfølgelig stadig forskel på danske skolebørn og så kvinder i eksempelvis Afghanistan og Iran.

Det var den ene side af det. En anden side af det er, at der jo i forhold til beslutningsforslaget også er en grundlæggende og principiel diskussion om de frihedsrettigheder, vi har her i landet. For selv om jeg deler den holdning, at tørklædet kan være et udtryk for negativ social kontrol, så ændrer det ikke på, at et forbud mod tørklæder og anden religiøs hovedbeklædning også er et spørgsmål om bl.a. religionsfrihed.

I dag skal vi tage stilling til Dansk Folkepartis beslutningsforslag om et forbud for elever og ansatte mod at bære det islamiske hovedtørklæde. Forslagsstillerne giver udtryk for, at hvis forslaget ikke kan gennemføres inden for Danmarks internationale forpligtigelser, skal regeringen i stedet fremsætte et lovforslag, der 1) forbyder elever i den danske grundskole at bære det islamiske hovedtørklæde, og/eller 2) forbyder elever og ansatte i den danske grundskole at bære religiøs hovedbeklædning, og/eller 3) forbyder elever i den danske grundskole at bære religiøs hovedbeklædning.

Uanset valg af model er det ifølge forslagsstillerne hensigten at forbyde det islamiske hovedtørklæde på skoler for både elever og ansatte. Det er den juridiske vurdering, at beslutningsforslaget som fremsat, det vil sige både den primære model og alle de tre alternative modeller, ikke kan gennemføres inden for rammerne af grundloven og Danmarks internationale forpligtigelser. Og allerede derfor kan regeringen ikke støtte forslaget.

Jeg vil gerne understrege, at der er en udfordring med negativ social kontrol og undertrykkelse af piger i en del af visse bestemte miljøer i Danmark. Det er en prioritet for regeringen, at der er så god hjælp som muligt til de piger og kvinder, der oplever negativ social kontrol. Derfor fremgår det også eksplicit af regeringsgrundlaget, at regeringen ønsker større og vedholdende fokus på, hvordan vi som samfund gør op med negativ social kontrol, så piger og kvinder med indvandrerbaggrund har samme rettigheder og friheder som alle andre i vores samfund. Hvordan vi skal omsætte det i praksis, er vi stadig i gang med at overveje, men det er klart, at en del af løsningen er gennem allerede eksisterende indsatser, som jeg oplever har bred politisk opbakning, men også ved at sørge for, at emnet bliver tænkt med alle de steder, hvor det giver mening – eksempelvis tilsynet med skolerne, med ungdomsuddannelserne, og hvor man ellers kan opleve problemstillingerne. Tak for ordet.

Kl. 18:54

Anden næstformand (Jeppe Søe):

Tak til ministeren, men vi er ikke helt færdige. Der er en kort bemærkning, og det er fra fru Pia Kjærsgaard.

Kl. 18:54

Pia Kjærsgaard (DF):

Tak for det. Jeg havde sådan set desværre nok forventet, at ministeren ville sige en hel masse pænt, for det blev der også sagt i forhold til den kommission, som kom med sin anbefaling, og så skete der i øvrigt ikke mere, og det synes jeg er så utilfredsstillende, for det er at ride på to heste, og det synes jeg ikke man kan i den her debat.

Når man hele tiden henviser til EMRK, altså menneskerettighedskonventionen, vil jeg godt spørge: Hvordan kan man så gøre det i Frankrig? Altså, jeg synes ikke, det hænger sammen. Der er altså lande, som tager et skridt her, som jeg synes vi også burde tage, og jeg synes, som jeg også var inde på i min forelæggelsestale, at man skal komme meget mere ind på, at det er den seksuelle underkastelse, som er så vigtig i det her, og det er jo også det, der står i Koranen. Jeg vil meget gerne læse op lidt senere, hvad der står i Koranen – det er faktisk ret skræmmende. For det bliver meget lidt brugt; det er alene argumenter om underkastelse, man kommer med, altså at man bare kommer og siger: Du skal bære det tørklæde. Men der er jo grunde til, at man bliver det påbudt.

Men jeg forstår ikke, hvordan man kan forbyde det i f.eks. Frankrig, samtidig med at vi hele tiden henholder os til, at vi ikke kan gøre det i Danmark

Kl. 18:56

Første næstformand (Leif Lahn Jensen):

Ministeren.

Kl. 18:56

Udlændinge- og integrationsministeren (Kaare Dybvad Bek):

Først vil jeg sige, at det jo ikke kun er Den Europæiske Menneskerettighedskonvention, vi snakker om her, men også grundloven, og den er vi vel enige om betyder noget i det her samfund og ikke mindst her i huset.

Som det næste vil jeg sige, at den franske model jo er en, hvor man har et forbud mod alle religiøse – og i et vist omfang også politiske – tilkendegivelser, og det er jo af et helt andet omfang end det, vi snakker om her. Det betyder jo også, at man ikke kan møde op med en Christianiatrøje – det er måske ifølge Dansk Folkepartis logik meget fint at slippe for dem – eller en række andre ting med politiske ytringer, og man kan ikke have et lille kors på om halsen osv. Det er en meget mere omfattende model end det, som vi snakker om her, og som beslutningsforslaget i dag handler om.

Kl. 18:56

Første næstformand (Leif Lahn Jensen):

Spørgeren.

Kl. 18:56

Pia Kjærsgaard (DF):

Det mener jeg slet ikke skal overføres til Danmark overhovedet, fordi for os i Dansk Folkeparti er det alene det islamiske tørklæde, det handler om. Andre religiøse symboler repræsenterer jo ikke nogen seksuel underkastelse, men det gør det muslimske tørklæde i allerhøjeste grad. Så derfor synes jeg, vi skal forholde os til det.

Jeg vil stadig væk forholde mig til Den Europæiske Menneskerettighedskonvention, som man hele tiden peger på. Og i forhold til grundloven har vi jo sådan set ikke skolepligt i Danmark – vi har undervisningspligt. Altså, det kan stadig væk lade sig gøre selv at undervise sine børn, hvis ikke man vil lade dem gå i skole uden tørklæde. Det er i øvrigt meget få, der har gjort det i Frankrig; jeg har set, at det er 5 pct. eller noget i den stil. Jeg synes, at ministeren slipper for nemt om det efter selv at have nedsat den kommission.

Kl. 18:57

Første næstformand (Leif Lahn Jensen):

Så er det ministeren.

Kl. 18:57

Udlændinge- og integrationsministeren (Kaare Dybvad Bek):

Altså, som jeg forstår det, kan man jo i Frankrig også helt fravælge at gå i den skole, og så kan man bare vælge en katolsk eller muslimsk skole, hvor man har lov til at gå med de symboler, og så er vi jo lige vidt, hvis det er det, det handler om. Jeg vil da også sige, at jeg kan komme på nogle andre religiøse symboler, som også er kvindeundertrykkende. F.eks. skal man som meget troende jøde gå med paryk, og det synes jeg da har noget af det samme i sig som det at gå med tørklæde.

Så vil jeg sige, at jeg generelt set sagtens synes, man kan lave en kommission, som peger på nogle problemstillinger, uden at den kommission nødvendigvis skal have gennemgået grundloven og alle de internationale aftaler, vi har tilsluttet os, for at vide, om den kan stille det forslag.

Kl. 18:58

Første næstformand (Leif Lahn Jensen):

Næste spørger er fru Susie Jessen. Værsgo.

Kl. 18:58

Susie Jessen (DD):

Tak. Da jeg var folketingskandidat og skulle til mit allerførste debatarrangement, var jeg så heldig, at jeg ikke kom op imod Kaare Dybvad Bek og nogle andre store mastodonter, der har været her i mange år, og det var en god oplevelse. Men der kom vi jo ind på det her, og jeg bemærkede, at da kommissionen kom med de her anbefalinger, blev Socialdemokratiet meget stille, og det var man sådan set også i valgkampen, hvor man ikke kunne melde ud, om man var for eller imod det her tørklædeforbud. Nu melder man så ud her efter valget. Så jeg er egentlig interesseret i at høre ministeren om, hvad det er, der er sket siden før valget i forhold til nu, der gør, at Socialdemokratiet har taget den her beslutning.

Kl. 18:59

Første næstformand (Leif Lahn Jensen):

Ministeren.

Kl. 18:59

Udlændinge- og integrationsministeren (Kaare Dybvad Bek):

Først og fremmest vil jeg sige, at det, der er sket, er, at der er blevet fremsat et beslutningsforslag, som vi skal beslutte om vi vil stemme ja eller nej til. Når vi så ser på, hvad der står i teksten her, og at den juridiske vurdering er, at det ikke kan lade sig gøre inden for grundloven og de internationale konventioner, jamen så kan vi som regering jo ikke gennemføre det ligesom andre ting, der er i strid med såvel grundloven som internationale konventioner. Der kan vi jo aldrig med åbne øjne gå ind og sige, at det er vi ligeglade med. Så det er sådan set det, der er sket: Der er blevet fremsat et beslutningsforslag her i salen.

Jeg ved nu ikke, om vi var helt så tavse. Jeg husker det, som om jeg havde en del interviews osv. om det. Men det er rigtigt, at vi jo aldrig havde nogen meget firkantet holdning til det. Det er sådan set rigtigt nok.

Kl. 18:59

Første næstformand (Leif Lahn Jensen):

Spørgeren.

Kl. 18:59

Susie Jessen (DD):

Tak for svaret. Altså, ens politik behøver jo ikke at basere sig på, hvad der bliver fremsat her af beslutningsforslag. Ministeren blev spurgt flere gange, både af medier og andre, om man var imod eller for et tørklædeforbud i grundskolen. Det blev ministeren spurgt om før valget. Så det undrer mig meget, at ministeren ikke kunne svare på det dengang, så vælgerne også havde en mulighed for at tage samlet stilling til det i forbindelse med det kryds, som de skulle sætte. Så er der et andet argument, der måske er lidt bedre?

Kl. 19:00

Første næstformand (Leif Lahn Jensen):

Ministeren.

Kl. 19:00

Udlændinge- og integrationsministeren (Kaare Dybvad Bek):

Altså, det, som ordføreren spurgte mig om, var, hvorfor vi tager stilling til det nu, og det svarer jeg sådan set ærligt på efter bedste evne. Det er, fordi vi skal stemme om det her i salen på et tidspunkt. Det kan godt være, at der er nogle vælgere, der var skuffede over, at vi ikke havde en mere tydelig holdning. Men Socialdemokratiet fik jo så alligevel klemt sig over grænsen – og for så vidt også mig selv. Så nogle har alligevel syntes, at vi havde en fornuftig holdning.

Kl. 19:00

Første næstformand (Leif Lahn Jensen):

Der er ikke flere spørgsmål. Vi siger tak til ministeren. Den første ordfører er hr. Kasper Sand Kjær fra Socialdemokratiet. Velkommen.

Kl. 19:00

(Ordfører)

Kasper Sand Kjær (S):

Tak, formand, tak for ordet. Med beslutningsforslaget her foreslår Dansk Folkeparti at forbyde elever og ansatte at bære islamisk tørklæde i den danske grundskole.

I Socialdemokratiet er vi meget optaget af at bekæmpe alle former for social kontrol. Vi ved, at social kontrol særlig rammer kvinder og piger med indvandrerbaggrund. Det er en glemt og overset ligestillingskamp, og det var også derfor, den tidligere regering sidste år nedsatte en kommission, som fik til opgave at komme med anbefalinger til, hvordan vi i Danmark kan sikre, at piger og kvinder med indvandrerbaggrund kan nyde godt af de samme rettigheder og den samme frihed som andre danske piger og kvinder.

For det er desværre fortsat et faktum, at alt for mange piger og kvinder med indvandrerbaggrund er underlagt social kontrol. Eksempelvis føler hver tredje pige med indvandrerbaggrund ikke, at hun frit kan vælge egen partner, ligesom vi jo desværre også ved, at flere piger og kvinder tvinges til at gå med tørklæde, og på den baggrund vil jeg gerne takke Dansk Folkeparti at fremsætte beslutningsforslaget og sætte fokus på, hvad der både er en vigtig, men også en svær problemstilling. For vi skal ikke som samfund acceptere, at piger i grundskolen – piger, som måske ikke engang er kommet i puberteten – bliver tvunget til at gå med tørklæde, og vi bryder os ikke om, at små piger de facto seksualiseres, når de får et tørklæde om hovedet af deres forældre.

Kampen for ligestilling mellem kvinder og mænd er en helt grundlæggende del af mit partis dna, og det er en kerneværdi i det danske samfund og demokrati, og den kamp og den værdi må vi aldrig gå på kompromis med. Kommissionen for den glemte kvindekamp fremlagde ni forslag til, hvordan unge piger med indvandrerbaggrund bedre kan få mulighed for at bestemme over deres eget liv uden at være underlagt social kontrol. Et af de ni forslag var et forbud mod brug af hovedtørklæder i grundskolen, og det var helt ærligt et meget interessant forslag, som vi jo også efterfølgende overvejede.

Det har jo så vist sig, at det forslag om et tørklædeforbud i grundskolen ikke kan lade sig gøre – som ministeren også redegjorde for – hverken inden for rammerne af grundloven eller vores internationale forpligtelser. Men det ændrer jo ikke på, at vi skal fortsætte med at modarbejde social kontrol, og at vi skal arbejde for, at ingen piger og ingen kvinder tvinges til at gå med tørklæde. Det kan så ikke gøres med et forbud, men så må vi jo i fællesskab finde andre veje, ligesom vi skal tage hånd om at kæmpe imod alle andre former for social kontrol, som er med til at undertrykke piger og kvinder og fratage dem deres frihed.

Men med de ord må jeg meddele, at Socialdemokratiet ikke kan støtte beslutningsforslaget. Tak for ordet.

Kl. 19:03

Første næstformand (Leif Lahn Jensen):

Der er en enkelt kort bemærkning, indtil videre i hvert fald, til fru Pia Kjærsgaard. Værsgo.

Kl. 19:03

Pia Kjærsgaard (DF):

Men det er jo igen i meget, meget overordnede vendinger og sådan pænt tak til Dansk Folkeparti. Jo, vi tager gerne debatten, og vi vil også gøre det igen, men jeg må bare spørge: Hvad skal den kommission bruges til? Altså, den var jo meget, meget klar, da Christina Krzyrosiak Hansen, borgmester i Holbæk, kom med sine konklusioner. Bl.a. sagde hun, at hvis man er i tvivl om, hvorvidt det her er et problem eller ej, så synes hun, at man skal tage ud på en skole i Danmark og tale med nogle af de piger, det drejer sig om. Det er jo fuldstændig rigtigt, hvis de ellers tør sige, hvad de mener om det her. For det er jo et rigtig, rigtig ømtåleligt problem.

Jeg er bare bange for, at man nedsætter sådan en kommission, og så gør man et eller andet, for det jo var i sensommeren, og der skulle være folketingsvalg i løbet af nogle måneder osv., og at der så intet sker. Det bekymrer mig rigtig, rigtig meget, og jeg synes simpelt hen, det er så synd. Jeg kan ikke holde ud at se på små piger, der i den grad og under alle omstændigheder er undertrykt.

Nu må man ikke vise papirer oppe fra Folketingets talerstol, men jeg tror godt, at jeg tør holde det her op hernedefra, og jeg vil gerne lægge det over til ordføreren bagefter (holder et foto op): Det her er Danmark, det er ikke udlandet, det er bittesmå piger, de er 6, 7, 8 år, og det er taget her i Danmark. Det er absurd.

Kl. 19:04

Første næstformand (Leif Lahn Jensen):

Ordføreren.

Kl. 19:04

Kasper Sand Kjær (S):

Men jeg deler fru Pia Kjærsgaards forargelse. Jeg bryder mig heller ikke om det, og jeg synes ikke, det hører til i Danmark, at små piger tvinges til at gå med tørklæde, og derfor mener jeg det sådan set også, når jeg siger tak til Dansk Folkeparti for at rejse debatten. For jeg synes, det er en vigtig debat, og det kan jo også godt være en vigtig debat, hvor vi diskuterer, hvad vi så ellers skal gøre, når det ikke er muligt at gå ned ad det spor, som handler om et forbud.

Derfor er det jo ikke rigtigt, at kommissionens arbejde så bare er kastet ud til højre, og at det ikke spiller en rolle. Der er otte andre i øvrigt fremragende forslag, som jeg synes vi skal arbejde videre med. Det, som kommissionen afleverede i efteråret, var jo sådan set første runde af anbefalinger. Så der kommer forhåbentlig en runde mere med andre anbefalinger.

Men jeg synes, at de otte andre forslag, som kommissionen allerede har spillet ud, er et oplagt sted at starte for at bekæmpe social kontrol. Jeg tror da eksempelvis, at det at styrke seksualundervisningen i grundskolen vil betyde meget og det at oplyse de unge piger og kvinder, vi taler om her, om deres rettigheder. Og sådan kunne jeg jo, hvis jeg havde mere tid, gennemgå de syv andre forslag, som jeg synes er vigtige og gode at arbejde videre med.

Kl. 19:05

Første næstformand (Leif Lahn Jensen):

Spørgeren.

Kl. 19:05

Pia Kjærsgaard (DF):

Jamen det vil da være fantastisk at styrke seksualundervisningen i koranskolerne. Det skal nok gå godt. Tror ordføreren i virkeligheden, at det, han står og siger her, kan lade sig gøre? Når nu vi siger, at Frankrig har gennemført det på trods af konventionerne, færdig, vil ordføreren så forklare mig, hvor i grundloven det er, der er de store problemer. Og hvad gør vi?

Altså, jeg synes virkelig, at vi efterhånden er nødt til at gøre noget. Man ser det mere og mere. Jeg lagde mærke til, at man efter kommissionen, da debatten kørte, faktisk så flere og flere kvinder med tørklæder – altså en provokation, ingen tvivl om det – og mindre og mindre piger med tørklæder. Jeg synes, det er rystende.

Kl. 19:06

Første næstformand (Leif Lahn Jensen):

Ordføreren.

Kl. 19:06

Kasper Sand Kjær (S):

Det sidste skal jeg ikke kloge mig på om er rigtigt. Men det, der i grundloven forhindrer at gennemføre et forbud, er jo paragraffen om religionsfrihed, som gør, at man i Danmark har retten til at udøve sin tro og sin religion. Det er jo det, der gør, at vi ikke eksempelvis, som beslutningsforslaget her handler om, kan forbyde én religiøs genstand.

Kl. 19:07

Første næstformand (Leif Lahn Jensen):

Så er den næste spørger fru Pernille Vermund. Værsgo.

Kl. 19:07

Pernille Vermund (NB):

Tak for det. Når vi diskuterer islamiske hovedtørklæder i folkeskolen, så handler det, ja, om undertrykkelse af kvinder, om undertrykkelse af piger, men det handler også om seksualisering af børn. For med det islamiske hovedtørklæde ligger der et klart signal til pigerne om, at hvis du ikke dækker dig til, så er du ikke ærbar, og så risikerer du at blive udsat for overfald og overgreb af drenge, af mænd, og der ligger også et klart signal til drengene om, at de alle sammen er potentielle overgrebsmænd. Det synes jeg og det synes vi i Nye Borgerlige er mindst lige så slemt.

Altså, hvordan folk opdrager deres børn, så længe man ikke udøver omsorgssvigt, blander vi os ikke i, men vi bryder os ikke om, at man siger til børn i den danske folkeskole, at de ikke er lige meget værd, og vi bryder slet ikke om, at den seksuelle ligestilling, vi har i Danmark, bliver undertrykt i den danske folkeskole. Jeg synes, ordføreren mangler at sætte nogle ord på lige præcis det.

Kl. 19:08

Første næstformand (Leif Lahn Jensen):

Ordføreren.

Kl. 19:08

Kasper Sand Kjær (S):

Med fare for at citere mig selv, hvilket man vel normalt ikke bør gøre, så tror jeg nu, at jeg i min ordførertale både sagde, at det de facto var en seksualisering af små piger, og at jeg ikke bryder mig om det, og at det ikke er dansk, og at jeg i min ordførertale samtidig også sagde, at ligestillingen mellem mænd og kvinder er en kerneværdi i Danmark, som vi ikke skal gå på kompromis med. Derfor deler jeg fuldstændig fru Pernille Vermunds beskrivelse af, hvorfor det tørklæde jo på mange måder bryder med den danske tradition for ligestilling mellem kønnene, og jeg bryder mig heller ikke om den seksualisering, som det symboliserer.

Kl. 19:08

Første næstformand (Leif Lahn Jensen):

Der bliver ønsket et spørgsmål mere, kan jeg se. Værsgo.

Kl. 19:08

Pernille Vermund (NB):

Ja, et opfølgende spørgsmål. For hvis ordføreren virkelig mener det, kunne man jo drage en parallel til omskæring af piger, og jeg er med på, at det måske er en lidt voldsom parallel at drage. Det er forbudt i Danmark, men det er jo for nogle en del af deres udøvelse af religionen, af kulturen. Her taler vi også om religion og ideologi, hvor det jo langtfra er sådan, at alle muslimer bærer muslimsk og islamisk tørklæde. Det er en del af en kultur, som er inden for den islamiske og muslimske tro.

Så kunne ordføreren ikke et eller andet sted overveje, om man ikke kunne se lidt mere på det her med religionsfriheden og så sige, at selvfølgelig skal religionsfriheden ikke være med til at være løftestang for, at vi undertrykker eller ødelægger kvinder i Danmark?

Kl. 19:09

Første næstformand (Leif Lahn Jensen):

Så er det ordføreren.

Kl. 19:09

Kasper Sand Kjær (S):

Altså, det er jo ikke bare noget, jeg selv har fundet på; det er en juridisk vurdering, som er foretaget af Justitsministeriet, og hvor det fremgår, at det her både er i strid med grundloven og med Danmarks internationale forpligtelser. Jeg skal ikke stå her og kloge mig som jurist, men noget af det, som man i sådan en vurdering skal lægge vægt på, er jo, om et forbud er proportionalt. Og det er jo nok der, hvor forskellen er i forhold til omskæring og et forbud mod tørklæder.

Kl. 19:10

Første næstformand (Leif Lahn Jensen):

Så er det hr. Peter Kofod.

Kl. 19:10

Peter Kofod (DF):

Tak for det. Jeg vil gerne spørge ind til det her med det grundlovsstridige, for jeg kan jo huske en gang, hvor Justitsministeriet vurderede, at et burkaforbud – et tildækningsforbud – var grundlovsstridigt. Det var det så, lige indtil Justitsministeriet så vurderede, at det var det ikke – og så kunne et flertal i Folketinget lovgive om det.

Der er jo også den mulighed, at regeringen og Socialdemokratiet hanker lidt op i sig selv og i stedet for at stå og have de rigtige holdninger på talerstolen faktisk gennemfører lovgivning. Og så må man jo, hvis man har interesse i det, prøve sagen ved domstolene og ultimativt så se, hvordan Højesteret forholder sig til sagen. For jeg går sådan set ind for et tørklædeforbud, uanset om det er kristne, muslimer eller nogle helt andre, tørklædet dækker over. Det er så sjovt nok bare muslimerne, der dækker sig til.

Så kan ordføreren ikke gå tilbage til regeringen og sige: Måske skulle vi lige vende skråen en gang mere? For det er måske ligesom dengang med burkaen, hvor man vurderede anderledes, da man blev spurgt anden gang.

Kl. 19:11

Første næstformand (Leif Lahn Jensen):

Ordføreren.

Kl. 19:11

Kasper Sand Kjær (S):

Som en generel bemærkning er det jo rigtigt, at jura ikke er skråsikker og nagelfast videnskab – altså, det flytter sig selvfølgelig også med tiden. Omvendt må man jo sige, at når man er landets regering, er det meget svært at sidde overhørig, hvis nogen fortæller en, at noget er i strid med grundloven. Derfor kan man selvfølgelig ikke som regering arbejde videre med det, når man får den vurdering.

Det synes jeg da er et helt oplagt emne for Folketinget at arbejde videre med og for så vidt jo udfolde, hvad der præcis er fortolkningen af grundloven i det her spørgsmål, og hvad det er, der gør sig gældende. Det er jeg helt sikker på at eksperter klogere end mig ville være gode at spørge om.

Og som ministeren var inde på, er det klart, at man jo godt kan gå hele vejen og sige, at så forbyder man alle religiøse, politiske og ideologiske symboler i folkeskolen lige fra mærkater med »Bevar Christiania« til mærkater med »Ryd Christiania«, lige fra et lille kors til andre symboler. Man kan jo godt vælge at gå den vej – det synes jeg er langt at gå.

Kl. 19:12

Første næstformand (Leif Lahn Jensen):

Spørgeren.

Kl. 19:12

Peter Kofod (DF):

Så kommer vi ind på den del, der handler om Danmarks internationale forpligtelser, for der er jo lande, der har andre ordninger om det her, og hvor et flertal har valgt at underkaste sig Den Europæiske Menneskerettighedskonvention. Så hvorfor skulle Danmark ikke kunne gøre det samme? Er det ikke bare, fordi man er lidt for fodslæbende, lidt for pæn, lidt for høflig, lidt for venlig, og at man ikke rigtig tør udfordre konventionerne ovre i Justitsministeriet? Måske skulle man tage sig lidt sammen i stedet for at underkaste sig det her pænhedens tyranni.

Kl. 19:12

Første næstformand (Leif Lahn Jensen):

Ordføreren.

Kl. 19:12

Kasper Sand Kjær (S):

Det ændrer jo ikke på, at når man som regering får at vide, at noget er i strid med grundloven eller de internationale konventioner, så kan man ikke gå videre med det. Hvorfor kan det så lade sig gøre i andre EU-lande? Altså, igen tror jeg, at der vil være andre klogere end mig, som ville være gode at spørge om det. Men jeg tror da, at noget af det, der eksempelvis er gældende i Frankrig, er, at det i deres forfatning jo er slået fast, at Frankrig er et sekulært samfund, hvor religion og stat er adskilt – og der har vi jo en anden forfatning i Danmark.

Kl. 19:13

Første næstformand (Leif Lahn Jensen):

Så er næste spørger fru Susie Jessen.

Kl. 19:13

Susie Jessen (DD):

Tak. Altså, jeg håber da også, at Socialdemokratiet har brugt de mange, mange måneder, det har taget Socialdemokratiet at nå frem til en konklusion på det her, på også at undersøge sagerne. Professor i forfatningsret ved Københavns Universitet Jens Elo Rytter har udtalt, da den her debat kørte, at ja, grundloven kan stille sig i vejen, men hvis man overhovedet skal kunne komme igennem med sådan et forslag, skal man kunne argumentere for, at pigernes hovedtørklæder er anderledes end alle andre religiøse symboler, at det er kvindeundertrykkende. Det vil domstolene så skulle tage stilling til, og ultimativt Menneskerettighedsdomstolen. Så der er jo en åbning her fra en professor i forfatningsret ved Københavns Universitet. Jeg går meget ud fra, at Socialdemokratiet har brugt de her måneder på at granske alle muligheder for at kunne få et forbud i grundskolen, bl.a. det her, som den her professor i forfatningsret nævner.

Kl. 19:14

Første næstformand (Leif Lahn Jensen):

Ordføreren.

Kl. 19:14

Kasper Sand Kjær (S):

Som jeg også sagde i min tale: Altså, det er klart, at når sådan et forslag kommer fra en kommission, som vi jo endda selv har nedsat som regering, så overvejer vi det selvfølgelig meget nøje, og jeg har også noteret mig den udtalelse, som spørgeren refererer. Jeg tror bare igen, man må sige, at når man som regering bliver stillet over for et beslutningsforslag i Folketinget, og den juridiske vurdering fra landets Justitsministerium så er, at det ville være i strid med grundloven og Danmarks internationale konventioner, så er det en stopklods for en regering for ikke at gå videre ned ad den vej. Og så er det rigtigt, at man jo godt kan gå alle mulige veje, og så kan vi om 10 år eller et eller andet have en dom nede ved Menneskerettighedsdomstolen.

Vi kunne jo også bruge tiden i Folketinget på at diskutere, hvad vi så vil gøre for at bekæmpe social kontrol; hvordan det så er, vi vil stille os på de her piger og kvinders side i deres frihedskamp; og at det ikke må blive ved med at være den glemte kvindekamp i Danmark, men at vi vil have det frem i lyset, og vi vil bakke dem op, og vi vil tage alle midler i brug, som vi kan her og nu.

Kl. 19:15

Første næstformand (Leif Lahn Jensen):

Spørgeren.

Kl. 19:15

Susie Jessen (DD):

Jeg er enig i, at vi skal tage alle midler i brug, også mange af de delanbefalinger, der var i kommissionens rapport, som faktisk blev overset i den her debat. Der var også mange vigtige ting.

Men når nu der er en professor i forfatningsret, som kommer med en åbning – at man egentlig kunne teste det her af, fordi det netop er et kvindeundertrykkende symbol – kunne regeringen så ikke være med på at få undersøgt det her lidt mere nøje, så det er, man kan finde en løsning, så man måske kunne få et forbud mod tørklæder i skolerne?

Kl. 19:15

Første næstformand (Leif Lahn Jensen):

Ordføreren.

Kl. 19:15

Kasper Sand Kjær (S):

Jeg synes da, det er et helt oplagt spørgsmål at få belyst i udvalgsbehandlingen. Altså, jeg vil da bare opfordre til, at man beder om en kommentar til det, og hvorfor Justitsministeriet så har en anden vurdering. Det er jo det, man som regering og jeg som repræsentant for et regeringsparti selvfølgelig er nødt til at lytte til. Det er jo den vurdering, vi får fra Justitsministeriet. Og uanset hvor gerne man ville, tror jeg ikke bare man selv kan vælge de eksperter, man er enig med. De har en tendens til også at være uenige, og det er sådan, den faglige diskussion udfolder sig. Men i sidste ende er vi jo nødt til at lytte til den rådgivning, der kommer fra landets Justitsministerium.

Kl. 19:16

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Næste ordfører i rækken er hr. Mads Fuglede fra Venstre.

Kl. 19:16

(Ordfører)

Mads Fuglede (V):

Tak for ordet, og tak til Dansk Folkeparti for at løfte en debat i Folketinget, endnu en gang, om, hvordan vi bekæmper negativ social kontrol i Danmark. For nogle mennesker er det muslimske tørklæde et middelalderligt symbol for kvinders undertrykkelse og manglende ligestilling i det muslimske samfund og således også i det danske samfund. Der foregår en aktiv afseksualisering af unge kvinder, og det er meget bekymrende. Det er ikke til at benægte, at tørklædet bruges til at markere en forskel på kvinder og mænds position i samfundet. Det ligger meget langt fra det verdenssyn, vi har i den vestlige verden, med ligestilling mellem kønnene, og vi har jo i Danmark tidligere brugt tørklæder for at undertrykke kvinder. Vi er kommet langt siden dengang herhjemme.

Som samfund er vi forpligtet til at overveje alle muligheder for at bekæmpe negativ social kontrol. Vi ønsker at sikre piger og kvinder mod social kontrol og værdier, der ikke hører til i et vestligt samfund med ligestilling. Jo længere jeg har været på det her område som udlændingeordfører, jo mere er jeg blevet overbevist om, at en af de vigtigste hurdler i hele den her debat er at få gjort noget ved ligestillingsspørgsmålet i de her miljøer.

Dansk Folkepartis beslutningsforslag åbner en principiel, juridisk diskussion om frihedsrettigheder. Som ministeren nævnte, er den juridiske vurdering, at det vil være grundlovsstridigt at indføre et forbud mod kun et muslimsk hovedtørklæde, da det vil krænke den beskyttelse af religionsfriheden, som grundloven giver. Det samme gælder for de alternative forslag, som Dansk Folkepartis beslutningsforslag lægger op til, medmindre vi ønsker at gå videre til et forbud, der gælder alle former for religiøs og politisk beklædning i skolen. Det tror jeg man skal tænke godt over, inden man går ned ad det spor.

Der står meget i grundloven, der er fint. Der står også indirekte, at Danmark er et kristent land, og jeg synes, det ville være underligt, hvis man i et land, der har skrevet kristendommen ind i sin grundlov, ville efterstræbe lovgivning, der skulle tage kristendommen ud af eksempelvis vores skoler. Men det kan selvfølgelig lade sig gøre; det er muligt. Det mener jeg kræver en helt anden diskussion end den, som beslutningsforslaget lægger op til, men det er værd at have med. Vi skal huske på, at hvis piger er tvunget til at bære tørklæde, er de også tvunget til mange andre ting. Det er sjældent sådan, at man bare begår én form for overgreb og én form for social kontrol mod kvinder.

Der er en lang række indsatser for at tackle det underliggende problem, der er med negativ social kontrol. I regeringsgrundlaget har vi gjort det klart, at vi ønsker at bekæmpe negativ social kontrol. I Venstre er vi klar til at diskutere, hvordan vi kan bekæmpe det her. Jeg vil gerne opfordre til, at vi fortsætter debatten om social kontrol og tænker kritisk over, hvordan vi som samfund kan sikre ligestilling og frihed for alle, uanset baggrund og tro. Vi kan ikke støtte beslutningsforslaget – det er grundlovsstridigt – men vi hilser debatten velkommen.

Kl. 19:20

Første næstformand (Leif Lahn Jensen):

Der er indtil videre et enkelt spørgsmål fra fru Pia Kjærsgaard. Værsgo.

Kl. 19:20

Pia Kjærsgaard (DF):

Egentlig sad jeg og tænkte, at man bare kunne have en enkelt ordfører for alle regeringspartierne og partierne lidt uden for regeringspartierne, for de siger alle det samme. Hvorfor skal vi egentlig bruge tid på Venstre og Konservative, som sikkert også kommer, og Moderaterne, og hvad ved jeg? Man siger det samme, man er så positiv, man takker Dansk Folkeparti – tak for det – og i øvrigt vil man gerne se på det der med social kontrol og blablabla. Altså, helt ærligt! Nu taler hr. Mads Fuglede om at tage kristendommen ud af Danmark, ud af skolerne. Jeg har da aldrig oplevet noget lignende i forhold til den her diskussion.

Jeg bliver nødt til lige at citere, hvad der egentlig står i Koranen om det her, for det er meget få, der har været inde på det og ved noget om det: Sig til de troende kvinder, at de skal holde øjnene for sig selv og vogte over deres køn; de må ikke fremvise deres pryd, bortset fra det deraf, der er synligt, og de skal lægge deres hovedslør hen over deres halsudskæring. De må kun fremvise deres pryd for deres ægtemænd, deres fædre og deres svigerfædre, deres sønner og deres ægtemænds sønner, deres brødre og deres brødres og søstres sønner ... Jeg fortsætter i næste spørgsmål. Tak.

Kl. 19:21

Første næstformand (Leif Lahn Jensen):

Værsgo til ordføreren.

Kl. 19:21

Mads Fuglede (V):

Jamen så vil jeg give fru Pia Kjærsgaard mulighed for at fortsætte i næste spørgsmål. Værsgo.

Kl. 19:22

Første næstformand (Leif Lahn Jensen):

Der er også en tid, der skal overholdes. Værsgo.

Kl. 19:22

Pia Kjærsgaard (DF):

[Lydudfald] ... i forhold til, hvad der bliver sagt fra alle ordføreres side deroppe. Jeg fortsætter: ... deres kvinder, deres slavinder, mandlige tjenere uden kønsdrift og børn, der intet ved om kvinders private kropsdele. De må ikke stampe med fødderne, så man får nys om den pryd, som de holder skjult. Omvend jer alle til Gud, I troende! Måske vil det gå jer godt!

Jamen altså, det er Danmark, vi taler om. Der er nogen, der lever efter det her i Danmark, rigtig, rigtig mange, og det er ikke bare social kontrol, det her er en fuldstændig fanatisk religion, som vi alt for meget er blevet påført i Danmark igennem alt for mange år.

Kl. 19:22

Første næstformand (Leif Lahn Jensen):

Ordføreren.

Kl. 19:22

Mads Fuglede (V):

Jeg tror, det er meget vigtigt, at vi bekæmper den her form for social kontrol af unge piger. De løber indtil en vis alder rundt og spiller fodbold med alle andre, og så møder de ind efter sommerferien, og så er rigtig mange af dem pludselig påført tørklæde. Det gør mig meget ondt at se.

Jeg er meget overbevist om, at tørklædet i rigtig mange tilfælde er en måde at kontrollere de her piger på og afseksualisere dem og fjerne dem fra det offentlige rum. Det vil jeg meget gerne til livs, men jeg vil det bare ikke til livs på en facon, hvor man heller ikke kan gå med en davidsstjerne eller et kristent kors.

Kl. 19:23

Første næstformand (Leif Lahn Jensen):

Så er det hr. Peter Kofod.

Kl. 19:23

Peter Kofod (DF):

Tak for det. Jeg forudser allerede nu en debat, hvor samtlige ordførere, der taler pænt om det her forslag, men godt nok ikke lige vil stemme for det, vil dække sig ind bag, at Justitsministeriet har lavet en eller anden vurdering. Den idé, jeg gerne vil have lov til at prøve af på Venstres ordfører, er, at vi sørger for, at der kommer et andet kvalificeret bud end det, Justitsministeriet må komme med. Justitsministeriet har jo i de her type sager næsten monopol på at vurdere, om noget måtte holde sig inden for grundloven eller internationale konventioner.

Dansk Folkeparti foreslog for nogle år siden, at man skulle nedsætte et forfatningsråd bestående af dygtige, dygtige eksperter – det kunne være i regi af Folketinget og dermed ikke af regeringen – der også skulle vurdere den her slags forslag og se på, om sådan et forbud, som vi i Dansk Folkeparti ønsker os, vil være inden for konventionerne og inden for grundloven, for simpelt hen at få en second opinion. For jeg mener ikke, at vi som Folketing kan være tjent med, at der sidder nogle folk – vi aner ikke, hvem de er, det er sikkert dygtige embedsmænd, højtuddannede jurister – og i det øjeblik de siger, at det ikke holder sig inden for grundloven, falder Folketingets partier pladask og siger, at de ikke tør gøre det. Og en eller anden dag, f.eks. i tildækningssagen, vurderer man så, at nu er det.

Kl. 19:24

Første næstformand (Leif Lahn Jensen):

Tak. Så er det ordføreren.

Kl. 19:24

Mads Fuglede (V):

Der er jo en juridisk praksis for det her. Frankrig har gjort det her. Så vi ved jo godt, hvad det andet spor er. Enten gør man det ene, eller også gør man det andet. Vi kan godt vælge en fransk model, men den franske model har nogle negative aspekter, nemlig at alle dem, der alligevel ønsker at påføre deres unge piger et muslimsk tørklæde, tager dem ud af den franske skole og sætter dem i privatskoler, og at alle de kristne, der ønsker at gå med et kors, tager dem ud af den franske skole og over i katolske skoler. Så der er ikke mindre social kontrol i Frankrig af den grund. Man har bare lavet et lovkompleks, som ikke rigtig gør nogen synlig forskel.

Derfor må jeg bare gøre opmærksom på, at hvis vi skal det her problem, som vi synes er vigtigt, til livs, tror jeg, at vi skal gå til problemstillingen på en anden facon end et forbud, der både vil være grundlovsstridigt, og som heller ikke vil få den praksis, at det vil komme social kontrol til livs.

Kl. 19:25

Første næstformand (Leif Lahn Jensen):

Spørgeren.

Kl. 19:25

Peter Kofod (DF):

Jeg er enig med ordføreren i, at Frankrig er et land i opløsning. Og det er også derfor, at Marine Le Pen bliver præsident om 4 år, hvis man spørger mig. Det var ikke det, jeg spurgte ordføreren om. Det, jeg spurgte ordføreren om, var, om Venstre kunne være interesseret i, at man lavede et råd med nogle juridiske eksperter, der kunne agere som en form for second opinion til det, som Justitsministeriet leverer, i den slags sager, hvor man har brug for en vurdering af, om noget holder sig inden for grundloven eller internationale konventioner. Kunne Venstre støtte det?

Kl. 19:26

Første næstformand (Leif Lahn Jensen):

Ordføreren.

Kl. 19:26

Mads Fuglede (V):

Vi har jo skrevet ind i regeringsgrundlaget, når det handler om konventioner, at vi ikke vil ud af konventioner, men at vi meget gerne vil have et forum, gerne med andre lande, hvor man kigger på, om den praksis, som konventionerne har afstedkommet i lovgivningen, egentlig er i den ånd, som konventionerne oprindelig er skrevet i. Flygtningekonventionen bliver eksempelvis fortolket, vil mange juridiske eksperter sige, meget mere aktivistisk, end den oprindelig var skrevet.

Kl. 19:26

Første næstformand (Leif Lahn Jensen):

Tak for det. Jeg siger tak til ordføreren. Der er ikke yderligere spørgsmål. Så er næste ordfører på talerstolen hr. Mohammad Rona fra Moderaterne. Velkommen.

Kl. 19:27

(Ordfører)

Mohammad Rona (M):

Forslaget om et forbud mod at bære tørklæde på skolerne har været debatteret flere gange på Christiansborg. Debatten er svær, men vigtig. Som knægt voksede jeg op på den københavnske Vestegn, hvor jeg gik i dansk folkeskole og tog min ungdomsuddannelse. Jeg er selv vokset op med danske værdier, og min familie har altid gjort det klart for min bror og mig, at når man er i Danmark, er man fri. Man har frit uddannelsesvalg, og man bestemmer selv, hvilken sport man vil dyrke, og hvordan man vil gå klædt. Men ikke alle familier har den holdning. Det erkender jeg. Ja, der er enkelte piger og drenge, som oplever negativ social kontrol, og dem skal vi som samfund hjælpe og støtte alt det, vi kan. Det er vores opgave, negativ social kontrol hører ikke til i Danmark.

Men helt generelt er min vurdering også samtidig, at muslimske piger efter vores opfattelse skal have den samme ret som alle andre til at vælge deres påklædning uden indblanding fra politisk side. Vi skal ikke som politikere bestemme over eller vurdere folks påklædning. Det er ikke op til os.

Justitsministeriet har ligeledes vurderet, at det ikke er inden for rammerne af grundloven og menneskerettighedskonventionen at indføre et forbud mod, at børn og ansatte bærer religiøse symboler. Respekten for vores grundlov vil jeg ikke gå på kompromis med. Jeg er helt med på, at debatten er vigtig, men jeg tror ikke, at det er vejen frem, hverken menneskeligt eller juridisk. Tak.

Kl. 19:28

Første næstformand (Leif Lahn Jensen):

Der er et enkelt spørgsmål fra fru Pia Kjærsgaard. Værsgo.

Kl. 19:28

Pia Kjærsgaard (DF):

Jo, men man har jo ikke altid ret til at vælge. Altså, en 6-7-8-årig pige har ikke ret til at vælge. Det er det, der er så forfærdeligt og så ynkeligt, altså at det faktisk ret så ofte sker i det danske samfund, at man ikke har ret til at vælge. Jeg synes heller ikke, at man, selv om man er voksen, har ret til i en folkeskole eksempelvis at stå som lærer med et tørklæde på. Det synes jeg ikke. Det er derfor, vi siger, at det skal være grundskolen. Og nu har man henvist til katolske skoler, eller hvad ved jeg, men vi siger grundskolen, og det er alle skoler. Det er ikke bare folkeskolen, det er også de muslimske skoler – og naturligvis er det også lærerne. Det skal simpelt hen ikke finde sted – det skal ikke finde sted i et frit land som Danmark, at man seksualiserer kvinder og små piger, der ikke selv har ret til at vælge. Så jeg synes, at det, som ordføreren sagde – i en ellers fornuftig tale, og altid tak for tilgangen til det danske samfund – bare ikke holder. Og skal vi igen bare, som hr. Peter Kofod sagde, henholde os til Justitsministeriets jurister? For der kunne måske ligge en tanke i det.

Kl. 19:30

Første næstformand (Leif Lahn Jensen):

Ja tak! Ordføreren.

Kl. 19:30

Mohammad Rona (M):

Tak. Jeg er helt med på, at tvang er noget, vi altid skal se bort fra, uanset hvad det handler om. Og ja, spørgeren har jo også ret i, at der er nogle familier, som jeg også fortalte i ordførertalen, der kører med det her som negativ social kontrol. Det skal vi gøre alt, hvad vi kan for at bremse.

Jeg tror bare ikke, vi kan gøre det ved at lave et generelt forbud. De steder, hvor jeg selv har set det personligt, har dialog faktisk været det bedste. Altså, dialog mellem skole og forældre og de myndigheder, der nu er, har faktisk været det bedste i forhold til at kunne bekæmpe negativ social kontrol på den her måde.

Kl. 19:30

Første næstformand (Leif Lahn Jensen):

Spørgeren.

Kl. 19:30

Pia Kjærsgaard (DF):

Jo, men problemet er jo, at man ikke ser sådan på det blandt de kvinder og familier, der bærer tørklæder. Jeg var selv til stede i den demonstration, der var på Christiansborg Slotsplads, efter kommissionen kom med sin anbefaling. Der var skilte, hvor der stod: »Et angreb på tørklædet er et angreb på hele islam«. Jeg var til stede. De ville ikke fotograferes, de her kvinder vendte sig imod mig, de her kvinder, de ville ikke være med: »Hijab, vores stolthed, vores pligt«. Altså, sådan nogle er der stadig væk i Danmark. Lige derude i Danmark foregår den slags ting.

Kl. 19:31

Første næstformand (Leif Lahn Jensen):

Ordføreren.

Kl. 19:31

Mohammad Rona (M):

Ja, det er rigtigt, det anerkender jeg. Vi har nogle, der ser anderledes på det, i forhold til hvordan vi andre ser på det. Vi er også nogle, der er vokset op med nogle andre værdier i forhold til nogle af dem, spørgeren har mødt ude på gaden. Men igen for lige at vende tilbage til, hvad kan man sige, forslaget, så er det jo sådan, at det her med at tage det drastiske skridt og gøre det forbudt for alle, tror jeg måske er lige i overkanten også i forhold til de juridiske aspekter af det.

Kl. 19:31

Første næstformand (Leif Lahn Jensen):

Så er det hr. Peter Kofod.

Kl. 19:32

Peter Kofod (DF):

Tak for det, og tak for talen. Jeg vil gerne spørge om, hvad Moderaterne så vil gøre, hvis man ikke vil gøre det, fru Pia Kjærsgaard og Dansk Folkeparti foreslår. For jeg synes jo et eller andet sted, at vi er meget ærlige. Vi fremlægger det, der er vores bud på, hvordan vi løser nogle konkrete problemer. Nu står Moderaterne – før var det andre partier – og siger, at de anerkender, at der er et problem med social kontrol. De anerkender, at der er nogle problemer i nogle af de her miljøer. Jeg vil gerne høre: Hvis man ikke vil vores vej, hvad vil man så? Hvad er Moderaternes egne forslag? For jeg går da ud fra, at man har nogle forslag, når man anerkender problemerne.

Kl. 19:32

Første næstformand (Leif Lahn Jensen):

Ordføreren.

Kl. 19:32

Mohammad Rona (M):

Jamen altså, det er jo noget, vi er i gang med at diskutere i ordførerkredsen, og det er noget, vi er i gang med at diskutere med ministeren. Jeg ved også, at Kommissionen for den glemte kvindekamp jo faktisk også kom med en række ting, bl.a. at man kunne lave nogle beredskabsplaner ude i kommunerne og alle de her ting. Og det er jo nogle af de ting, vi så også vil kigge på.

Kl. 19:32

Første næstformand (Leif Lahn Jensen):

Spørgeren.

Kl. 19:32

Peter Kofod (DF):

Jeg ærgrer mig jo lidt over, når Kommissionen for den glemte kvindekamp kommer med et forslag om at begrænse brugen af tørklæder blandt unge piger, at det så ikke er et af de forslag, man har tænkt sig at arbejde videre med i en eller anden form, men at det bare er alle mulige andre forslag. For mig at se er det her jo selve symbolet på, at man adskiller det danske samfund ved parallelsamfund eller adskiller det danske samfund fra minoritetssamfund. Og jeg ønsker ikke et samfund, hvor vi har et dansk samfund og et islamisk samfund. Jeg ønsker mig ét dansk samfund, som hviler på nogle fælles regler, nogle fælles love, som vi vedtager, og hvor man er dansker i Danmark.

Kl. 19:33

Første næstformand (Leif Lahn Jensen):

Ordføreren.

Kl. 19:33

Mohammad Rona (M):

Men vi kan netop ikke vedtage det her, for det er imod grundlovens § 70; det er imod de menneskerettighedskonventioner, vi har underskrevet. Så vi kan jo ikke gennemføre sådan en type lovforslag.

Jeg er også helt enig i den sidste bemærkning, for der er heller ikke nogen af os, der ønsker parallelsamfund, eller et islamisk samfund og et dansk samfund. Vi ønsker ét fælles samfund, hvor vi alle sammen kan være.

Kl. 19:34

Første næstformand (Leif Lahn Jensen):

Så er det fru Pernille Vermund.

Kl. 19:34

Pernille Vermund (NB):

Tak for det, og tak for ordførertalen. Jeg synes, det er en diskussion, hvor der alt for ofte bliver vendt tommelfingeren ned, og hvor der alt for sjældent kommer konkrete svar og bud på, hvad det er, man skal gøre i stedet. Når ordføreren skal komme med nogle bud, er det meget vævende, og det er også nogle svar, hvor jeg er fuldstændig sikker på, at hvis man måler på den sociale kontrol og seksualisering af børn i folkeskolen og i grundskolen, så vil det ikke have nogen som helst effekt.

Jeg hørte ordførerens formand sige – både i sin nytårstale som statsminister i sin tid, men også i valgkampen – at vi jo ikke kan spole tiden tilbage. De fejl, vi har begået i forhold til asyl- og udlændingepolitik og integrationspolitik, er begået; nu må vi se fremad, og så må vi løse problemerne herfra.

Jeg synes virkelig, man har et ansvar for at gøre noget, når der nu er reelle problemer i den danske grundskole, i den danske folkeskole med piger. Det er jo ikke så meget piger med dansk oprindelse, men i højere grad piger med muslimsk oprindelse, som bliver chikaneret, og som bliver undertrykt, fordi de ikke bærer tørklæde. Hvad vil man gøre for dem?

Kl. 19:35

Første næstformand (Leif Lahn Jensen):

Ordføreren.

Kl. 19:35

Mohammad Rona (M):

Jamen det er rigtigt. Jeg har jo selv gået på et gymnasie, hvor der var nogle af de her ting, hvor der var nogle af de her situationer både med piger, men også med drenge for den sags skyld. Man kan sige, at sådan som vi i hvert fald kom det til livs, faktisk var via dialog. Det er enormt vigtigt, at man får snakket om de her ting på skolerne. Vi havde heldigvis nogle rigtig dygtige lærere, og vi havde en dygtig rektor, som gik rigtig meget op i de her ting.

Det her er jo vigtigt for mig. Jeg har jo selv personligt oplevet nogle af de her ting, og jeg er så omvendt blevet kaldt for en kokosnød, ikke? – du er mørk udenpå og hvid indeni. Og man kan sige, at den debat jo sådan set også er der, og det skal vi huske. Men at gå med til at lave et sådan generelt forbud mod sådan nogle ting som tørklæde kan jeg ikke. Så kan det godt være, at jeg læner mig op ad grundloven og menneskerettighedskonventionerne, men det bliver jeg jo sådan set nødt til.

Kl. 19:36

Første næstformand (Leif Lahn Jensen):

Spørgeren.

Kl. 19:36

Pernille Vermund (NB):

I Nye Borgerlige ville vi ønske, at det her problem ikke var der, og at vi dermed slap for et forbud, men problemet er der. Noget af det, der har gjort allerstørst indtryk på mig, var at sidde med en far til tre piger. Han var oprindelig fra Irak, og de tre piger var opdraget til – som det også lyder til at ordføreren er – dansk. De havde danske værdier. De var godt nok muslimer, men levede som danskere, og det betød, at de her piger blev generet af de øvrige muslimske piger i skolen. Til sidst måtte den her far tage sin ældste datter ud af folkeskolen, fordi skolen ikke reagerede på det her. Og det siger mig, at der er problemer derude, der ikke bliver løst, fordi der ikke er redskaber til skolerne, og fordi man ikke tør tage diskussionen.

Kl. 19:36

Første næstformand (Leif Lahn Jensen):

Ordføreren.

Kl. 19:36

Mohammad Rona (M):

Tak. Jeg er fuldstændig enig. Der er en udfordring i visse skoler, på visse gymnasier, på visse folkeskoler med, at det, som spørgeren fortæller om, sker – det er der. Og det synes jeg også vi skal snakke åbent om. Jeg synes bare, at debatten, som vi netop har i dag, mange gange går ud på, at det er det omvendte, der sker. Jeg synes helt klart, at vi skal tage en meget mere skarp dialog omkring det problem, som spørgeren rejser i dag.

Kl. 19:37

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Den næste ordfører er fru Anne Valentina Bertelsen fra SF. Velkommen.

Kl. 19:37

(Ordfører)

Anne Valentina Berthelsen (SF):

Tusind tak for ordet, formand. Jeg synes, at dagens debat er et glimrende eksempel på, hvor store dilemmaerne på integrationsområdet er, og at et reelt opgør med social kontrol i etniske minoritetsmiljøer ikke som sådan gavnes af, at vi skændes om, hvem der er strammere, og hvem der er slappere.

I aviserne har vi kunnet læse om udfordringer med mobning af piger, der ikke bærer tørklæde, og som frihedsorienteret socialist er der ikke meget, jeg bryder mig mindre om, end religiøs indoktrinering, især hvad angår børn. Men er det det samme, som at vi skal begynde at lovgive fra Christiansborg om, hvordan børn skal gå klædt? Og hvis man virkelig mener, at vi skal det, hvorfor er målet så så smalt? Hvis forslagsstillerne står ved egen argumentation, hvorfor så ikke i samme ombæring lave en bred lovgivning om skoleuniformer? Åh, ja, så mister vi en af folkeskolens største styrker: diversiteten, mødet på tværs af klasser og kulturer, og at danskerne fra barnsben oplever, hvor forskellige mennesker er og kan være.

Jeg synes for så vidt ikke, at det her forslag er let at tage stilling til, og det er min påstand, at hvis man synes det, så tager man simpelt hen ikke udfordringerne på begge sider af argumentationen og behovet for et opgør med social kontrol i etniske minoritetsmiljøer i det hele taget alvorligt nok. I SF erkender vi udfordringerne med social kontrol, og vi anerkender, at tørklædet kan blive brugt som led heri. Vi deler bekymringen for de piger og unge kvinder, der bliver tvunget til at gå med tørklæde imod deres egen vilje, og vi deler i endnu højere grad en bekymring, der nok er mere reel og presserende, nemlig bekymringen for de piger og unge kvinder, som igennem deres opvækst føler et socialt pres og oplever systematisk social kontrol, som skubber dem i retning af hellere at ville iføre sig et tørklæde, fordi det er forventet af dem i deres egen og i deres families omgangskreds.

Men det netværk af rygter, kulturelt pres og æresnormer, som holder den sociale kontrol i live, forsvinder jo ikke, fordi man forbyder en beklædningsgenstand, og når omkostningen samtidig er, at vi tager friheden fra en kæmpe gruppe mennesker og måske endda presser dem ud af en folkeskole, som vi alle har en interesse i at de går i, fordi nogen i deres nærhed som konsekvens af sådan et tiltag her måske vælger at lade dem uddanne og opdrage et andet sted, hvor forbuddet ikke rækker, så er det ikke en pris, som vi i SF er villige til at betale.

De familier, som virkelig vil have, at deres døtre går med tørklæde, skal nok finde måder til at sørge for det på, om det så kræver, at de hjemmeunderviser dem og udsætter dem for en endnu højere grad af social kontrol og systematisk pres med kulturelle normer og æresnormer, og så bliver det først rigtig svært at hjælpe de her piger og unge kvinder. Hvis man virkelig vil gøre et indhug i den sociale kontrol, så starter det set med vores øjne med en styrkelse af uddannelsesinstitutionerne, så både lærere og pædagoger har de nødvendige ressourcer til at hjælpe dem, der ønsker at bryde ud og klæde sig, præcis som de har lyst til. Tak for ordet.

Kl. 19:41

Første næstformand (Leif Lahn Jensen):

Der er et par korte bemærkninger. Den første er fra hr. Peter Kofod. Værsgo.

Kl. 19:41

Peter Kofod (DF):

Tak for det. Jeg kom sådan til at tænke tilbage på dengang for mange år siden, hvor feministerne brændte bh'erne og alt muligt andet. Gad vide, hvad de havde sagt, hvis de havde vidst, at i år 2023 ville vi i Folketinget diskutere, om det skulle være tilladt at hylle små piger ind i lange gevandter og alt muligt andet for at lære dem, at de er andenrangsborgere og ikke lige så vigtige som manden?

Jeg tror, at hvis man havde fortalt SF'erne dengang i 1970'erne om det, ville de have sagt: Aldrig – det kommer vi aldrig til at støtte! Og nu har jeg sådan en følelse af, at ordføreren står og prøver at balancere nogle ting, men jo ikke kommer til at stemme for det her. Jeg kunne bedre lide de gamle feminister, for det var reelt dem, der kæmpede for kvinderettigheder. Det her kommer for mig til at lyde som sådan en blanding af, at nu skal man også prøve at finde en eller anden balance, men at man egentlig ikke er til noget. Så hvad er SF's bud egentlig på, hvordan vi kommer de her kvinder til undsætning andet end bare ved at fylde flere ressourcer i vores skolevæsen?

Kl. 19:42

Første næstformand (Leif Lahn Jensen):

Ordføreren.

Kl. 19:42

Anne Valentina Berthelsen (SF):

Ja, hvad ville kvindebevægelsen egentlig have tænkt, hvis de vidste, at vi stod her i dag og i ramme alvor diskuterede, om man skal lovgive om, hvordan kvinder skal gå klædt, og tvinge dem til noget bestemt? Jeg tror ikke, de havde været superglade for den idé, og SF er jo trods alt et parti, der har deres rødder i kvindebevægelsen.

SF går meget op i, at vi skal gøre op med social kontrol i etniske minoritetsmiljøer, men som jeg ser det, ville det være mere relevant, om forslagsstillerne f.eks. var kommet med et forslag om at styrke uddannelsesinstitutionerne og uddannelsen af lærere og pædagoger til at spotte det her og hjælpe de unge kvinder, som bliver påvirket af det. Hvor er det forslag? Hvor er forslagene om at hjælpe kvinder i etniske minoritetsmiljøer ud på arbejdsmarkedet, så de både kan få et stærkere økonomisk fundament under sig selv, men også deres familier og få et større tillidsforhold til det samfund, som de skal være en del af? Det vil jeg gerne diskutere.

Kl. 19:43

Første næstformand (Leif Lahn Jensen):

Spørgeren.

Kl. 19:43

Peter Kofod (DF):

Med al respekt: Jeg tror godt, lærere og pædagoger kan spotte sager med social kontrol. Jeg tror, lærere og pædagoger mangler redskaber til at gribe og gøre i, og vores forslag her er et bud på, hvad der skal til, for at vi kan komme de her ting til undsætning. Hvad er SF's bud? Det, jeg får at vide, er, at der bare skal hældes flere penge i. Altså, der skal bare flere ressourcer til alt muligt. Hvad er SF's bud egentlig på, hvordan vi kommer de her kvinder til undsætning? For jeg hører ikke nogen konkrete bud, overhovedet.

Kl. 19:43

Første næstformand (Leif Lahn Jensen):

Ordføreren.

Kl. 19:43

Anne Valentina Berthelsen (SF):

Jeg tror, at ordføreren har misforstået, hvad vi mener, når vi siger: Invester i uddannelse, invester i læreres og pædagogers evne til at håndtere det her, for jeg betragter ikke et forbud mod en beklædningsgenstand som et pædagogisk værktøj. Jeg betragter det ikke som et værktøj til at håndtere det, når man står over for en familie, hvor et barn bliver udsat for systematisk social kontrol. Jeg betragter det som at hoppe over, hvor gærdet er lavest, og det har vi ikke behov for, hvis vi skal tage det her seriøst.

Kl. 19:44

Første næstformand (Leif Lahn Jensen):

Så er det fru Pia Kjærsgaard.

Kl. 19:44

Pia Kjærsgaard (DF):

Jo, men det her handler jo ikke alene om de kvinder eller små piger, der bærer tørklædet. Det handler jo også om dem, som under en eller anden form er påtvunget det hjemmefra, og som også vil betragte det som en hjælp. Altså, jeg synes også, man skal have med i det her, at der virkelig er nogle derude, det tror jeg, der betragter det her forslag som en hjælp; at der er nogle herinde i Folketinget, som tager alvorligt, at det her er et problem og gerne vil hjælpe dem af med det påbud, som brødre og fædre og fætre, og hvad der ellers er af mandligt islæt i familierne, giver dem. Og det aspekt synes jeg også skal med i det her.

Kl. 19:45

Første næstformand (Leif Lahn Jensen):

Ordføreren.

Kl. 19:45

Anne Valentina Berthelsen (SF):

Jamen det tror jeg såmænd at fru Pia Kjærsgaard har fuldstændig ret i. Og det er også derfor, jeg ikke mener, at det her er nemt at tage stilling til. Men jeg tror også, at nogle af dem, der vil betragte det her som værende en hjælp, vil blive udsat for systematisk social kontrol i endnu højere grad og på nogle andre områder, for at deres familier og omgivelser, som har en interesse i at udsætte dem for det her og holde dem i kulturel og æresrelateret kort snor, har bedre styr på dem.

Jeg tror, man vil opleve, at når man tager det her fra dem, så vil man se dem reagere stærkere på andre områder, og jeg tror, at det, som de her unge piger og kvinder ville håbe på var en hjælp, kan ende med i virkeligheden at blive årsagen til, at de bliver udsat for noget, der er endnu værre. Jeg mener ikke, at vejen at gå er at lovgive om, hvordan folk går klædt. Jeg mener, at vejen at gå er at tage de tungere værktøjer i brug.

Kl. 19:46

Første næstformand (Leif Lahn Jensen):

Spørgeren.

Kl. 19:46

Pia Kjærsgaard (DF):

»Mit tørklæde er min identitet« – det stod der også på de skilte, jeg mødte derude på Slotspladsen. Altså, der er virkelig en forkrampet, fuldstændig fanatisk, ekstrem religiøsitet, som jeg ikke mener vi skal acceptere i Danmark under nogen omstændigheder. Og derfor mener jeg, det her forslag er helt, helt rimeligt og relevant og ikke bare kan fejes til side, sådan som jeg hører alle ordførerne et eller andet sted gør, mens de siger: Jamen der er også alle de andre forslag, og dem skal vi i gang med. Det er sjovt nok, det først er, når Dansk Folkeparti fremsætter forslaget her, at man så ser, der også er nogle andre forslag inde fra den der kommission. Altså, den er jo død. Det var et stunt. Der sker ingenting.

Kl. 19:46

Første næstformand (Leif Lahn Jensen):

Tak. Ordføreren.

Kl. 19:46

Anne Valentina Berthelsen (SF):

Det skal jeg ikke kunne udtale mig om – i hvert fald ikke, om det har været et stunt for dem, der oprindelig overvejede det her og rejste det som et forslag. Men for SF's vedkommende er vi nu i lang tid gået enormt meget op i – og kommer til at fortsætte med – at gøre op med social kontrol i etniske minoritetsmiljøer, især over for de her unge piger og kvinder. Jeg mener bare, vi skal benytte os af de rigtige værktøjer, og det her er at springe over, hvor gærdet er lavest, når vi i stedet kunne investere i, at de bliver hjulpet på en mere langsigtet og bredere måde.

Kl. 19:47

Første næstformand (Leif Lahn Jensen):

Jeg siger tak til ordføreren. Der er ikke yderligere korte bemærkninger. Og velkommen til næste ordfører, fru Susie Jessen fra Danmarksdemokraterne.

Kl. 19:47

(Ordfører)

Susie Jessen (DD):

Mange tak. Jeg kan lige så godt sige det, som det er. En af de ting, der kan gøre mig meget harm, er at se helt små piger, nogle gange på helt ned til 6-7 år, gå rundt med et tørklæde på hovedet. Det gør mig harm som kvinde, som mor til tre piger og som ligestillingsordfører. Og det burde fylde meget mere i debatten, hvad tørklædet egentlig betyder. Social kontrol bør i det hele taget fylde meget mere i debatten.

Små piger skal ikke tvinges til at gå med et tørklæde, der bærer så meget symbolik i sig. Og man skal ikke glemme, hvad argumentet ifølge Koranen er for at gå med tørklæde:

»Profet! Sig til dine hustruer og dine døtre og til de troendes kvinder, at de skal trække noget af deres overklædning ned over sig. Således vil de lettest blive genkendt og ikke blive forulempet.«

Det står der i Koranen, sura 33, vers 59. Kvinder og helt små piger skal åbenbart ifølge Koranen dække sig til, for at mænd ikke forulemper dem. Det er jo helt galt. Og det er også derfor, jeg bliver ekstra ham, når jeg ser de her tørklæder på små pigers hoveder.

Kommissionen for den glemte kvindekamp fremlagde i sommer nogle anbefalinger for at modvirke social kontrol. En af dem handlede om at forbyde tørklæder i grundskolen. I Danmarksdemokraterne er vi enige i anbefalingerne fra i sommer, for tørklæder hører på ingen måder hjemme på små pigers hoveder. Og derfor bakker vi også op om et forbud mod tørklæder for eleverne i grundskolen og fremsætter også selv et beslutningsforslag om det her snart, netop fordi det kan være et godt redskab til at forhindre social kontrol mod små piger.

Det her er jo piger, der tvinges i tørklæder, og de bliver også tvunget på genopdragelsesrejser og senere i tvangsægteskaber. De må ikke komme ud, de må ikke få danske kærester, de må ikke snakke med danske veninder, for de kan have en dårlig indflydelse på dem. Og de bliver holdt i et jerngreb – i et fundamentalistisk og meget farligt verdensbillede.

Dansk Folkepartis forslag, som vi behandler i dag, handler dog også om de ansatte i grundskolen, dvs. lærere, pædagoger, rengøringsassistenter, sundhedsplejersker. Jeg forstår ikke, hvorfor nogle kvinder ønsker at gå med tørklæde – det må jeg sige, det kommer jeg aldrig nogen sinde til at forstå – men vi mener også i Danmarksdemokraterne, at det er meget vigtigt, at der er muslimske kvinder, som også er på arbejdsmarkedet. Jeg kan ikke lide tørklæder, men jeg kan bestemt heller ikke lide at se muslimske kvinder parkeret på offentlige ydelser i en femtesalslejlighed i en ghetto. Det er næsten værre; jeg vil hellere se dem i arbejde.

Vi fremsætter selv snart et beslutningsforslag om tørklædeforbud for børn i grundskolen. Forslaget fra DF er langt hen ad vejen godt, men det handler dog også om to ting på én gang. Den ene halvdel er tørklædeforbuddet for børn i grundskolen, og den anden halvdel handler om et tørklædeforbud for skolens ansatte. Det synes vi skaber et mudret billede, og det skal diskuteres. Så vi vil gerne opfordre til, at det her beslutningsforslag bliver delt op, så vi drøfter de to ting adskilt. Tak for ordet.

Kl. 19:50

Første næstformand (Leif Lahn Jensen):

Indtil videre er der en enkelt kort bemærkning fra hr. Mohammad Rona. Værsgo.

Kl. 19:50

Mohammad Rona (M):

Tak for det. Ifølge grundloven kan vi jo ikke køre loven hundrede procent igennem, som vi har diskuteret det i dag. Hvad vil I så gøre?

Kl. 19:51

Første næstformand (Leif Lahn Jensen):

Ordføreren.

Kl. 19:51

Susie Jessen (DD):

Tak. Som jeg nævnte i et tidligere svar, så er der jo åbninger rundtomkring. En professor i forvaltningsret ved Københavns Universitet, Jens Elo Rytter, har netop sagt, at man skal kigge på, om hovedtørklædet er anderledes end andre religiøse symboler, for så kan domstolene tage stilling til, om man kan behandle det anderledes og derved få et forbud.

Der var jo den samme diskussion, vi havde vedrørende burka og niqab, hvor man fandt et smuthul, sådan at man rent faktisk kunne få et forbud. Så det synes jeg er en god vej at gå. Vi vil gerne kigge på alle muligheder for at få det her tørklædeforbud i grundskolen.

Kl. 19:51

Første næstformand (Leif Lahn Jensen):

Har hr. Mohammad Rona yderligere en kort bemærkning? Ja. Værsgo.

Kl. 19:51

Mohammad Rona (M):

Jamen det er helt fint. Hvornår kan vi så se sådan et beslutningsforslag fra Danmarksdemokraterne?

Kl. 19:51

Første næstformand (Leif Lahn Jensen):

Ordføreren.

Kl. 19:51

Susie Jessen (DD):

Et beslutningsforslag om et tørklædeforbud i grundskolen er på vej – det kommer snart.

Kl. 19:51

Første næstformand (Leif Lahn Jensen):

Næste spørger er fru Pia Kjærsgaard.

Kl. 19:52

Pia Kjærsgaard (DF):

Man skal høre meget, før ørerne falder af. Jeg hørte lige den sidste del af ordførerens tale, hvor der blev sagt, at forslaget skulle deles op, fordi man syntes, det var noget mudret. Og det bliver det ikke – det er vores forslag, og det bliver det ikke, medmindre der skulle være et flertal, der ønsker det, men det tror jeg ikke.

Så er mit spørgsmål: Hvad er så Danmarksdemokraternes holdning til det her forslag? Stemmer man for, eller stemmer man imod?

Kl. 19:52

Første næstformand (Leif Lahn Jensen):

Ordføreren.

Kl. 19:52

Susie Jessen (DD):

I forhold til pigerne – og jeg er rigtig glad for, at hele den her debat i dag har handlet om pigerne – er vi fuldstændig hundrede procent for, at piger selvfølgelig ikke skal gå med tørklæde. Så der er vi fuldstændig enige om, at der skal være et forbud mod tørklæder i grundskolen. Det er vi fuldstændig enige om.

Når det så gælder ansatte i skolen, dvs. rengøringsassistenter og sundhedsplejersker, alle de der forskellige folk, der er i skolen, kræver det en diskussion – simpelt hen. For jeg vil meget, meget nødig se de her kvinder parkeret på en offentlig ydelse i en eller anden femtesalslejlighed i en ghetto, i stedet for at de rent faktisk arbejder. Det var også derfor, vi ikke var med i den seneste aftale om at give flere penge til arbejdsløse indvandrere – fordi vi rent faktisk synes, de skal være i arbejde. Kan det her så forhindre det? Det kan det måske godt. Men helt grundlæggende er vi langt hen ad vejen enige – vi synes ikke, at tørklæder hører hjemme på kvinders og heller ikke på børns hoveder. Men er det den rigtige vej at forhindre dem i at passe deres arbejde? Det ved jeg ikke.

Kl. 19:53

Første næstformand (Leif Lahn Jensen):

Spørgeren.

Kl. 19:53

Pia Kjærsgaard (DF):

Det bliver ikke delt op. Vil Danmarksdemokraterne stemme for eller imod? Og hvis vi nu går med på, at det kun er pigerne, sådan som der bliver sagt, kan man så forestille sig, at man ikke som pige må sidde med et tørklæde på i en grundskole, hvor læreren bærer tørklæde? Det synes jeg ville være meget, meget mærkeligt. Og det er jo det, som Danmarksdemokraterne forestiller sig. I virkeligheden tror jeg, at Danmarksdemokraterne grundlæggende er imod at ændre noget som helst – det ved vi jo godt – også i forhold til konventioner, og det er vel der, hunden ligger begravet.

Men jeg vil bare godt høre: Hvad har man tænkt sig, for det bliver ikke delt op – vil man stemme for, eller vil man stemme imod?

Kl. 19:54

Første næstformand (Leif Lahn Jensen):

Ordføreren.

Kl. 19:54

Susie Jessen (DD):

Altså, vi vil gerne presse konventionerne til det yderste, og det har jeg også sagt flere gange i dag. Vi vil gerne finde smuthullerne, sådan at man f.eks. kan få det her forbud mod tørklæder for piger i grundskolen. Når det handler om den del, bakker vi op. Det andet kræver altså en diskussion – det kræver en diskussion af, om vi vil have flere arbejdsløse indvandrerkvinder i femtesalslejligheder i ghettoer. Det kræver en diskussion, og den vil jeg gerne tage med ordføreren.

Kl. 19:54

Første næstformand (Leif Lahn Jensen):

Så er det fru Pernille Vermund.

Kl. 19:54

Pernille Vermund (NB):

Tak for det. Sikke et svigt. Helt ærligt – sikke et svigt. Jeg havde simpelt hen ikke forventet, at Danmarksdemokraterne var et parti, som synes, at man på offentlige arbejdspladser i Danmark skulle bære islamisk hovedtørklæde. Hvilket svigt! Og at årsagen, begrundelsen så er, at de ellers ender på passiv forsørgelse, er noget pjat. Der er ikke nogen mennesker, der har ret til i Danmark at leve på passiv forsørgelse, bare fordi de ikke gider at arbejde. Hvis man kan arbejde, så skal man arbejde, og hvis man er udlænding og ikke har et arbejde, må man rejse ud. Jeg synes, det her er brandærgerligt, og jeg håber, at ordføreren vil gå tilbage til sin gruppe og finde ud af, at der er noget i Danmarksdemokraternes politik, man har misforstået. Hvis ikke der er det, er det jo endnu et område, hvor der er en klar skillelinje mellem Danmarksdemokraterne og Nye Borgerlige på udlændingepolitikken, og det havde jeg sådan set ikke regnet med.

Kl. 19:55

Første næstformand (Leif Lahn Jensen):

Ordføreren.

Kl. 19:55

Susie Jessen (DD):

Vi er enige i, at tørklæder er noget af det allerværste. Det er vi fuldstændig enige i. Men jeg synes også, at noget af det allerværste, man kan komme ud for, er kvinder, der sidder på passiv forsørgelse i lejligheder. Vi kan lige så godt sige det, som det er, for hvis det er sådan, at de ikke må gå på arbejde som rengøringsassistenter, som sosu'er, som sygeplejerske, alle de her forskellige ting, som der også er blevet stillet forslag om fra Dansk Folkepartis side tidligere, kan det ende med, at det er der, de ender. For det er jo et patriarkalsk samfund, hvor det ikke altid er en beslutning, de selv må tage. Så spørgsmålet er: Vil Nye Borgerlige også gerne have flere indvandrerkvinder på passiv forsørgelse over det hele? Det her er jo en større diskussion, men det er bare for at sige, at det med pigerne bakker vi fuldstændig op om – det er små piger. Derfor er jeg også glad for, at det er det, som diskussionen primært har handlet om i dag. Men jeg synes, at man blander tingene sammen, når man sætter det her sammen i et stort beslutningsforslag.

Kl. 19:56

Første næstformand (Leif Lahn Jensen):

Spørgeren.

Kl. 19:56

Pernille Vermund (NB):

Jeg bliver bekymret for, at Danmarksdemokraterne simpelt hen ikke er klar til at løse de store udfordringer, vi står over for. Når vi taler asylpolitik, sætter Danmarksdemokraterne konventionerne over hensynet til Danmark. Når vi taler om islamiske tørklæder, mener Danmarksdemokraterne, at muslimer skal have ret til at leve på passiv forsørgelse, fordi de ikke kan lægge deres tørklæde fra sig, når de går på arbejde. Det er jo en glidebane. Målet her må være, at vi har færre og ikke flere, der presser den islamiske kultur ind i vores samfund, og at dem, der allerede er her, respekterer, at når man lever i Danmark, er det på danske vilkår. Og er man repræsentant for det offentlige som ansat i det offentlige, så er det selvfølgelig også uden et islamisk tørklæde.

Kl. 19:57

Første næstformand (Leif Lahn Jensen):

Ordføreren.

Kl. 19:57

Susie Jessen (DD):

Jeg er fuldstændig enig med fru Pernille Vermund i alt det, hun siger, og jeg er samtidig også ret overrasket over, at fru Pernille Vermund kan lægge så mange ord i munden på mig på en gang. Vi er fuldstændig enige om, at det islamiske tørklæde er noget skidt, vi skal gøre alt, hvad vi kan, for at få det af kvinderne, og det skal vi gøre med alle de redskaber, vi overhovedet har. Et af dem er jo bl.a. at forhindre, at små piger i grundskolen skal have lov til at gå med tørklæde. Så det bakker vi fuldstændig op om.

Kl. 19:57

Første næstformand (Leif Lahn Jensen):

Så er det hr. Peter Kofod.

Kl. 19:57

Peter Kofod (DF):

Tak for det. Den samme argumentation kunne man jo også bruge over for burkaen: Hvis man ikke accepterer burkaen i det offentlige rum, sætter de her kvinder sig bare hjem, og så skal man betale ledighedsydelser og alt muligt andet for dem. Altså, det går jeg ikke ud fra ordføreren kan stå på mål for. Jeg håber, ordføreren kan se, hvor absurd en påstand det ville være. Det ville jo være helt vildt langt ude at sige: Hvis man ikke bare accepterer de her islamiske skikke i det offentlige rum, kommer I bare til at betale for det alligevel.

Jeg må sige, at jeg er noget overrasket over, at Danmarksdemokraterne ikke køber det her super forslag, som jo vil sætte en stopper for en del af den sociale kontrol. Jeg synes ikke, at vi skal have tørklæder i det offentlige rum. Jeg synes ikke, at vi skal have små piger med tørklæder i skolerne. Og jeg kan slet ikke forstå – jeg kan slet ikke forstå – at man overhovedet kan overveje de her ting og ikke rigtig lige vil melde klart ud, om man vil stemme ja eller nej til det her forslag.

Kl. 19:58

Første næstformand (Leif Lahn Jensen):

Ordføreren.

Kl. 19:58

Susie Jessen (DD):

Vi bakker fuldstændig op om et forbud mod tørklæder i grundskolen. Hvad angår burkaer og niqab, tvivler jeg altså på, at der er særlig mange af de kvinder, der har haft niqab på i Danmark, som har haft et arbejde i forvejen, så man kan ikke sammenligne de to ting med hinanden. Men vi bakker fuldstændig op om et forbud mod tørklæder i grundskolen.

Kl. 19:58

Første næstformand (Leif Lahn Jensen):

Spørgeren.

Kl. 19:58

Peter Kofod (DF):

Jeg skal bare vide: Stemmer Danmarksdemokraterne ja eller nej til forslaget her?

Kl. 19:59

Første næstformand (Leif Lahn Jensen):

Ordføreren.

Kl. 19:59

Susie Jessen (DD):

Hvis vi kan få det opdelt, så vi kan få en saglig diskussion af de her to ting adskilt, og hvor det er, at vi har et forbud mod tørklæder i grundskolen for pigerne, så bakker vi selvfølgelig op om det.

Kl. 19:59

Første næstformand (Leif Lahn Jensen):

Der er ikke flere spørgsmål. Jeg takker ordføreren. Så går vi videre til den næste, og det er hr. Steffen Larsen fra Liberal Alliance. Velkommen.

Kl. 19:59

(Ordfører)

Steffen Larsen (LA):

Tak. Jeg vil prøve trods alt at være lidt konstruktiv over for forslagsstilleren. Vi ønsker jo i Liberal Alliance et samfund, hvor der er et stærkt kommunalt selvstyre og en decentralisering af magten i så vidt omfang som muligt, så vi mener sådan set, at det bør være op til den enkelte skolebestyrelse at bestemme, om der skal være krav til beklædningen. Om der må bæres kasketter, hatte eller tørklæder i skolens lokaler, er en sag for den enkelte skoleinspektør, rektor, skoleleder, eller hvad det nu hedder i dag, og skolebestyrelsen. Det er altså ikke en sag for landets Folketing eller for regeringen som sådan.

Men man kan jo bemærke, at der er en EU-afgørelse fra juni 2021, der har betydet, at det er ganske legalt for en arbejdsgiver at forbyde ansatte at have hat på, også selv om den ansatte vil have hatten på af religiøse årsager, så derfor er der jo ikke nogen konvention eller lignende, der står i vejen for, at man reelt set kan forbyde hovedbeklædning generelt – men så skal det også være generelt, sådan at det også gælder kasketter og alt muligt andet. Så på den måde kan man komme uden om det her med, at det er ulovlig religiøs diskrimination. Det er et forslag til, hvordan det kan gøres.

Men hvordan folk går klædt på arbejde eller en institution, er altså i vores verden op til virksomheden selv og ikke op til Folketinget. Vi har dog i Liberal Alliance netop et ønske om at øge den personlige frihed, hvorfor den negative sociale kontrol er noget, som vi ligesom forslagsstilleren er optaget af at begrænse – det skal ikke være nogen hemmelighed. Men det er som sagt fortsat op til den enkelte skole at bestemme, hvilke krav de ønsker at stille til elevernes påklædning, og vi er derfor imod forslaget, da det bryder ind i, hvad den enkelte skole selv burde have en ret til at styre i et oplyst demokratisk samfund som det danske. Tak.

Kl. 20:01

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Den næste ordfører er hr. Per Larsen fra Det Konservative Folkeparti.

Kl. 20:01

(Ordfører)

Per Larsen (KF):

Tak for det, formand, og tak til Dansk Folkeparti for at rejse den her debat. Fra Konservatives side anerkender vi, at nogle piger og kvinder bliver udsat for negativ social kontrol ved at blive påduttet at bære islamisk tørklæde. Især når det kommer til børn med tørklæde, skærer det i mit hjerte. Jeg begriber ikke, at det er nødvendigt, at børn skal påduttes at skjule deres hår, som jo er et symbol på pigens skønhed for deres venner og veninder, fordi deres skønhed er reserveret til en mulig fremtidig ægtefælle. Det er at seksualisere barnet i en alt for tidlig alder.

Der er dog ikke noget videnskabeligt grundlag for virkningen og konsekvenserne af et forbud. Vi frygter, at det kan medføre, at forældre vælger at sende deres muslimske piger på muslimske friskoler eller vælger at tage dem helt ud af skolen og i stedet hjemmeundervise dem. Det ville på ingen måde gavne integrationen, og det ville slet ikke gavne de små piger, som det her primært jo handler om. Vi er også nødt til at skulle have undersøgt grundigt, om et forbud overhovedet kan vedtages eller det konflikter med de internationale konventioner.

Når det er sagt, vil vi også gerne slå fast, at Kommissionen for den glemte kvindekamp udfører et meget vigtigt stykke arbejde med at få bugt med de massive problemer, der er forbundet med den negative sociale kontrol. Vi har også selv en meget dygtig repræsentant i kommissionen i form af den konservative Roya Moore, som har et indgående kendskab til området og endda desværre selv har været udsat for et forsøg på social kontrol i form af en shariaskilsmissekontrakt.

Men så længe de præsenterede problemstillinger ikke er undersøgt rent juridisk i forhold til de implikationer, der kan være der, kan Det Konservative Folkeparti ikke støtte dette beslutningsforslag, men vi er selvfølgelig meget villige til at drøfte problematikken og løsninger heraf, og det tænker jeg vi også får en god anledning til i forbindelse med kommissionens arbejde. Vi har et ansvar for at gøre op med den massive negative sociale kontrol, der desværre stadig væk pågår i Danmark. Tak.

Kl. 20:04

Første næstformand (Leif Lahn Jensen):

Der er en kort bemærkning fra fru Pia Kjærsgaard. Værsgo.

Kl. 20:04

Pia Kjærsgaard (DF):

Det er bare lige til oplysning. For det er helt klart i forslaget og helt klart under den her debat, at det også er muslimske friskoler. Nu blev der sagt fra ordførerens side, at så sender man bare barnet i en muslimsk friskole. Det er grundskolen, det er ikke bare folkeskolen – det er grundskolen; det er alle skoler. Det er bare til orientering.

Kl. 20:04

Første næstformand (Leif Lahn Jensen):

Ordføreren.

Kl. 20:04

Per Larsen (KF):

Tak for det, og det har jeg bestemt også forstået. Men hvis det er sådan, at man som forældre til de her piger i yderste konsekvens absolut vil have, at de skal bære tørklæde, så risikerer vi jo, at de hjemmeunderviser dem, og det mener jeg bestemt ikke skal ske. Jeg synes jo, at noget af den bedste integration, vi kan sørge for, rent faktisk er, at de piger får en rigtig god uddannelse, sådan at de i højere grad får mulighed for selv at træffe deres valg fremadrettet, og det er i hvert fald ikke særlig hensigtsmæssigt, hvis det er sådan, at de skal hjemmeundervises.

Kl. 20:05

Første næstformand (Leif Lahn Jensen):

Spørgeren.

Kl. 20:05

Pia Kjærsgaard (DF):

Jamen det er ikke sikkert, at de får så god en uddannelse, for der er jo stadig væk erhverv, der ikke bryder sig om, at man sidder med et tørklæde på. Det er der, og det kan jeg godt forstå. Men jeg må bare sige, at i Frankrig er det gjort op, at det er omkring 5 pct., der med deres forbud ikke ønsker at deltage i det almindelige skolevæsen og – hvad de så gør, ved jeg ikke – bliver undervist hjemme; det er jeg ikke sikker på. Men det er jo sådan ret begrænset, synes jeg, og jeg tror også, det samme vil gøre sig gældende her. Men altså, vi kommer jo nok ikke dertil lige her i første omgang, for jeg kan jo udmærket høre på ordførerne, hvor det bærer hen.

Kl. 20:05

Første næstformand (Leif Lahn Jensen):

Ordføreren.

Kl. 20:05

Per Larsen (KF):

Netop det franske eksempel illustrerer sådan set meget godt, at der vil være nogen, som så ikke får den uddannelse, som de ellers ville kunne have fået, hvis det var sådan, at de havde fået mulighed for at få en bedre uddannelse, og det synes jeg jo er skammeligt over for de piger. For jeg mener simpelt hen, at det at give dem en rigtig god uddannelse er en rigtig god gave at give dem.

Kl. 20:06

Første næstformand (Leif Lahn Jensen):

Så er det hr. Peter Kofod.

Kl. 20:06

Peter Kofod (DF):

Tak for det. Men er det ikke sådan, hr. Per Larsen, at vi vedtager love i Folketinget, og så vil der altid være nogle, der forsøger at snyde sig udenom eller finde på andre løsninger, og så tager Folketinget hånd om det og lovgiver igen, hvis det måtte være nødvendigt? Altså, jeg har det sådan lidt med den ordførertale, som lige er blevet holdt af den konservative ordfører, at ordføreren anerkender problemerne, han mener ikke, at vores løsninger duer, men kommer i øvrigt ikke med nogen forslag selv. Hvad vil Det Konservative Folkeparti gøre for at sørge for, at den her sociale kontrol bliver brudt?

Kl. 20:06

Første næstformand (Leif Lahn Jensen):

Ordføreren.

Kl. 20:06

Per Larsen (KF):

Jamen vi vil jo bl.a. have fokus på området, og det er også derfor, at der er nedsat en kommission til at komme med nogle løsningsforslag til, hvordan man undgår den negative sociale kontrol. Og jeg synes altså ikke, at det er hensigtsmæssigt, hvis det er sådan, at der er nogen, som tager deres små piger ud af skolen og på den måde isolerer dem. Det er bestemt en god gave at give dem, at de oplever noget frihed og får en god uddannelse, og det synes jeg vi skal tage højde for.

Kl. 20:07

Første næstformand (Leif Lahn Jensen):

Spørgeren.

Kl. 20:07

Peter Kofod (DF):

Nogle af de andre ordførere har jo talt om grundlovens begrænsninger eller internationale konventioner. Hvis det nu pludselig viser sig, at grundloven giver den her mulighed, eller at de internationale konventioner ikke står i vejen, kunne ordføreren så støtte sådan et forslag? Nu vil ordføreren jo slet ikke forholde sig til de her ting.

Kl. 20:07

Første næstformand (Leif Lahn Jensen):

Ordføreren.

Kl. 20:07

Per Larsen (KF):

Jeg synes under alle omstændigheder, det er problematisk. Altså, vi har jo en grundlov, hvor der er grundlovsfæstet religionsfrihed, og på samme måde er der altså også menneskerettighedskonventionens artikel 9, som også giver ret til religionsfrihed.

Kl. 20:08

Første næstformand (Leif Lahn Jensen):

Så er der en kort bemærkning til hr. Mohammad Rona. Værsgo.

Kl. 20:08

Mohammad Rona (M):

Tak for det. I regeringsgrundlaget er der også en del nytænkning på udlændingeområdet, f.eks. i forhold til familiesammenføring og også i forhold til syriske piger, som får forlænget deres ophold. Er det nogle ting, som vi kan regne med at De Konservative også vil være med på?

Kl. 20:08

Første næstformand (Leif Lahn Jensen):

Ordføreren.

Kl. 20:08

Per Larsen (KF):

Nu er det ikke mig, der er integrationsordfører og udlændingeordfører, så den vil jeg faktisk godt have lov til at lade ligge.

Kl. 20:08

Første næstformand (Leif Lahn Jensen):

Spørgeren.

Kl. 20:08

Mohammad Rona (M):

Ja, det er helt okay. Fint.

Kl. 20:08

Første næstformand (Leif Lahn Jensen):

Der er ikke flere korte bemærkninger. Jeg siger tak til ordføreren. Og næste ordfører på talerstolen er hr. Peder Hvelplund fra Enhedslisten. Velkommen.

Kl. 20:08

(Ordfører)

Peder Hvelplund (EL):

Tak for det, formand, og tak for ordet. Det er jo ikke første gang, at Dansk Folkeparti vil have Folketinget til at stemme om, hvordan kvinder skal have muligheden for at gå klædt. Men som vi også tidligere har sagt i Enhedslisten, har vi den meget klare opfattelse, at det hverken er Dansk Folkeparti, Folketinget, regeringen, patriarkatet eller præstestyrer, der skal blande sig i, hvordan man går klædt – aldrig nogen sinde, under nogen som helst omstændigheder.

Vi har behandlet lignende forslag tidligere, både omkring burka og tørklæde på offentlige arbejdspladser. I Enhedslisten er det sådan, at vi betragter det som et uacceptabelt indgreb i, at den enkelte kan gå klædt, som vedkommende vil. Vi betragter det også som et uacceptabelt indgreb i religionsfriheden, og derfor skal muslimske piger selvfølgelig have ret til at bære tørklæde i grundskolen, ligesom alle andre skal have ret til at bære de tørklæder, de nu gerne vil.

Jeg synes, det her forslag er lige så problematisk som de tidligere forslag af samme karakter, vi har behandlet. For det første er det, fordi jeg synes, det bygger på en ubehagelig antagelse, som bliver beskrevet i bemærkningerne til beslutningsforslaget, hvor der står,  at piger i grundskolen påduttes religiøse påklædningdogmer i stedet for at kunne leve som helt normale børn. Her synes jeg, at Dansk Folkeparti både tillægger tørklædet en underkastende karakter, men også modstiller piger med tørklæde og normale børn. Og jeg vil gerne understrege, at børn, der bærer tørklæde, også er normale børn.

Langt de fleste piger, der bærer tørklæde, i den danske grundskole vælger det selv. At gå med tørklæde handler ikke om underkastelse, det handler om at dyrke sin tro, og det er en ret, som er sikret i grundloven og i de internationale konventioner. Jeg er helt med på, at Dansk Folkeparti ikke er så optaget af de internationale konventioner, men jeg ved, at Dansk Folkeparti kerer sig om grundloven.

En anden grund til, at jeg synes, det her forslag er dybt problematisk, er spørgsmålet om, om forslaget egentlig reelt har til formål at beskytte piger mod at blive pålagt tørklædet. Umiddelbart kan det jo virke, som om Dansk Folkeparti ønsker at frigøre muslimske piger fra underkastelse, som Dansk Folkeparti mener at tørklædet symboliserer, ved at underkaste pigerne Dansk Folkepartis egne værdier.

Hvis der er unge piger i Danmark, der tvinges til at gå med tørklæde mod deres egen vilje, så er det selvfølgelig problematisk. Det anerkender vi fuldt ud. Og de piger og unge kvinder skal naturligvis hjælpes. Men det virker altså helt hen i vejret, at man skal bekæmpe tvang med tvang. Man kan ikke frigøre piger ved at tvinge dem til noget eller ved at fratage dem deres rettigheder. Tværtimod kan jeg være bekymret for, at et tørklædeforbud vil det have den stik modsatte effekt. Eksempler fra andre lande viser, at familier simpelt hen vælger at holde deres børn hjemme i stedet for at lade dem gå i skole, og hvis det er tilfældet, har vi et endnu mere alvorligt problem med frihed og integration.

Jeg synes, det er helt afgørende, at grundskolen er for alle, både for dem, der selv vælger at tage et tørklæde på, men også for dem, der bliver tvunget til at tage et tørklæde på af deres familier. For et forbud vil ramme alle, og det vil forhindre børn og unge mennesker i at kunne deltage i det lige og frie samvær, der kan være i folkeskolen.

Jeg har svært ved at tro på, at det her forslag på nogen som helst måde vil gavne pigerne i grundskolen eller gavne integrationen generelt. Det eneste, det her forslag kan være med til, er at lægge endnu flere barrierer ud for muslimske minoritetsdanskere, og det vil vi i Enhedslisten absolut ikke være med til. Derfor stemmer vi i Enhedslisten imod forslaget.

Kl. 20:13

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Og den næste ordfører er hr. Christian Friis Bach fra Radikale Venstre. Værsgo, og velkommen.

Kl. 20:13

(Ordfører)

Christian Friis Bach (RV):

Tak for det. Radikale Venstre ønsker, at alle skal have lov til at klæde sig, som de vil, uanset om det er med tørklæde, kalot eller kors. Alle skal have lov til at være den, de gerne vil være, og alle skal have lov til at elske den, de elsker.

Vi vil stå vagt om menneskerettighederne, ikke mindst Den Europæiske Menneskerettighedskonvention. Vi ønsker at styrke indsatsen mod diskrimination og sikre religionsfriheden og grundlovens bestemmelser om forbud mod diskrimination på grund af trosbekendelse, og derfor stemmer vi nej til beslutningsforslaget.

Det betyder ikke, at vi ikke ønsker at styrke indsatsen mod tvang eller negativ social kontrol. Det gør vi, men det, der virker, er ikke at bekæmpe tvang med tvang. Og man skaber ikke frihed med ufrihed – men det gør man med viden og oplysning, dialog, samtale, uddannelse og ikke mindst støtte til de børn og piger, som har brug for det. Pigegrupper, social støtte, netværk skaber resultater. Det styrker indsatsen mod tvang og social kontrol, og det er der talrige eksempler på.

Allerede for 25 år siden, da jeg var formand for Mellemfolkeligt Samvirke, viste vi gode og solide resultater med pigenetværk, som hjalp pigerne til at tale sammen og bryde ud af den sociale kontrol, de måtte være udsat for. Det virker. Den slags burde vi gøre langt mere, langt bedre. Det er vejen frem. Tak for ordet.

Kl. 20:14

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og næste ordfører er fru Pernille Vermund fra Nye Borgerlige. Man kan rolig regne med, at når formanden kalder en op, er det ens tur. Velkommen til.

Kl. 20:15

(Ordfører)

Pernille Vermund (NB):

Tak. Det var alene, fordi jeg så en ordfører fra Alternativet og Alternativet plejer at tale før os, men ja, det bliver så ikke i dag. I den danske folkeskole skal børn ikke påduttes seksualiserede og undertrykkende religiøse påklædningsdogmer, og de ansatte skal ikke missionere for en kvindeundertrykkende ideologi og religion i deres arbejdstid; offentligt ansatte bør optræde neutralt. Derfor skal elever og ansatte naturligvis ikke bære islamiske tørklæder i grundskolen.

Hvis man vitterlig gerne vil iføre sig et islamisk tørklæde, hvilket jeg har svært ved at forstå at nogen kan ønske sig – fred være med det – jamen så må man tage det på, når skoletiden og arbejdstiden er slut, og selvfølgelig tage det af, før man møder ind på arbejde eller som elev i skole. Den danske grundskole skal baseres på danske værdier, også når det gælder ligestilling mellem piger og mænd, mellem drenge og kvinder.

I den danske grundskole er piger og drenge lige meget værd. Her skal alle være trygge ved, at man som pige eller kvinde ikke skal tildække sig med et islamisk tørklæde for at undgå chikane eller seksuelle overgreb. Børn skal ikke seksualiseres – og slet ikke i den danske grundskole. Det er et politisk ansvar, og det påtager vi os gerne i Nye Borgerlige.

Ved at forbyde det islamiske tørklæde for både piger og kvinder i den danske grundskole sikrer vi, at børn kan gå i skole uden at blive seksualiseret, og at de ansatte ikke missionerer for en kvindeundertrykkende ideologi og religion i deres arbejdstid. Derfor bakker vi i Nye Borgerlige op om forslaget. Tak for ordet.

Kl. 20:17

Første næstformand (Leif Lahn Jensen):

Der er ingen korte bemærkninger. Vi siger tak til ordføreren. Så er det fru Franciska Rosenkilde fra Alternativet. Velkommen.

Kl. 20:17

(Ordfører)

Franciska Rosenkilde (ALT):

Tak for det, formand. Tak for ordet. Jeg vil bare helt kort tilkendegive, at Alternativets holdning til forslaget her er, at vi nok ikke så overraskende stemmer imod. Vi er ikke for at skabe mere kontrol og tvang, tværtimod. Så vi ønsker ikke et forbud. Tak.

Kl. 20:17

Første næstformand (Leif Lahn Jensen):

Og der er heller ikke nogen korte bemærkninger til ordføreren. Så er det ordføreren for forslagsstillerne, fru Pia Kjærsgaard, Dansk Folkeparti. Velkommen.

Kl. 20:18

(Ordfører for forslagsstillerne)

Pia Kjærsgaard (DF):

Tak for det. Lille Aisha på 8 år går i 2. klasse på den lokale kommuneskole. Hun sidder i klassen og slider i det med at læse i dagens lektiebøger, mens Diddltasken står ved siden af hende, og bamsen, der er vedhæftet lynlåsen, vidner om, at hun er et barn. Hun tænker og opfatter ikke sig selv som hverken et troende eller seksuelt væsen, men på hovedet bærer hun det islamiske tørklæde, som skal signalere til hendes klassekammerater og alle andre, hun møder på sin vej, at her kommer en ærbar og rettroende pige, og hun gør det derudover for at sikre, at hun ikke bliver forulempet. Det er ikke noget, hun direkte sådan er tvunget til, men det er noget, hendes forældre har bestemt for hende, for i hendes familie bærer pigerne tørklæde fra den alder. Og selvfølgelig gør man ikke oprør, når man er 8 år, på en måde, så man kan gennemtrumfe oprøret. Klassens lærer er Fatma, som ligeledes som det forbillede, hun er, bærer det islamiske tørklæde, for hun vil også gerne signalere, at hun er rettroende, og så selvfølgelig sikre, at hun ikke bliver forulempet af eleverne og hendes kolleger, og med tørklædet kan hun samtidig sikre sig, at de mandlige forældre ikke hilser på hende ved at give hånd.

Den ovenstående fortælling er desværre ikke blot en fortælling om elever og lærere i landets grundskoler. Det er også en fortælling om, at islam i større og større grad vinder indpas i det danske samfund – et indpas, som Dansk Folkeparti altid har været imod og altid har advaret imod. Det er ikke nyt, at Dansk Folkeparti ønsker et forbud her, så det både for børn og på landets grundskoler skal forbydes at bære det islamiske tørklæde. Men det nye er, at en socialdemokratisk regering nedsatte en kommission med navnet Kommissionen for den glemte kvindekamp, som med den socialdemokratiske borgmester i Holbæk i spidsen kom med den konklusion, men underligt nok er det noget, hverken denne eller den forrige regering har taget initiativ til at gøre noget som helst mere ved. Men så er det godt, at Danmark har Dansk Folkeparti, for det hører på ingen måde hjemme i de danske skoler – skoler er skoler og ikke religiøse opdragelsesanstalter, og det gælder, uanset om det er landets kommune-, fri- eller privatskoler.

Det kan ganske enkelt ikke forsvares, at vi her i Danmark adopterer og accepterer religiøse og kulturelle særheder fra kulturer, som slet ikke ligner vores og aldrig kommer til det, og som ligger så uendelig langt fra de værdier, vi gennem generationer har arbejdet for at opnå, og som er blevet en integreret del af Danmark.

Som udgangspunkt ønsker vi, at hverken elever eller ansatte skal kunne bære islamisk tørklæde i grundskolerne, for tørklædet signalerer noget, som vi hverken kan eller vil forsvare eller forklare. Muslimske tørklæder hos elever og ansatte i grundskolerne, altså et tørklæde, som signalerer ærbarhed og beskyttelse imod at blive forulempet, jævnfør Koranen, er ikke en farbar vej, som vi som samfund bør gå, og derfor ønsker Dansk Folkeparti at forbyde det for elever og ansatte i landets grundskoler.

Jeg vil godt sige tak til Nye Borgerlige for som det eneste parti helhjertet at støtte det her, og jeg vil sige, at jeg er dybt skuffet og forundret over, at Danmarksdemokraterne ikke kan støtte det, for det er jo sådan, det ender. Fru Susie Jessen er blevet en rigtig politiker, som hverken kan svare ja eller nej. Det er godt klaret på så kort tid, men selvfølgelig kommer det for en dag, når der skal stemmes på et eller andet tidspunkt i Folketingssalen. Jeg kan godt forstå, at hr. Peter Skaarup ikke har stået heroppe i dag, for han er jo en af dem, der har været med til det og faktisk har formuleret det her forslag, for vi har fremsat det før. Det er sørgeligt, at det er endt sådan, men sådan er det. Men vi skal nok kæmpe videre omkring det her og alle mulige andre islamiske særkrav, som bliver forsøgt gennemført i Danmark.

Jeg synes, det er vigtigt, at vi med det her siger grundskolerne. Det er bevidst, for selvfølgelig skal det ikke være muligt bare at forbyde det i landets kommuneskoler, hvorefter pigerne, nok mest på forældrenes initiativ, efterfølgende siver over i landets fri- og privatskoler og der bevarer deres hovedtørklæde og sender et tydeligt religiøst signal og budskab om at være ren eller uren. Det muslimske tørklæde er et tegn på underkastelse og opdeler kvinder, også her små piger, i rene og urene, i rettroende og ikkerettroende. Det kan vi ikke acceptere som samfund, overhovedet, og dermed leve med at være et samfund, som i takt med muslimsk indvandring indfører flere og flere islamiske særkrav og sædvaner.

I Danmark kan vi ikke have grundskoler, som tolererer, at piger og ansatte skal tildække sig efter islamisk tankegang og sædvane, og vi kan ikke tolerere, at også helt små piger i 6-7-årsalderen skal tildække sig, som man ser rundtomkring i landet. Det kan ikke forklares og dermed ikke forsvares.

Kl. 20:23

Symbolet i tørklædet er så stærkt, at det strider mod almindelige danske værdier, bl.a. om ligeværd, og sådan et samfund kan vi ikke acceptere, og vi gør piger og kvinder mindre værd, ved at de dels skal signalere, at de er rettroende, for at blive accepteret, dels skal tildække sig for ikke at blive forulempet, for det er jo det, der i virkeligheden er bag ved alt det her. Kom ikke at forsøge at overbevise mig om, at piger i grundskolens 2. klasse selv har så stærk en religiøs overbevisning og kender og forstår den virkelige betydning af tørklædet, at de selv vælger, at de skal til at tildække sig. De større piger har muligvis selv valgt det, som man trods alt gør, når man hele livet har levet i familier, hvor tørklædet er helt almindeligt og der samtidig er en vis forventning om, at det skal man bære, herunder den sociale kontrol fra både familien og andre. Jeg synes, de her piger skal hjælpes til ikke at bære tørklæde.

For hvad skal læreren svare, når eleverne spørger, hvorfor Aisha i 2. klasse bærer tørklæde? Skal man svare, at hendes forældre er bange for, at de andre elever risikerer at forulempe hende, i fald hun ikke bærer tørklædet? Og hvad skal svaret være til Akhmed, der kalder pigerne skældsord? Er det, fordi de ikke er ærbart klædt? Og hvordan skal en lærer kunne forsvare over for elever, kolleger og forældre, at hun bærer tørklædet med den betydning, som det har? Nej, sådan skal det ikke være. Derfor har vi fremsat det her beslutningsforslag, der i sit udgangspunkt handler om forbud mod muslimske tørklæder. Tak.

Kl. 20:24

Første næstformand (Leif Lahn Jensen):

Der er et par enkelte korte bemærkninger. Den første er fra hr. Anders Kronborg. Værsgo.

Kl. 20:24

Anders Kronborg (S):

Jeg vil gerne sådan helt oprigtigt takke ordføreren for den her debat. Jeg mener, det er en vigtig debat. Jeg ved også, at ordføreren på lange stræk af sin tid som politiker har en historie om at have været med til her i salen at rejse nogle af de her meget vigtige spørgsmål, hvor vi ikke må glemme den glemte kvindekamp, den sociale kontrol, som vi ved der foregår i vores samfund, og ligestillingen, som er udfordret på lange, seje stræk. Men når jeg siger det, vil jeg også bare spørge ordføreren, om ordføreren slet ikke anerkender, at der er en udfordring i forhold til grundloven og de juridiske vurderinger, som der er. For det er jo unægtelig noget, vi også inde i den her sal, i og med at vi har skrevet under på, at vi vil overholde grundloven, skal tage yderst seriøst.

Kl. 20:25

Første næstformand (Leif Lahn Jensen):

Ordføreren.

Kl. 20:25

Pia Kjærsgaard (DF):

Jo, der er en udfordring, men jeg synes, vi skal afprøve den udfordring. Og som hr. Peter Kofod var inde på tidligere i den her debat, var der også en udfordring, da vi forbød burkaen – der var også en udfordring. Da talte man også om grundloven, men vi gjorde det alligevel. Det var et langt skridt på vejen, synes jeg, og derfor skal vi tage det næste skridt. Og det med at nedsætte et forfatningsråd, som er sådan en second opinion, kan man sige, i forhold til de jurister, som arbejder for og i Justitsministeriet, synes jeg faktisk kunne være en rigtig god idé. Det kunne måske være i forbindelse med det her forslag; jeg synes, det ville være fremragende, hvis man også afsøgte det.

Kl. 20:26

Anden næstformand (Jeppe Søe):

Der ønskes en opfølgning.

Kl. 20:26

Anders Kronborg (S):

Tusind tak for svaret. Og det var jo, synes jeg, mere konstruktivt og lidt mindre hårdt end det svar, som ordføreren gav til Danmarksdemokraterne, for det er jo ikke bare at stemme ja eller nej til beslutningsforslaget. Det er også at se nuanceret på juraen. Hvis det nu var så let, som jeg synes ordføreren gav udtryk for over for Danmarksdemokraterne, hvorfor fik Dansk Folkeparti så ikke bare gennemført det, da partiet sad med den helt store magt? Jeg ved jo, at ordføreren har været en af de måske mest magtfulde personer i dansk politik op igennem 00'erne – og det her er jo ikke et nyt fænomen, det er ikke en ny udfordring.

Kl. 20:26

Anden næstformand (Jeppe Søe):

Fru Pia Kjærsgaard.

Kl. 20:27

Pia Kjærsgaard (DF):

Hold da op, altså, og tak for det. Man ved jo også godt i Socialdemokratiet, at vi fik gennemført ret meget. At jeg overhovedet kan stå på den her talerstol, uden at folk udvandrer, er et langt skridt. Det gjorde man sidst i 1980'erne, men det var før hr. Anders Kronborgs tid.

Må jeg sige i forhold til Danmarksdemokraterne – og det er ikke en bebrejdelse, men hr. Anders Kronborg var her ikke under debatten, så vidt jeg ved, da Danmarksdemokraterne var på: Danmarksdemokraterne vil bare dele forslaget op; for man kan ikke gøre det over for lærerne, fordi de så måske står uden arbejde. Sikke en undskyldning. Jeg kunne ikke rigtig få ud af Danmarksdemokraterne, om man ville stemme ja eller nej, hvis ikke vi opdelte forslaget, og jeg kan bare sige: Det gør vi ikke. Så det handlede ikke om juristeri. Jeg tror faktisk, vi var enige langt hen ad vejen – og alligevel ikke.

Kl. 20:27

Anden næstformand (Jeppe Søe):

Tak for det. Så er det hr. Mohammad Rona.

Kl. 20:27

Mohammad Rona (M):

Tak for det, og tak for talen. Vi berørte det lidt tidligere på dagen i dag i forhold til ligestilling. Hvad vil man gøre for alle de drenge, som også oplever negativ social kontrol, bl.a. i forhold til den historie, jeg selv fortalte? Har Dansk Folkeparti en idé om det?

Kl. 20:28

Anden næstformand (Jeppe Søe):

Ordføreren.

Kl. 20:28

Pia Kjærsgaard (DF):

Jeg har ikke en løsning på, hvordan man kan få de muslimske samfund, som ikke vil være en del af Danmark, til at fungere. Det ville jeg ønske at jeg havde. Det er et langt, sejt træk. Og jeg synes, at en af metoderne netop kunne være det her forslag i dag, for det betyder jo også, at de muslimske drenge skal holde op med at synes, at danske kvinder er – jeg vil helst ikke bruge ordet, men vi ved godt, hvilke tilråb mange danske kvinder og piger får af muslimske drenge, og det er jo helt hen i vejret. Men det er jo, fordi mange af deres piger, de muslimske piger, er tildækkede, fordi de så ikke kan blive forulempet. Det er jo der, vi er, og det synes jeg er et gigantproblem netop i forhold til tørklædet.

Kl. 20:28

Anden næstformand (Jeppe Søe):

Hr. Mohammad Rona.

Kl. 20:28

Mohammad Rona (M):

Jeg har en kort kommentar. Det, jeg sådan søger hen imod – og det håber jeg også at Dansk Folkeparti i fremtiden vil se hen imod – er det her med, at der også er negativ social kontrol for drenge. Og hvordan får vi løst det? Det spørgsmål kunne jeg selvfølgelig godt tænke mig at Dansk Folkeparti også på et tidspunkt rejser. Det var det.

Kl. 20:29

Anden næstformand (Jeppe Søe):

Fru Pia Kjærsgaard.

Kl. 20:29

Pia Kjærsgaard (DF):

Vi kan jo vente i spænding og måske et stykke tid på, at regeringen begynder at tage den her kommission alvorligt, som er fra august måned sidste sommer. Der er jo en lang række punkter, som også vil berøre drengene, tror jeg. Men der kommer bare ikke noget. Altså, som jeg sagde tidligere, er jeg tilbøjelig til at tro, at den kommission var en kommission, der blev nedsat, fordi der skulle være et valg. Man var jo ret enige i kommissionen i første instans, også borgmesteren i Holbæk. Men så var der nogen, der trak sig, fordi det blev lidt for svært.

Det er det, der altid sker. Pludselig kommer der modstand, og man vil ikke betragtes som en, der ikke er et åbent og tolerant menneske, der overhovedet ikke er racist. Det er jo de beskyldninger, man stadig væk får hele tiden, når man tager den her debat. Man lad os vente på, at regeringen kommer med noget – det er da på høje tid – og så lad os tage debatten igen.

Kl. 20:30

Anden næstformand (Jeppe Søe):

Tak til ordføreren. Der er ikke flere korte bemærkninger i denne omgang. Tak, fordi ingen udvandrede, sådan som det var engang.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget til folketingsbeslutning henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

13) 1. behandling af lovforslag nr. L 51:

Forslag til lov om administration af den fælles landbrugspolitik m.v. 

Af ministeren for fødevarer, landbrug og fiskeri (Jacob Jensen).

(Fremsættelse 22.02.2023).

Kl. 20:30

Forhandling

Anden næstformand (Jeppe Søe):

Forhandlingen er åbnet, og den første ordfører er fru Ida Auken.

Kl. 20:30

(Ordfører)

Ida Auken (S):

Tak for ordet. Dansk landbrug står over for en kæmpe opgave. Vi skal udvikle og skabe en grøn omstilling af landbruget, og det kræver en markant grøn indsats. For at det kan lykkes, skal vi have rigtig mange ting til at spille sammen, og ikke mindst skal det tænkes klogt sammen med den europæiske landbrugspolitik, CAP'en. Den spiller en afgørende rolle for den udvikling, vi ser i dansk landbrug. Ved at bruge de midler og landbrugsstøtten mere aktivt kan vi sætte skub i den grønne omstilling og skabe en udvikling af erhvervet og af dansk fødevareproduktion.

Derfor er det her lovforslag også centralt. Formålet med lovforslaget er at skabe grundlaget for at administrere den fælles landbrugspolitik. Reglerne gælder jo faktisk allerede nu, for vi hastebehandlede samme lovforslag i december måned, og det var vigtigt, for at vi kunne sætte gang i alle de grønne ordninger og initiativer, der bl.a. lå i EU-reglerne og den landbrugsaftale, som et meget stort flertal i Folketinget står bag. Men i dag behandler vi så lovforslaget under normale vilkår.

Lovforslaget indeholder tre centrale dele: For det første sætter vi rammerne for ansøgning og udbetaling af landbrugsstøtte. For det andet udmønter lovforslaget reformen af den fælles europæiske landbrugspolitik, CAP'en, i dansk lovgivning og fastsætter reglerne om de krav, der stilles med den nye reform af CAP'en. Det gælder bl.a. de frivillige grønne støtteordninger, også kaldet bioordninger, og gennemførelse af klimalavbundsprojekter. For det tredje samler vi regulering fra forskellig lovgivning i dette lovforslag, og dermed bliver det en ny hovedlov. Med lovforslaget sikrer vi det retlige grundlag, der er nødvendigt, for at vores aftale om grøn omstilling af landbruget bliver ført ud i livet.

Vi skal have verdens mest fremsynede, miljøsikre og klimavenlige landbrug, og derfor er det afgørende, at vi kommer videre med de initiativer og ordninger, der ligger i »Aftale om grøn omstilling af dansk landbrug«, som et bredt flertal af Folketingets partier indgik i 2021, samt i CAP-reformen.

Socialdemokratiet støtter på den baggrund forslaget, og jeg skal hilse fra SF og sige, at de også støtter forslaget. Tak for ordet.

Kl. 20:33

Anden næstformand (Jeppe Søe):

Selv tak. Og der er nu spørgsmål fra hr. Søren Egge Rasmussen.

Kl. 20:33

Søren Egge Rasmussen (EL):

Jamen vi er i Enhedslisten helt enige i, at der skal være en markant grøn indsats, og nogle gange leder jeg efter handlemuligheder. Og jeg synes faktisk, det er spændende her i § 7 i lovforslaget, hvor man er meget specifik omkring gennemførelse af klimalavbundsprojekter:

»Ministeren for fødevarer, landbrug og fiskeri kan gennemføre projekter vedrørende udtagning af kulstofrige lavbundsjorder (klima-lavbundsprojekter), herunder ved køb af projektarealer, køb af erstatningsarealer, efterfølgende salg af disse og jordfordeling. Ministeren kan afholde nødvendige anlægsudgifter.«

Jeg tænkte, da jeg læste det: Kunne det ikke godt være en paragraf, som også kunne gælde, når vi skal etablere mere skov; når vi skal forholde os til de boringsnære beskyttelsesområder? Så jeg kunne egentlig godt tænke mig, at vi fik drøftet i udvalgsbehandlingen, om ikke vi kunne udvide den paragraf til at gælde for andre områder, så staten kunne være aktivt drivende, med hensyn til at vi får lavet mere omstilling. Hvad mener ordføreren om det?

Kl. 20:34

Anden næstformand (Jeppe Søe):

Ordføreren.

Kl. 20:34

Ida Auken (S):

Mange tak. Altså, nu er det jo langt hen ad vejen CAP'en, vi implementerer her, og det vil sige, at der jo er regler for, at det primært er landbrugsarealerne, man kan lave de her ting på. Jeg er ikke hundrede procent skarp på, om skovordninger kunne gå ind på det her område. Jeg synes, det er spændende at diskutere, for vi har jo fra regeringens side et mål om at lave 250.000 ha ny skov, og det er jo ikke så lidt; det er et kæmpe mål.

Så der kan ligge noget her, men jeg vil bare ikke kunne stå her og gennemskue fuldstændig, om det er en mulighed. Men jeg vil kvittere for, at vi i hvert fald kan tage diskussionen, som hr. Søren Egge Rasmussen foreslår, i udvalgsarbejdet.

Kl. 20:35

Anden næstformand (Jeppe Søe):

Opfølgning, værsgo.

Kl. 20:35

Søren Egge Rasmussen (EL):

Jamen i den nuværende landbrugsstøtteordning er der støttemuligheder for noget privat skovrejsning, men det batter måske ikke nok. Så tak for åbenheden omkring, at vi prøver at kigge videre på det her. For når nu der er paragraffer i lovforslaget, som faktisk muliggør, at staten har en meget aktiv rolle, også i forbindelse med jordfordeling og opkøb af jord, synes jeg, at spørgsmålet er: Kunne man ikke folde det ud til at kunne gælde flere arealer? Så det ser jeg frem til at vi får drøftet ordentligt, altså at vi prøver at se, om vi kan udvide den her paragraf.

Kl. 20:35

Anden næstformand (Jeppe Søe):

Ordføreren.

Kl. 20:35

Ida Auken (S):

Tak for det. Det er en relativt bred bemyndigelseslovgivning, og det betyder jo også, at man giver ministeren ret vide beføjelser med den her lov. Og det gør vi jo så, fordi vi udmønter meget mere af det i bekendtgørelser efterfølgende. Som jeg forstår ministeren, og ud fra hvad jeg selv mener, er der jo meget af det her, der skal drøftes med forligskredsen bag landbrugsaftalen. Så der vil også der være mulighed for at udforme noget, for vi har sådan set samme mål, nemlig at vi rigtig gerne vil have noget mere skov i Danmark.

Skov er ret fantastisk – det kan beskytte drikkevandet, det kan lave biodiversitet, det kan lave træ til vores byggeri. Vi burde i højere grad, end vi er, være et skovland, og vi har jo haft målsætninger i årevis, vi ikke har nået. Så det er en af de ting, vi meget gerne vil komme langt med i den her regeringsperiode.

Kl. 20:36

Anden næstformand (Jeppe Søe):

Tak til ordføreren. Der er ikke flere korte bemærkninger. Så er det næste ordfører. Det er hr. Erling Bonnesen.

Kl. 20:36

(Ordfører)

Erling Bonnesen (V):

Tak for det. Det her lovforslag, som også allerede er gennemgået af den forrige ordfører, er jo en genbehandling af lovforslaget fra december, og det støttede vi naturligvis også i Venstre.

Jeg kom til at tænke på, at statsministeren jo kort efter sin tiltrædelse for nu godt 3 år siden også stod på Landbrug & Fødevarers årlige delegeretmøde i Herning og sagde med klar, præcis stemmeføring, at Danmark er et landbrugsland, og det synes jeg var en rigtig god udtalelse. Og så har det jo også vist sig nu, at der er et meget bredt flertal i Folketinget bag ved landbrugsaftalen, og vi kan også henvise til regeringsgrundlaget, og jeg er meget glad for, at der også står i det, at landbruget skal udvikles og ikke afvikles.

Som vi alle sammen ved, er der både nye potentialer og nye muligheder inden for det plantebaserede, men der er også stor efterspørgsel efter animalske fødevarer. Så der er nok at tage fat på. Men samtidig skal vi også have det til at passe sammen med, at vi skal passe godt på vores klima, natur og miljø. Så vi ser frem til at komme videre med lovforslagets nærmere indhold. Det er allerede gennemgået af fru Ida Auken, så det vil jeg ikke gå nærmere ind på. Vi støtter lovforslaget. Tak.

Kl. 20:38

Anden næstformand (Jeppe Søe):

Der er ingen korte bemærkninger, så tak til ordføreren. Så er det den næste ordfører, og det er fru Charlotte Bagge Hansen.

Kl. 20:38

(Ordfører)

Charlotte Bagge Hansen (M):

Mange tak for ordet, formand. Først vil jeg gerne kvittere for jeres fantastiske arbejde. Det er jo ikke mindre end superflot, at alle partierne på nær et enkelt har kunnet lande en landbrugsaftale. Det synes jeg er fantastisk, og det taler direkte ind i mit største ønske om, at vi laver politik sammen med hinanden og ikke imod hinanden.

Jeg vil også udtrykke min begejstring over, at landbrugs- og fødevaresektoren tager endnu et skridt i den rigtige retning – i en grønnere retning. For selv om dette er en genforhandling af forslaget, vil jeg gerne pointere, at vi med fælleseuropæisk landbrugspolitik nu i endnu højere grad får mulighed for at bidrage til en bæredygtig fremtid. Med denne reform giver vi vores landmænd en række muligheder; vi gør det muligt for dem at søge nye bioordninger, hvis de yder en ekstra indsats for klimaet, miljøet og biodiversiteten. Med andre ord gør vi det fra politisk side muligt at træffe de grønne valg – valg, der på sigt vil styrke og fremtidssikre den enkelte landmands bedrift, naturen og klimaet. Og fordi politikken er fælleseuropæisk, skaber vi også en mulighed for, at vi i fællesskab kan udvikle og omstille vores samfund. Det er helt centralt, at vi fortsat stiller høje politiske krav til os selv, ligesom vi gør det til vores landmænd i udviklingen af deres erhverv. Men krav skal altid have det for øje, at vi udvikler og ikke afvikler dansk landbrug, ligesom vi altid skal påskønne frem for at sanktionere.

Min sidste bemærkning skal være, at det er vigtigt, at landbruget får muligheden for og tiden til at implementere nye ordninger og krav. Jeg ser meget frem til de videre drøftelser i udvalget, og jeg er superglad for, at vi fra Moderaternes side nu kan være med til at lave vores landbrugspolitik og påvirke den. Tak for ordet.

Kl. 20:40

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører er hr. Hans Kristian Skibby.

Kl. 20:41

(Ordfører)

Hans Kristian Skibby (DD):

Tak, hr. formand. Skulle der efter en lang dags debat herinde i Folketinget være enkelte tv-seere tilbage, som også har set tv herindefra tidligere, så vil de måske få en oplevelse af, at det her lovforslag har været til behandling før, og at det her simpelt hen må være en genudsendelse, men det er det faktisk ikke. Det er fuldstændig korrekt, at lovforslaget har været til behandling som et hastelovforslag ganske kort tid før nytår, men det er også rigtigt, at den her lovbehandling foregår live. Det er simpelt hen, fordi det er et identisk lovforslag, og grunden til, at det er blevet behandlet to gange, er jo, at man netop havde et ønske om at få de vigtige elementer i den her landbrugsaftale, »Aftale om grøn omstilling af dansk landbrug«, på skinner i forhold til de initiativer, som ministeren også på daværende tidspunkt skulle bemyndiges til. Og nu har vi så muligheden for her i Folketinget at behandle det endelige lovforslag.

I Danmarksdemokraterne er vi jo tilhængere af det her forslag, da det er afgørende, at vi ikke stiller danske landmænd i en position, hvor de ikke vil kunne få adgang til en række af de udbetalingsordninger, der er målrettet landbrugserhvervet, og som deres kolleger i andre lande inden for EU har adgang til. Samtidig mener vi i Danmarksdemokraterne, at det er vigtigt, at vi i Danmark lever op til de forordninger, vi er forpligtet til at leve op til. Endelig mener vi, at der er sket for lidt i forhold til de udtagninger af lavbundsjorder, som blev aftalt for længe siden, og som er nødvendige, hvis vi skal nå vores reduktionsmål. Det var jo egentlig også det, der var årsagen til, at vi havde en hastebehandling tidligere, nemlig at give en midlertidig ministerbemyndigelse.

Men vi vil glæde os over, at vi nu er kommet et skridt længere. Nu er det den endelige lovgivning, vi behandler. Det er en ny hovedlov, som skal sikre administrationen af den fælles landbrugspolitik på en lang række af de landbrugspolitiske områder, som ligger implicit i aftalen om grøn omstilling tilbage fra 2021, og det kan Danmarksdemokraterne støtte.

Kl. 20:43

Anden næstformand (Jeppe Søe):

Der er ingen korte bemærkninger. Tak til ordføreren. Næste ordfører er måske hr. Steffen Larsen. Ja, det er det. Værsgo.

Kl. 20:43

(Ordfører)

Steffen Larsen (LA):

Undskyld, hr. formand, at jeg kommer sådan valsende i sidste øjeblik. (Anden næstformand (Jeppe Søe): Bare du kommer). Jamen det gør jeg.

Liberal Alliance stemte for – sammen med stort set resten af Folketinget – et identisk lovforslag for ganske få måneder siden, og jeg kan afsløre så meget, at vores holdning ikke har ændret sig i den periode. Derfor kommer vi naturligvis også til at stemme for lovforslaget denne gang.

Jeg vil dog godt rose regeringen for at følge sine egne principper ved at tilføje solnedgangsklausuler til lovforslaget, der blev hastebehandlet. Det synes jeg er et meget fornuftigt princip, som sikrer, at vi ikke vedtager lovgivning med meget store konsekvenser uden at have tid til at sætte os ordentligt ind i sagerne. Tak.

Kl. 20:44

Anden næstformand (Jeppe Søe):

Tak til ordføreren. Der er ingen kommentarer her fra salen. Næste ordfører er hr. Per Larsen.

Kl. 20:44

(Ordfører)

Per Larsen (KF):

Tak for det, formand. Det er jo et forslag til lov om administration af den fælles landbrugspolitik. Dansk landbrug har jo en enormt stor betydning for vores velstand i Danmark. Ikke nok med at landbruget brødføder den danske befolkning, men der eksporteres jo også landbrugsprodukter for ca. 162 mia. kr. årligt. Danske fødevarer er efterspurgt i hele verden for sin meget høje kvalitet og sin meget høje veterinære status, og Danmark er kendt verden rundt som et af de lande, der har den højeste fødevaresikkerhed. I Det Konservative Folkeparti er vi stolte af dansk landbrug og ser gerne, at den danske fødevareproduktion øges betydeligt. Prognoserne viser jo en befolkningsvækst på op til 40 pct., så der bliver rigeligt med munde at mætte.

Vores ambition er altså at styrke dansk landbrug, og derfor indgik vi jo også en bred aftale i Folketinget, nemlig en stor, gennemgribende aftale om grøn omstilling af dansk landbrug, i efteråret 2021. Og når jeg siger en bred aftale, er det jo, fordi vi har indgået aftalen sammen med Socialdemokratiet, Venstre, Dansk Folkeparti, Socialistisk Folkeparti, Radikale Venstre, Enhedslisten, Nye Borgerlige, Liberal Alliance og Kristendemokraterne, og det sikrer jo landbruget og fødevareindustrien kontinuitet, hvor lovgivningen ikke skifter retning i tide og utide. Aftalen sikrer bl.a. en reduktion af udledningen af klimagasser til atmosfæren og en reduktion af udledningen af næringsstoffer til vores vandmiljø.

Lovforslaget, vi nu behandler, er jo et forslag til en ny hovedlov for administration af landbrugsstøtten, så vi også sikrer, at vi lever op til de gældende EU-regler. Og med det vil jeg selvfølgelig sige, at vi jo stemmer for lovforslaget.

Kl. 20:46

Anden næstformand (Jeppe Søe):

Tak til ordføreren. Næste ordfører er hr. Søren Egge Rasmussen.

Kl. 20:46

(Ordfører)

Søren Egge Rasmussen (EL):

Tak. Ja, når man begynder at læse på tingene, synes man, at man godt nok havde læst det her for nylig, og det er jo helt fint, at der blev valgt den løsning, at man kunne vedtage en landbrugsstøttelov, som kunne komme i gang med at virke – og så havde vi muligheden for at genbehandle det i dag. Det synes jeg er en fin praktisk ordning.

Der, hvor jeg synes, det kunne være interessant at få præciseret nogle ting, få nogle ting bedre beskrevet, er om den her ekstra bemyndigelse til ministeren, altså i hvilket omfang den bliver øget i forhold til nuværende lovgivning. I det, der er beskrevet, læser jeg det – godt nok i lovforslaget som fremsat – som om det har sit udspring i landbrugsaftalen; men når man så er inde i lovforslaget, er det jo sådan noget bemyndigelse til ministeren og ikke en definering af, at vi her har nogle ting, som skal behandles i aftalekredsen, inden det udmøntes. Og det synes jeg lidt der er et dilemma i, altså at man ikke har præciseret det.

Generelt er vi ikke i Enhedslisten glade for bare at give mere bemyndigelse til ministre. Og når man så har oplevet – jeg har kun siddet i Folketinget i knap 8 år, men har arbejdet sammen med seks landbrugsministre – hvor tit det skifter, så er det lige før, at det kan have mere betydning, hvad det er for nogle ordførere, som er fortsættende på feltet.

Så måske skulle der være en bedre præcisering af, hvordan vi sikrer, at det sådan set ikke bare er bundet op på, at der er en bemyndigelse til ministeren, men at man faktisk har en bred landbrugsaftale, som man styrer ud fra. I den forbindelse er der jo aftalt et genbesøg af vores landbrugsaftale. Der er også aftalt, at vi skal have oplistet, hvad det er for nogle erfaringer, man har i andre EU-lande med deres måde at bruge landbrugsstøtten på. Det kunne være, at man kunne tage det bedste fra nogle andre.

Så synes jeg, at det er rigtig spændende, hvad der står i § 7, som definerer, hvordan man kan lave lavbundsprojekter med staten som en aktiv aktør, også ved opkøb af jord og jordbytte osv. Jeg synes, det kunne være interessant, hvis vi kunne få foldet det ud til også at gælde, når vi skal lave skovrejsning, og også være et aktivt redskab, når vi skal beskytte vores grundvand, hvis vi skal frem til at få omdannet de rigtige arealer på en måde, så vi sikrer vores grundvand i fremtiden. Hvis der er nogle bestemte frimærker ude i landskabet, man gerne vil have, så er det rigtig godt at have noget landbrugsjord at bytte med. Så at få drøftet, hvordan vi kunne udvide § 7, så den kan bruges til endnu mere, synes jeg kunne være interessant.

Så kan jeg ikke lade være med at nævne i dag, at Klimarådet er kommet med sin statusrapport og peger på, at Danmark – regeringen – er bagud, og at vi sådan set mangler en klimaindsats både i forhold til 2025-målet og 2030-målet. Jamen så er det jo værd se på, hvordan vi kan modellere på vores landbrug, så det kan komme til at bidrage i klimakampen.

Jeg er godt klar over, at det ikke er skrevet så nøje ind i det her lovforslag, men jeg kan ikke lade være med at nævne i dag, for hvad er det, vi kan gøre? Ja, vi kan gøre mere på landbrugssiden, og jeg tror sådan set, at de fleste er enige i, at hvis vi kunne blive bedre til hurtigere at udtage nogle lavbundsarealer og få dem ud af omdrift og få dem lagt under vand, så ville det virkelig batte noget CO2-mæssigt.

Så Enhedslisten er positiv over for lovforslaget. Men vi vil gerne have kigget nærmere på, om ikke vi kan gøre det endnu bedre, så vi kan løse flere problemer i § 7; så vi får klarere defineret, hvor meget ekstra bemyndigelse vi giver til en minister; og så vi kan sikre, at det er bundet op på, at mange ting skal drøftes i aftalekredsen.

Kl. 20:50

Anden næstformand (Jeppe Søe):

Tak for det. Der er et spørgsmål fra hr. Peter Kofod.

Kl. 20:50

Peter Kofod (DF):

Tak for det, og tak for ordførertalen. Den del, der handlede om bemyndigelser, synes jeg var interessant, for det er også noget af det, vi i Dansk Folkeparti har hæftet os ved, nemlig at det faktisk i virkeligheden er ret vidtgående med den mulighed, man uden om Folketinget giver til den til enhver tid siddende minister. Jeg vil bare kvittere for den del til Enhedslistens ordfører og sige, at vi i hvert fald fra Dansk Folkepartis side gerne vil hjælpe Enhedslisten med, eller vi kan hjælpe hinanden med det, at få det undersøgt mere nøje i udvalgsbetænkningen, altså bore os ned i det.

Kl. 20:51

Anden næstformand (Jeppe Søe):

Ordføreren.

Kl. 20:51

Søren Egge Rasmussen (EL):

Tak for det. Det er godt, der er flere, der har den interesse. Vi sidder jo ikke i Folketinget for at give flest mulige bemyndigelser til ministre på ubestemt tid. Landbrugsstøttereglerne kan jo ændres, og vi kunne jo følge op på det, når der er grund til at følge op på en landbrugsaftale, så vi ikke har en minister, der bare kan gøre, som vedkommende synes er bedst. Så jeg synes, det er godt, at vi har en fælles interesse for det emne.

Kl. 20:51

Anden næstformand (Jeppe Søe):

Ønskes der opfølgning? Nej. Tak til ordføreren. Den næste ordfører er hr. Christian Friis Bach.

Kl. 20:52

(Ordfører)

Christian Friis Bach (RV):

Tak for det. Radikale Venstre bakker også op om L 51, forslag til lov om administration af den fælles landbrugspolitik. Og det gjorde vi jo allerede før jul, hvor vi fik lovforslaget på plads i en hasteprocedure, som sikrede, at, ja, jeg og alle andre landmænd kunne få landbrugsstøtte i år og fremadrettet.

Men med lovforslaget skaber vi jo et fælles fundament for også at gå videre med den grønne omstilling af landbruget, og her er der nye bestemmelser, som kan skabe lavbundsprojekter, bioordninger og benyttelse af bruttoarealmodellen. Og vi håber, at vi på den baggrund kan arbejde sammen om både at få styrket og udviklet dansk landbrug, få implementeret en klimaafgift, som vi jo i dag med Klimarådets rapport har set er afgørende vigtig, og kan få skabt nye ambitiøse mål og også få natur, biodiversitet og skov, og at vi kan gøre det på en måde, hvor vi tænker det sammen med loven som fundament og samtidig skaber nogle mere forenklede ordninger for både rådgivere – det er der brug for – og landmænd med mindre bureaukrati og besvær.

Så vi ser det sådan, at vi med det her lovforslag har fået lavet et godt såbed. Nu skal vi gå videre ved at så og samarbejde, og så skal vi sammen forhåbentlig i løbet af i år høste nogle meget gode resultater, når det gælder den grønne omstilling af dansk landbrug. Tak for ordet

Kl. 20:53

Anden næstformand (Jeppe Søe):

Der er ingen korte bemærkninger. Næste ordfører er hr. Peter Kofod.

Kl. 20:53

(Ordfører)

Peter Kofod (DF):

Tak for det, formand. Forslaget samler lovgrundlaget til supplering af EU's forordninger om den fælles landbrugspolitik i én ny hovedlov. Endvidere indsættes med lovforslaget en bemyndigelse til ministeren for fødevarer, landbrug og fiskeri og til ministeren for landdistrikter til inden for deres respektive områder at kunne fastsætte regler om konkrete støtteordninger afhængigt af udformningen af forordningsgrundlaget for den fælles landbrugspolitik. I Dansk Folkeparti støtter vi bestræbelserne på at forenkle lovgivningen og samle lovgrundlag i hovedlov. Det er med bemyndigelsen hensigten at udmønte de dele af landbrugsaftalen, der vedrører reduktioner af drivhusgasser fra erhvervsmæssigt dyrehold. Aftalen er indgået mellem bl.a. den daværende regering, Dansk Folkeparti og en række andre partier.

Vi har så sent som i sidste uge behandlet L 47, der indsatte en bemyndigelse i husdyrbrugloven om indretning af drift og anlæg. Vi finder i Dansk Folkeparti det stigende antal bemyndigelsesbestemmelser særdeles betænkeligt, og vi vil derfor igen henlede Folketingets opmærksomhed på, at der i dagens Danmark er mere end 5.000 gældende bekendtgørelser. I Dansk Folkeparti finder vi det stærkt kritisabelt, at en så stor del af reguleringen i Danmark er vedtaget uden om Folketinget. Det er politisk og retsikkerhedsmæssigt ønskeligt, at vidtgående love, der griber ind over for borgere og virksomheder, vedtages direkte i Folketinget. Vi planlægger derfor at høre regeringen om, hvorfor man lægger op til bemyndigelsesbestemmelser på den her måde, og om det virkelig er nødvendigt, for lovgivning bør som altovervejende hovedregel vedtages direkte her i Folketinget.

Så vil jeg slutte af med at sige, at jeg er stærkt begejstret for dansk landbrug, så den skepsis, jeg måtte have over for bemyndigelsesbestemmelser osv., handler altså ikke om en generel mistillid til dansk landbrug, tværtimod, for det er jeg meget, meget begejstret for, men det handler blot om et ønske om, at de ting, der måtte ske, er noget, som Folketinget har direkte indflydelse på efter grundig debat både her, men også i udvalget. Tak for ordet.

Kl. 20:56

Anden næstformand (Jeppe Søe):

Tak til ordføreren. Næste ordfører er fru Franciska Rosenkilde.

Kl. 20:56

(Ordfører)

Franciska Rosenkilde (ALT):

Tak for det. I Alternativet mener vi, at landbruget er en fuldstændig afgørende medspiller i den grønne omstilling, og det er der mange grunde til. Vigtigst lige i den her sammenhæng vil jeg sige er, at det fylder ca. 60 pct. af vores land. Det står for omkring en tredjedel af vores klimagasudledninger, og så har det jo det helt særlige privilegie, at det forvalter rigtig mange af vores fælles naturressourcer, både miljø og drikkevand m.m.

Grunden til, at Alternativet ikke er med i den landbrugsaftale, som resten af Folketingets partier er en del af, er simpelt hen, at den desværre ikke løser de problemer, som landbruget står i. Derfor mener vi faktisk, at det er et stort politisk svigt, at man ikke har lagt en meget mere klar retning for det danske landbrug og for omstillingen, så der også er et bæredygtigt fødevareerhverv i fremtiden. Men selv om indholdet af aftalen ikke er tilstrækkeligt og ambitiøst nok, kan formen omkring det jo godt være det, men det her er jo lidt af en lovpakke, og jeg vil derfor følge udvalgsarbejdet de næste par uger for at se, om det her lovforslag er noget, vi kan støtte eller ej.

Jeg er også bare lige nødt til at understrege, at i forhold til landbrugets rolle i den grønne omstilling har både Det Miljøøkonomiske Råd og senest Klimarådet i dag understreget, at den landbrugsaftale, der er vedtaget, ikke løser kriserne, og at det netop er derfor, Alternativet ikke er med i den; det er, fordi vi faktisk har højere ambitioner for landbruget, end man politisk har fået flertal for indtil videre. Tak for ordet.

Kl. 20:58

Anden næstformand (Jeppe Søe):

Tak til ordføreren. Og næste ordfører er fru Pernille Vermund, som jo ellers var klar før. Værsgo.

Kl. 20:58

(Ordfører)

Pernille Vermund (NB):

Jeg beklager, formand, men forud for det sidste beslutningsforslag fik jeg besked på, at jeg skulle møde op før Alternativet. Og ja, der har åbenbart været lidt rod i det. Lovforslaget, som vi behandler i dag, er som tidligere nævnt en genfremsættelse af et lovforslag, som er behandlet, og vi kommer også i Nye Borgerlige til at støtte det. Vi er en del af landbrugsaftalen. Det ændrer dog ikke ved, at jeg gerne vil knytte et par kommentarer til noget, som for mig og for Nye Borgerlige er helt principielt i den her sag.

Det første er, at vi i dag har et landbrug på støtten. Det er vi i Nye Borgerlige imod; vi mener, vi skal have et friere landbrug. For det første er der alt for mange penge, der går tabt, når vi har et landbrug på støtten, og for det andet har vi altså en strukturudvikling i vores landbrug, som er uhensigtsmæssig. Det er jo helt åbenlyst, at jo flere projekter, jo flere puljer, jo flere fonde, der er for danske landmænd at søge – som i øvrigt bliver finansieret via deres egne skatter og afgifter, jordskatter eller skatter på planteværn – jamen jo sværere bliver det for den enkelte landmand at hitte rede i.

Vi ser det i alle andre erhverv, og vi ser det selvfølgelig også i landbruget. Og det betyder, at det er stadig sværere for de små landbrug at finde ud af: Hvad er lovgivningen, hvad er reglerne, hvad er det for muligheder, jeg har? Og der, hvor man har svært ved at få hverdagen til at hænge sammen, fordi der er meget arbejde, jamen der misser man måske de fonde, de projekter, de tilskud, som man kan søge. For de større bliver det lettere – og de større bliver stadig større, og de mindre forsvinder stille og roligt.

Vi ser også, hvordan vi i vores landbrug har en aldersprofil, hvis man kan tillade sig at sige det sådan, som betyder, at danske landmænd bliver ældre og ældre. Det er der ikke noget skidt i – det er dejligt at blive ældre, alternativet er værre – men det er ikke godt, hvis man som branche ikke kan rekruttere nye unge mennesker til sin branche. Vi ser jo desværre alt for mange unge landmænd, der siger: Nej tak, det her vil jeg ikke. Og det gør de, dels fordi det er en usikker branche, dels fordi det er en udskammet branche, men også fordi det som sagt er stadig sværere at hitte rede i de mange fonde, tilskud og fradrag, og hvad der ellers er, som bliver indført. Så det vil vi gerne prøve at hejse et flag for, sådan at vi er opmærksomme på det, når vi behandler den her type sager, uagtet at det er noget, vi tidligere har stemt for. Og det gælder også en implementering af landbrugsaftalen.

Det næste er, at det også er et skråplan, at der er stadig mere, der reguleres ved direktiver, altså at der er for lidt arbejde. Og det siger jeg ikke, fordi jeg gerne vil have mere arbejde. Jeg er nok lidt dovent anlagt i virkeligheden; det er nok derfor, man bliver leder og ikke fodarbejder, skulle jeg til at sige, altså en af dem, der sidder på gulvet. Det er, fordi man er bedre til at uddelegere, og det kræver nok en vis dovenskab. Så jeg har ikke behov for mere arbejde.

Omvendt har jeg det også sådan, at når vi nu sidder i Folketinget, sidder vi her jo for at varetage den opgave at være en stemme for nogle mennesker, som vi repræsenterer. Og den stemme bliver ikke hørt, når der er mere bemyndigelse, der overgår til ministeren – og dermed også i form af direktiver – og mindre, der skal vedtages som konsekvens af noget lovbehandling, vi har her i Folketingssalen. Det synes jeg er et vigtigt fokusemne at have her. Og jeg tror også, at det, når vi skal have udvalgsbehandlingen, vil være noget af det, som både Dansk Folkeparti og Enhedslisten – som jeg nu kan forstå også har hejst et flag for det – kan være sammen om. Og det er helt afgørende for os.

Og igen vil jeg sige: Det er ikke, fordi jeg ønsker at pålægge Folketinget mere arbejde end højst nødvendigt – det har også været en lang dag i dag – men det er af hensyn til de landmænd, som bliver underlagt de direktiver, som bliver vedtaget, og også af hensyn til folkestyret. Nu kan man være glad for, at vi i dag har en landbrugsminister, der selv er landmand. Det er ikke givet, at det er sådan i fremtiden; tænk, hvis vi en dag har en socialistisk landbrugsminister. Undskyld, men socialisterne vil nok tænke det samme den anden vej. Men det er bare for at sige, at jo mere bemyndigelse, vi lægger hos ministeren, jo mindre har Folkestyret at skulle have sagt. Og det kan man synes om eller ej. Når man i nogen grad er enig med ministeren, synes man måske mindre om, når lovgivningen giver den bemyndigelse og den magt til en minister, som man er politisk meget uenig med.

Så med de to anker vil jeg sige, at vi selvfølgelig støtter forslaget. Vi har støttet det før og støtter det også igen. Men jeg håber virkelig, at det her er noget, vi sammen kan have fokus på, når vi taler landbrugspolitik fremover, også i udvalgsbehandlingen. Tak for ordet.

Kl. 21:03

Anden næstformand (Jeppe Søe):

Selv tak. Så er der ikke mere arbejde for ordføreren, i hvert fald ikke lige nu. Og så er det ministeren.

Kl. 21:03

Ministeren for fødevarer, landbrug og fiskeri (Jacob Jensen):

Tak for ordet. Og endnu en gang, kan man vel tillade sig at sige, tak til ordførerne for indlæggene og for, synes jeg, igen i den her runde en god og konstruktiv debat om forslaget, der, som det også er blevet sagt, jo er en genbehandling af et identisk lovforslag, som vi havde til behandling kort før nytår.

Jeg synes egentlig, det af flere ordførere – for ikke at sige de fleste – er blevet fortalt rigtig fornuftigt, hvad det er, der ligger i selve lovforslaget. Så derfor vil jeg sige, at vi jo som bekendt vedtog det lovforslag som en hastebehandling, og det skyldtes jo, at da vi havde en regeringsforhandling og en regeringsdannelse, der lå relativt tæt op mod jul og dermed nytår, så skulle vi have en hastebehandling for simpelt hen at få den lovhjemmel på plads, sådan at der med lovhjemmelen i orden kunne udbetales den landbrugsstøtte, som landmændene selvfølgelig også havde en forventning om.

Men da vi også i vores regeringsprogram har, kan man sige, den tilgang til tingene, at når noget bliver hastebehandlet, er udgangspunktet, at vi også laver en solnedgangsklausul på 6 måneder, så var der netop en solnedgangsklausul i det nævnte lovforslag. Det er derfor, at vi er her igen, for den solnedgangsklausul betyder jo, at den nuværende lov ville ophøre med at virke fra den 1. juli i år; derfor er det så nødvendigt, at vi genbehandler lovforslaget. For god ordens skyld skal jeg også understrege, at der er tale om det samme lovforslag, som vi vedtog i december. Der er dog i det her lovforslag ikke en afslutningsdato, altså af samme grund.

Genbehandlingen af lovforslaget har også betydet, at vi derfor udelukkende nu, som vi også lovede i december, har mulighed for at kunne behandle lovforslaget i en normal proces. Det betyder så også, at vi får mulighed for at drøfte – flere har bragt elementer frem – de emner i relation til lovforslaget, som vi måske ikke havde mulighed for i hastebehandlingen. Jeg vil derfor også gerne benytte lejligheden til at takke for, at vi sammen kunne få vedtaget lovforslaget tilbage i december, for det var netop forudsætningen for, at de danske landmænd kunne leve op til de EU-regler, der trådte i kraft pr. 1. januar 2023, og at vi kunne arbejde videre med målsætningerne fra vores stort set fælles landbrugsaftale.

Derudover giver vedtagelsen lovforslaget også en tiltrængt klarhed til en branche, der allerede i december havde ventet længe på at kende de regler, som de så fra årsskiftet skulle leve op til. Så tak for Folketingets bidrag til at løse den problemstilling. Og da der er tale om en behandling af samme lovforslag, skal jeg også for god ordens skyld sige her, at lovforslaget selvfølgelig fortsat er udarbejdet i fuld overensstemmelse med både landbrugsaftalen og den nye reform af den fælles landbrugspolitik, som der også er blevet refereret til.

Det skal være mine indledende ord, og så kunne det være, at der var et par spørgsmål, og dem svarer jeg selvfølgelig gerne på efter bedste evne. Tak for ordet.

Kl. 21:06

Anden næstformand (Jeppe Søe):

Der er i hvert fald et ønske fra hr. Søren Egge Rasmussen om en samtale.

Kl. 21:06

Søren Egge Rasmussen (EL):

Tak. Det er godt, at vi har en normal lovbehandling nu, så der er tid til en udvalgsbehandling, og jeg synes jo, at vi skal have kigget på den her § 7, som i øjeblikket ligesom er defineret sådan, at det er lavbundsprojekterne, som ministeren kan en masse på. Men jeg har noteret mig, at der både under valgkampen var noget om drikkevandsbeskyttelse og også står noget om det i regeringsgrundlaget; der har vi en opgave, der venter. Der er også det her med mere skovrejsning, som er i flere eksisterende aftaler, og som jo også er i regeringsgrundlaget. Så hvorfor ikke have det med, at staten kan have en aktiv rolle – lidt parallelt med, hvordan det er defineret i lovforslaget her omkring lavbundsarealerne? For man må sige, at de steder rundt i landet, hvor kommuner f.eks. har haft en aktiv rolle i at genetablere søer, er der altså nogle af stederne, hvor det har været en fordel, at der var kommunal jord, man kunne bytte med, for at komme frem til, at der ikke var nogle få lodsejere, som blokerede for, at man kunne komme i mål med den samlede løsning.

Så jeg ser sådan set frem til at kunne få en fordomsfri drøftelse omkring det her med statens rolle i at realisere flere skovrejsningsprojekter og flere drikkevandssikringer. Så det vil jeg høre om ministeren ikke er med på.

Kl. 21:07

Anden næstformand (Jeppe Søe):

Ministeren.

Kl. 21:07

Ministeren for fødevarer, landbrug og fiskeri (Jacob Jensen):

Nu sagde hr. Søren Egge Rasmussen i sin ordførertale, at han havde arbejdet sammen med seks ministre på området her, og at der var en hurtig udskiftning, og at det selvfølgelig også kunne være et problem i sig selv. Jeg skal gøre mit til, at det så stopper her, forstået på den måde, at der også er brug for noget kontinuitet – det synes jeg er rigtig fint. Og i forhold til at kigge på, hvordan netop lovbehandlingen her skal være – nu er jeg som minister så privilegeret, at jeg lige kan nå at spørge nogle kloge mennesker, som arbejder med det her på embedsmandsniveau – er det også vurderingen, at det vil vi kigge nærmere ind i. For jeg er enig med hr. Søren Egge Rasmussen i, at det, som det beskrives i § 7, er specifikt målrettet lavbundsprojekter, som i sig selv er en kæmpe udfordring rent praktisk. Men det er det, der ligesom sigtes til. Men vi har fra regeringens side en stor ambition, også hvad skovrejsning angår – jeg tror, det var fru Ida Auken, der nævnte det – og vi har en udfordring i forhold til BNBO-områderne.

Så der er forskellige ting, der ligger, kan man sige, inden for samme område, og det vil jeg i hvert fald gerne fra min side være åben over for at tage en snak om. Der skal selvfølgelig være de hjemler og de muligheder, der skal være til det, men tilkendegivelsen er givet om, at vi kigger på det under udvalgsarbejdet.

Kl. 21:09

Anden næstformand (Jeppe Søe):

Værsgo for en opfølgende kommentar.

Kl. 21:09

Søren Egge Rasmussen (EL):

Tak. Et andet emne er de her bemyndigelser, hvor det, hvis man læser § 3 sådan meget stringent, er al magt til ministeren. Og jeg synes, vi har en landbrugsaftale, som ligesom er funderet på lidt anden vis blandt næsten alle partier, og hvor der jo er udsigt til, at der – måske også i løbet af kort tid – kunne være mulighed for at modellere på noget landbrugsstøtte. Der synes jeg, at vi skal have en eller anden vished for, at det er funderet i aftalekredsen og ikke bare i, at ministeren har beføjelsen.

Kl. 21:09

Anden næstformand (Jeppe Søe):

Ministeren.

Kl. 21:09

Ministeren for fødevarer, landbrug og fiskeri (Jacob Jensen):

Jeg kan sige så meget, at udmøntningen af bemyndigelserne i lovforslaget fortsat vil ske i overensstemmelse med landbrugsaftalen, som netop skal understøtte den grønne omstilling, som vi jo også er enige om. Og de brede bemyndigelser, som der også bliver talt om, ændrer ikke på, at vi i forligskredsen fortsat skal træffe beslutningerne om forligsbelagte emner netop inden for landbrugsaftalen. Men de brede bemyndigelser giver så til gengæld også muligheden for, at vi hurtigt kan udnytte de muligheder, der måtte opstå, og derudover også dermed fremtidssikre den kommende lov, så vi også kan anvende den ved kommende reformer af landbrugspolitikken. Så det er det, der er baggrunden for, at man laver det på den måde.

Kl. 21:10

Anden næstformand (Jeppe Søe):

Dermed tak til ministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Miljø- og Fødevareudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 21:10

Meddelelser fra formanden

Anden næstformand (Jeppe Søe):

Der er ikke mere at foretage i dette møde. Tak for ordet; tak for ordene hernedefra; tak til baglandet for at være med os derhjemme.

Folketingets næste møde afholdes i morgen, onsdag den 1. marts 2023, kl. 13.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 21:11).


9. møde

Onsdag den 25. oktober 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af lovforslag nr. L 52:

Forslag til lov om ændring af momsloven, opkrævningsloven, skattekontrolloven og forskellige andre love. (Gennemførelse af aftale om skærpede og hurtigere sanktioner på skatteområdet).

Af skatteministeren (Jeppe Bruus).

(Fremsættelse 11.10.2023).

1) Til udenrigsministeren af:

Trine Pertou Mach (EL)

Vil ministeren redegøre for, hvad han mener om Israels fremfærd i Gaza og den alvorlige humanitære krise, for, hvad regeringen vil gøre for at få belyst, om Israels aktioner er i strid med krigens love og den humanitære folkeret, og for, hvad regeringen vil foretage sig over for Israel, hvis det viser sig at være tilfældet?

(Spm. nr. S 122, skr. begr.).

2) Til finansministeren af:

Sólbjørg Jakobsen (LA)

Mener ministeren, at den meget store vækst i antallet af administrativt ansatte i staten, siden ministeren tiltrådte, vidner om en tilstrækkelig stram økonomistyring?

(Spm. nr. S 119, skr. begr.).

3) Til indenrigs- og sundhedsministeren af:

Louise Brown (LA)

Mener ministeren, at man i regionerne prioriterer midlerne rigtigt, når man eksempelvis på Odense Universitetshospital har brugt 11 mio. kr. på kunst og 35,5 mio. kr. på Aarhus Universitetshospital?

(Spm. nr. S 100).

4) Til justitsministeren af:

Mikkel Bjørn (DF)

Hvad er ministerens holdning til, at en ændret fortolkning af Danmarks internationale forpligtelser efter Den Europæiske Menneskerettighedskonvention (EMRK) kan ændre den administrative praksis i Danmark vedrørende eksempelvis juridisk kønsskifte for mindreårige fra den ene dag til den anden uden om Folketinget?

(Spm. nr. S 9, skr. begr. (omtrykt)).

5) Til justitsministeren af:

Steffen Larsen (LA)

Mener ministeren, at det faktum, at vi i Danmark varetægtsfængsler langt flere end i Sverige, Norge og Finland, kan være en indikation på, at vi har et retssikkerhedsmæssigt problem, og at vi varetægtsfængsler for mange i Danmark?

(Spm. nr. S 116).

6) Til justitsministeren af:

Steffen Larsen (LA)

Mener ministeren, at det er vigtigt, at Folketinget har mulighed for at belyse alle tænkelige konsekvenser af et lovforslag, som regeringen beder Folketinget tage stilling til, ved at regeringen svarer på de spørgsmål, Folketinget stiller?

(Spm. nr. S 118, skr. begr.).

7) Til miljøministeren af:

Kristian Bøgsted (DD)

Er ministeren enig i, at det er nødvendigt at reducere prædationen af fisk fra sæl og skarv for at genoprette fiskebestande, som det fremgår af ministerhenvendelsen fra seks sjællandske borgmestre, herunder næstformand i Socialdemokratiet Marie Stærke og fire andre borgmestre fra ministerens eget parti?

(Spm. nr. S 101, skr. begr.).

8) Til børne- og undervisningsministeren af:

Kim Edberg Andersen (NB)

Med henvisning til Arbejdstilsynets afdækning af forholdene på Munkevængets Skole i Kolding mener ministeren så ikke, at tiden er kommet til at undervise i Muhammedtegningerne, og at tiden er kommet til at sikre beskyttelse af elever og lærere?

(Spm. nr. S 73).

9) Til børne- og undervisningsministeren af:

Kim Edberg Andersen (NB)

Er det ministerens opfattelse, at tiden er kommet til at give effektive regler, der tillader skoler at smide elever, der bruger religion som styringsredskab, ud af skolen?

(Spm. nr. S 74).

10) Til skatteministeren af:

Christina Olumeko (ALT)

Mener ministeren, at reglen i ejendomsvurderingslovens § 19 a, stk. 2, om etageboligbebyggelse til ejerlejligheder er med til at give den enkelte skatteborger reel mulighed for at gennemskue, om skattemyndighederne har foretaget en korrekt vurdering af den enkelte ejendom, og hvad mener ministeren det betyder for borgerens retssikkerhed og klagemulighed?

(Spm. nr. S 76).

11) Til ministeren for fødevarer, landbrug og fiskeri af:

Pia Kjærsgaard (DF)

Vil ministeren indkalde til forhandlinger angående smågrisetransporterne og i bekræftende fald hvornår?

(Spm. nr. S 117).

12) Til ministeren for ligestilling af:

Sólbjørg Jakobsen (LA)

Mener ministeren, at det er i orden, at kandidater fravælges til ansættelser og forfremmelser på grund af deres køn?

(Spm. nr. S 79).

13) Til uddannelses- og forskningsministeren af:

Sandra Elisabeth Skalvig (LA)

Mener ministeren, at Københavns Universitet har foretaget en fornuftig ressourceprioritering, når 228 årsværk på Københavns Universitet er ansat til at lave kommunikation, jf. Søren K. Villemoes og Christoffer Zieler: »Det kommunikerende universitet« i Weekendavisen den 25. august 2023?

(Spm. nr. S 70).

Kl. 13:00

Meddelelser fra formanden

Anden næstformand (Jeppe Søe):

Mødet er åbnet, velkommen til.

I dag er der følgende anmeldelser:

Beskæftigelsesministeren (Ane Halsboe-Jørgensen):

Lovforslag nr. L 54 (Forslag til lov om ændring af lov om Arbejdsmarkedets Tillægspension og forskellige andre love. (Fælles opkrævning af arbejdsgiverbidrag, udvidet bemyndigelse til at fastsætte regler om modregningsadgang, nationale særregler for behandling af personoplysninger m.v.)).

Klima-, energi- og forsyningsministeren (Lars Aagaard):

Lovforslag nr. L 55 (Forslag til lov om ændring af lov om elforsyning og lov om gasforsyning. (Forenkling af forretningsplanen og justering af den økonomiske regulering af den systemansvarlige virksomhed i el- og gassektoren, m.v.)) og

Lovforslag nr. L 56 (Forslag til lov om ændring af lov om fremme af vedvarende energi og lov om ændring af lov om elforsyning, lov om fremme af vedvarende energi og elsikkerhedsloven og om ophævelse af lov om tilskud til fremme af vedvarende energi i virksomheders produktionsprocesser. (En forenklet og hurtig ansøgnings- og tilladelsesproces for repowering af bestående elproduktionsanlæg på havet, tinglysning vedrørende elproduktionsanlæg i den eksklusive økonomiske zone, justering af administrationen af visse pristillægsordninger til VE-anlæg samt forlængelse af frist for anmodning om udbetaling af tilskud)).

Transportministeren (Thomas Danielsen):

Lovforslag nr. L 57 (Forslag til lov om ændring af lov om anlæg og drift af en fast forbindelse over Femern Bælt med tilhørende landanlæg i Danmark og lov om Sund og Bælt Holding A/S. (Bevarelse af produktionsområdet ved Rødbyhavn og fravigelse af elforsyningsloven)).

Erhvervsministeren (Morten Bødskov):

Lovforslag nr. L 58 (Forslag til lov om ændring af lov om sikkerhed til søs og forskellige andre love. (Ændring af bødestørrelser for søulykker, digitalisering af anmeldelse af arbejdsulykker samt mulighed for ikraftsættelse af alle dele af lov om søfarendes ansættelsesforhold m.v. for Grønland)),

Lovforslag nr. L 59 (Forslag til lov om fælles digital infrastruktur for elektronisk dataudveksling ved samhandel og rapportering m.v.)) og

Lovforslag nr. L 60 (Forslag til lov om håndhævelse af Europa-Parlamentets og Rådets forordning om et indre marked for digitale tjenester)).

Titler på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:01

Anden næstformand (Jeppe Søe):

Det første spørgsmål er til udenrigsministeren af fru Trine Pertou Mach fra Enhedslisten.

Kl. 13:01

Spm. nr. S 122

1) Til udenrigsministeren af:

Trine Pertou Mach (EL):

Vil ministeren redegøre for, hvad han mener om Israels fremfærd i Gaza og den alvorlige humanitære krise, for, hvad regeringen vil gøre for at få belyst, om Israels aktioner er i strid med krigens love og den humanitære folkeret, og for, hvad regeringen vil foretage sig over for Israel, hvis det viser sig at være tilfældet?

Skriftlig begrundelse

Det bemærkes, at Enhedslisten bakker op om regeringens kraftige fordømmelse af Hamas’ terrorangreb på Israel den 7. oktober 2023, som målrettet gik efter at ramme uskyldige civile. Der henvises i øvrigt til debatindlægget »Opråb fra 140 danske læger: Vi opfordrer den danske regering til at tage klart afstand fra denne inhumane krigsførelse« i Politiken den 18. oktober 2023. 

Anden næstformand (Jeppe Søe):

Værsgo.

Kl. 13:01

Trine Pertou Mach (EL):

Tak for det, og spørgsmålet lyder: Vil ministeren redegøre for, hvad han mener om Israels fremfærd i Gaza og den alvorlige humanitære krise, samt for, hvad regeringen vil gøre for at få belyst, om Israels aktioner er i strid med krigens love og den humanitære folkeret, og endelig for, hvad regeringen vil foretage sig over for Israel, hvis det viser sig at være tilfældet?

Kl. 13:01

Anden næstformand (Jeppe Søe):

Ministeren.

Kl. 13:01

Udenrigsministeren (Lars Løkke Rasmussen):

Tak for det. Jeg vil gerne starte med at understrege, at situationen i Israel og Palæstina er dybt, dybt alvorlig. Israel har været udsat for et barbarisk terrorangreb uden sidestykke, Israel har ret til at forsvare sig selv. Det er regeringens position, og det er, tænker jeg også, ethvert fornuftigt menneskes reaktion, og det skal selvfølgelig gå hånd i hånd med, at vi som venner af Israel understreger vigtigheden af respekten for folkeretten, herunder den humanitære folkeret.

Den humanitære situation i Gaza er dybt kritisk, den forværres dag for dag. FN melder om 1,4 millioner internt fordrevne, akut mangel på vand, mad, elektricitet, medicin og brændstof. Det er også derfor, regeringen foreløbig har givet 50 mio. kr. i akut humanitær nødhjælp, for at imødekomme de voksende behov. Det er oven i de 115,6 mio. kr., som vi allerede har givet til humanitær bistand i Palæstina. EU har tredoblet sit humanitære bidrag, og det er selvsagt altafgørende, at nødhjælpen kan komme frem til de mennesker, der har brug for den. Det lykkedes jo så heldigvis i weekenden at få de første konvojer med nødhjælp ind i Gaza via grænseovergangen Rafah fra Egypten, og det er en start. Men der er behov for meget mere, og derfor støtter regeringen også op om de diplomatiske bestræbelser herpå. Jeg har bl.a. senest drøftet præcis det her spørgsmål med den egyptiske udenrigsminister.

Kl. 13:03

Anden næstformand (Jeppe Søe):

Spørgeren.

Kl. 13:03

Trine Pertou Mach (EL):

Tak for det. Jeg vil også starte med at sige, at der jo ikke er nogen tvivl om, at det barbariske angreb, som Hamas begik på Israel tilbage den 7. oktober, giver Israel en legitim ret til at forsvare sig selv. Men på samme måde som en besættelse selvfølgelig ikke kan legitimere den terror, der er foregået, så er pointen bare, at den terror, der er foregået, heller ikke kan berettige til eller legitimere krigsforbrydelser, og det er i virkeligheden den del af debatten, den del af problematikken, som jeg godt kunne tænke mig at vi fokuserer på. Jeg kan ikke i min vildeste fantasi forestille mig, at der er nogen i den her folketingssamling, der vil forsvare det, der er foregået, overhovedet ikke, for det er dybt forfærdeligt, og deri er vi jo enige. Så hvis vi kan parkere den og så forholde os til det, som er det, der nu sker i Gaza, og som netop også er det, som spørgsmålet går på, nemlig Israels fremfærd, vil det være godt, for ellers tror jeg, vi vil komme til at diskutere om noget her i salen, som vi ikke ved nok om.

Altså, som ministeren selv siger, udgør den eskalerende vold i både Israel og Gaza jo en massiv trussel for den civile befolkning i Gaza og i Israel, men også i de øvrige besatte områder. Det, der sker, er, at de internationale organisationer i vid udstrækning peger på, at det er en meget alvorlig humanitær krise, at de peger på, at det er noget, der kunne være krigsforbrydelser. Red Barnet kan berette om 2.000 døde børn over de seneste 18 dages bombardementer. Det er et barn pr. kvarter, det tal er næsten ikke til at begribe, hospitaler, klinikker, store dele af den civile infrastruktur er ramt af de her bombardementer, der er manglende forsyninger af medicin osv. Det, der er det store spørgsmål her, er jo i virkeligheden, om der også set med regeringens øjne er en grænse for, hvor langt man kan fortsætte med det, der sker, uden at det bevæger sig ind i noget, som er ude af proportioner, og det i virkeligheden bevæger sig over i noget, som kunne være krigsforbrydelser, og i så fald, hvordan Danmark så stiller sig.

Kl. 13:05

Anden næstformand (Jeppe Søe):

Ministeren.

Kl. 13:05

Udenrigsministeren (Lars Løkke Rasmussen):

Nu bliver formuleringen brugt, om vi ikke lige kan parkere det her, altså Hamas' terrorangreb, og så snakke om alt det andet. Men det er jo nok det, vi ikke rigtig kan. Altså, jeg tror, vi er nødt til at erkende, at der er en ekstrem kompleksitet i det her. Der sidder lige nu i omegnen af 200 gidsler i Hamas', i Islamisk Jihads og muligvis også i nogle helt andre autonome aktørers vold, og der er et ønske om at få noget humanitær hjælp ind. Den grænseåbning, der fandt sted i weekenden, var jo efter gensidig aftale, initieret af USA, både med Egypten og Israel. Det er nu helt afgørende, at der bliver lukket op for den her situation, og det er også der, regeringen står, og det er derfor, vi har doneret penge. Og jeg er med på, at taletiden er udløbet, og derfor skal jeg så også slutte af med af at sige, at jeg ikke er klar til her i dag at stå og lave en folkeretlig analyse af den her situation.

Kl. 13:06

Anden næstformand (Jeppe Søe):

Spørgeren.

Kl. 13:06

Trine Pertou Mach (EL):

Når jeg bruger ordet parkere, er det i den konkrete spørgetimesituation, som vi er i lige nu. For spørgsmålet handler om det, der foregår i Gaza i øjeblikket, og som jeg sagde indledningsvis: En besættelse kan ikke retfærdiggøre, på nogen måde, den terror, der er begået. Den terror, der er begået, kan heller ikke berettige uproportionalitet og krigsforbrydelser.

Det går jeg ud fra regeringen er enig i. Og mit spørgsmål går i virkeligheden på, om ikke regeringen også er af den opfattelse, at krigens love skal overholdes uanset det bestialske angreb. Det er det, der er pointen i spørgsmålet. Det er det, der er forespørgslen til regeringen, for regeringen har været temmelig tavs i den offentlige debat på den front.

Kl. 13:07

Anden næstformand (Jeppe Søe):

Ministeren. Der er 30 sekunder.

Kl. 13:07

Udenrigsministeren (Lars Løkke Rasmussen):

Ja, og så kan jeg rette op på den skade, jeg forvoldte på taletidsreglerne før, ved at svare meget klart på det spørgsmål, der blev stillet. Det er et ja – hvis man kan huske spørgsmålet. Altså, skal krigens love respekteres? Ja.

Kl. 13:07

Anden næstformand (Jeppe Søe):

Spørgeren.

Kl. 13:07

Trine Pertou Mach (EL):

Det er jeg glad for at vi er enige om. Det afsluttende spørgsmål er så: Hvad vil regeringen foretage sig over for Israel? Det er for så vidt ikke, at vi her i spørgetimen kan afklare, hvorvidt der er begået krigsforbrydelser eller ej, men vil Danmark understøtte processer, der kan få belyst, om der er begået krigsforbrydelser, fra begge sider, og hvad vil man foretage sig, i tilfælde af at det skulle afdækkes, at der er foregået krigsforbrydelser, og at Israel er skyldig i sådanne? Hvad vil regeringen så foretage sig?

Kl. 13:07

Anden næstformand (Jeppe Søe):

Ministeren.

Kl. 13:08

Udenrigsministeren (Lars Løkke Rasmussen):

Altså, først og fremmest bruger vi vores politiske energi – idet jeg dog ikke tror, man skal oversælge vores konkrete betydning, men vi har jo en stemme i verdenssamfundet – på at bidrage til at få løsnet op på det helt konkrete.

Det er derfor, vi har foretaget en bevilling og også understøttet det i EU. Det er derfor, jeg selv har ført samtaler med den jordanske og den egyptiske udenrigsminister, og også med den saudiske og den israelske. Det budskab, der alle steder lyder fra os, er, at vi er Israels ven og vi står på Israels side – ret til modangreb – men man skal tænke sig om; det er også i Israels egen interesse. Og der skal udvirkes løsninger, der sikrer humanitær adgang med nødhjælp.

Kl. 13:08

Anden næstformand (Jeppe Søe):

Dermed tak til både spørgeren og udenrigsministeren.

Det næste spørgsmål er til en ny minister. Det er til finansministeren, og spørgeren er fru Sólbjørg Jakobsen fra Liberal Alliance.

Kl. 13:08

Spm. nr. S 119

2) Til finansministeren af:

Sólbjørg Jakobsen (LA):

Mener ministeren, at den meget store vækst i antallet af administrativt ansatte i staten, siden ministeren tiltrådte, vidner om en tilstrækkelig stram økonomistyring?

Skriftlig begrundelse

Der henvises til artiklen »Mere end 100.000 ansatte i offentlig administration« på Dansk Industris hjemmeside vedrørende en periode frem til og med 2. kvartal af 2023.

Anden næstformand (Jeppe Søe):

Værsgo.

Kl. 13:08

Sólbjørg Jakobsen (LA):

Tak. Spørgsmålet lyder: Mener ministeren, at den meget store vækst i antallet af administrativt ansatte i staten, siden ministeren tiltrådte, vidner om en tilstrækkelig stram økonomistyring?

Kl. 13:09

Anden næstformand (Jeppe Søe):

Ministeren.

Kl. 13:09

Finansministeren (Nicolai Wammen):

Tak for spørgsmålet. Det er rigtigt, at vi i de senere år har set en stigning i antallet af statsligt ansatte, der løser administrative opgaver, og som finansminister er jeg naturligvis opmærksom på den udvikling. Det er vanskeligt at lave en præcis opgørelse af antallet af administrativt ansatte, men der er lavet forskellige opgørelser fra bl.a. Dansk Industri, CEPOS og også i Finansministeriet. Alle opgørelserne tegner et enslydende billede af, at der er sket en stigning i antallet af offentligt ansatte samlet set, at der er sket en stigning blandt ansatte, som kan karakteriseres som administrative, og at stigningen især har været stor i staten.

Spørgsmålet går på, om udviklingen skyldes udfordringer med økonomistyringen. Jeg tror ikke, det er det, der er den største udfordring her. Siden indførelsen af budgetloven er det generelle billede, at de offentlige udgifter holder sig inden for de fastsatte udgiftslofter.

Udviklingen i ansatte skal ses i lyset af, at vi som Folketing har prioriteret flere penge til flere områder de seneste 10 år. Og kigger vi isoleret på udgifterne i staten, har både genopretningen af skattevæsenet og håndteringen af corona spillet en rolle. Det har været vigtige opgaver, der dér er blevet løst. Men man må også sige, at det ikke forklarer hele udviklingen, og der er brug for, at vi sætter ind de steder, hvor udviklingen skal vendes, og regeringen er allerede i gang. Vi har på finanslovsforslaget fra 2024 lagt op til at gennemføre besparelser i staten på 400 mio. kr. årligt allerede til næste år, og det kommer i tillæg til administrationsbesparelserne på 1 mia. kr. i kommuner og regioner også til næste år. Og jeg kan her give tilsagn om, at vi arbejder videre, fordi vores ønske er at nedbringe de administrative omkostninger også i staten, sådan at vi kan bruge pengene mere målrettet på andre vigtige opgaver.

Kl. 13:11

Anden næstformand (Jeppe Søe):

Spørgeren.

Kl. 13:11

Sólbjørg Jakobsen (LA):

Det har jo været en udvikling, vi har set. Og jeg er glad for, at finansministeren også bekræfter, at det er en udvikling, der er. Der er en stigning i offentligt ansatte, og det er, på trods af at vi ser parti efter parti, os selv i Liberal Alliance inklusive og også Socialdemokratiet i valgkampen, være i gang med at forklare, at der er alt for mange offentligt ansatte, at den stigning ikke skal blive ved, og at bureaukratiet er for stort. Er man overhovedet klar til at sætte handling bag de ord og generelt skære ned på det bureaukrati, der er, uden at indføre nyt?

Altså, vi har jo sagt: én regel ind, to regler ud. Men fra Socialdemokratiet lød det i valgkampen: én regel ind og én regel ud. Det er ikke det, jeg oplever at der reelt sker. Vi har set, at da ministeren blev udnævnt som finansminister i 2019, var der 87.000, der arbejdede med administration i det offentlige, og her 4 år senere er det mere end 100.000. Der er tale om en stigning på 15 pct. Hvor er det, ambitionerne om, hvor der skal skæres, er henne? Er der noget konkret, ministeren kan henvise til?

Kl. 13:12

Anden næstformand (Jeppe Søe):

Ministeren.

Kl. 13:12

Finansministeren (Nicolai Wammen):

Ja, det er der. Og det var det, jeg oplyste til spørgeren for ca. et minut siden, nemlig at vi i det finanslovsforslag, vi har fremlagt, går ind og skærer 400 mio. kr. på statslig administration, dvs. det, der foregår i ministerier og styrelser. Ved siden af det kigger vi også ud i kommuner og regioner, hvor der også har været en stigning i administration. Og det, vi gør der, er, at vi jo siger, at de penge, vi får ind, ved at man skærer ned på administrationen i kommunerne og regionerne, bruger vi så til at give et lønløft for bl.a. sosu'er, sygeplejersker og pædagoger. Det er det, vi sidder og forhandler med vores medarbejdere netop nu. Det synes vi er en klogere måde at bruge pengene på.

Kl. 13:13

Anden næstformand (Jeppe Søe):

Spørgeren.

Kl. 13:13

Sólbjørg Jakobsen (LA):

Igen må jeg sige om det her beløb, som jeg hører der skal skæres på i forhold til offentligt ansatte: Hvori ligger muligheden for at frigive det beløb? Vi kan jo se i kommunerne, at der også er en stigning dér. I Liberal Alliance har vi også valgt at kigge på, hvad det så er, vi skal prioritere væk, fordi det er det, det hele handler om. Hvor er det så, vi tør at gå på kompromis med noget andet, så vi kan lade være med at have så mange offentligt ansatte? Det synes vi er meget vigtigt at vi får set konkrete eksempler på. Grunden til, at vi også har flere administrative udgifter i staten, er, at regelmageriet bare kører videre. Vi kan ikke se, at der sker den lempelse af de bureaukratiske regler i staten.

Kl. 13:13

Anden næstformand (Jeppe Søe):

Ministeren.

Kl. 13:13

Finansministeren (Nicolai Wammen):

Jeg er meget enig i, at vi skal se på, om vi kan afskaffe noget af bureaukratiet. En del af den aftale, vi lavede med kommunerne og regionerne før sommerferien, går netop også på, at de skal skære ned på administration; men vi skal så til gengæld fra statens side også hjælpe med at se på, hvordan vi kan fjerne regler. Og de skal selv se på, hvordan unødvendigt bureaukrati kan komme væk. Det er en tendens, der har været de senere år, at der er kommet mere bureaukrati, og det er vi nødt til at få skåret ned på.

Så vil jeg også bare sige til spørgeren: Der er i min verden forskel på, om det er generelt, man ansætter flere offentligt ansatte, eller om det er administrative medarbejdere. Vi har bl.a. inden for ældreområdet jo udsigt til – heldigvis – at der kommer flere ældre i de kommende år. Der tror jeg altså, det er vigtigt, at vi også har de sosu'er, der er brug for.

Kl. 13:14

Anden næstformand (Jeppe Søe):

Spørgeren.

Kl. 13:14

Sólbjørg Jakobsen (LA):

Den sidste del tror jeg ikke der er nogen der er uenig med finansministeren i. Det, som jeg savner igen, er: Hvor skærer vi ned på bureaukratiet? Der er tit folk, som spørger, om jeg kan være mere konkret. Det seneste eksempel er en kontanthjælpsaftale, hvor vi strammer nogle regler og skærer på nogle satser, som gør, at der frigives nogle midler på det her område. Dem tør vi ikke tage ud og give til f.eks. flere sosu'er i ældreplejen. Nej, de bliver holdt i systemet. Det vil sige, at det er midler, der frigives, men man indsætter nye regler, som gør, at der er ny administration og der bliver nyt bureaukrati. Jeg kan ikke se, hvor finansministeren og regeringen skærer ned på bureaukratiet.

Kl. 13:15

Anden næstformand (Jeppe Søe):

Ministeren.

Kl. 13:15

Finansministeren (Nicolai Wammen):

Jamen i modsætning til den regering, som spørgerens parti var medlem af, så går vi faktisk i den her regering ind og gør noget aktivt og konkret. Det er derfor, vi har lavet aftalen med kommunerne og regionerne om, at de til næste år samlet set skal skære ned på bureaukratiet for 1 mia. kr. De er kommet med en række konkrete forslag; vi er også på banen. Og sammen vil vi prøve at se, hvordan vi bedst muligt kan fjerne unødvendig dokumentation og også nogle af de opgaver, som gør, at man er nødt til at have flere administrativt ansatte, end vi synes er fornuftigt. Til gengæld kan vi bruge de penge, vi sparer på det, til at give en bedre løn og bedre vilkår for nogle af de medarbejdere, vi har allermest brug for i vores velfærdssamfund, bl.a. sosu'er og sygeplejersker og pædagoger, og det synes jeg er rigtig fornuftigt.

Kl. 13:16

Anden næstformand (Jeppe Søe):

Tak til både spørgeren og finansministeren.

Næste spørgsmål er til en ny minister, nemlig indenrigs- og sundhedsministeren, og spørgsmålet er stillet af fru Louise Brown fra Liberal Alliance.

Kl. 13:16

Spm. nr. S 100

3) Til indenrigs- og sundhedsministeren af:

Louise Brown (LA):

Mener ministeren, at man i regionerne prioriterer midlerne rigtigt, når man eksempelvis på Odense Universitetshospital har brugt 11 mio. kr. på kunst og 35,5 mio. kr. på Aarhus Universitetshospital?

Anden næstformand (Jeppe Søe):

Værsgo.

Kl. 13:16

Louise Brown (LA):

Tak for det. Spørgsmålet lyder: Mener ministeren, at man i regionerne prioriterer midlerne rigtigt, når man eksempelvis på Odense Universitetshospital har brugt 11 mio. kr. på kunst og 35,5 mio. kr. på Aarhus Universitetshospital?

Kl. 13:16

Anden næstformand (Jeppe Søe):

Ministeren.

Kl. 13:16

Indenrigs- og sundhedsministeren (Sophie Løhde):

Som det fremgår af spørgsmålets ordlyd, er det nemlig regionernes opgave at prioritere i budgetterne, og i sidste ende er det derfor også op til regionsrådsmedlemmerne, de folkevalgte at prioritere og stå på mål for de dispositioner, som de foretager, herunder også i hvilket omfang der indkøbes kunst til hospitalerne. Det ændrer selvfølgelig ikke på, at det er min og regeringens holdning, at offentlige midler skal anvendes så effektivt som muligt. Og jeg kan egentlig godt forstå, hvis man sidder derude og undrer sig over, at der er råd til dyr kunst, samtidig med at man kan slå op i lokalavisen og se, at der mangler sygeplejersker mange steder, eller at der er sparerunder ude i regionerne.

Det kan jo også umiddelbart lyde som rigtig mange penge, når regionerne bruger et tocifret millionbeløb på kunst på de to hospitaler i Odense og Aarhus. Men jeg synes også, at man for rimelighedens skyld skal sørge for at have proportionerne med i forhold til at stille spørgsmålet. Hospitalsbyggerierne i Odense og Aarhus er to af de største af de 16 byggerier, der er opført med støtte fra den statslige kvalitetsfond. De 16 byggerier har et samlet budget på over 57 mia. kr. i aktuelt prisniveau, så i forhold til de to projekter, der spørges om her, og som hver omfatter 250.000 m² nybyggeri, skal vi altså huske, at vi måler kunstens andel i budgetterne i promiller.

Men der skal prioriteres, og man skal sørge for at have fokus på, at man bruger midlerne så effektivt som muligt. Samtidig er der også et legitimt hensyn i forhold til at sikre, at man ved hjælp af udsmykning, herunder kunst, også har en opgave med og et ansvar for at sikre, at vores hospitaler også er nogle, man har lyst til at komme på og være i. Der er mennesker, der befinder sig der i forbindelse med alvorlig sygdom; de er arbejdsplads for tusindvis af ansatte. Men samlet set er det op til regionerne at prioritere inden for deres økonomiske rammer, og jeg skal for god ordens skyld bemærke, at man ikke kan overføre penge fra anlægsbudgetterne, som man her taler om, og bruge dem på sygehusdriften i form af ansættelser. Eller sagt med andre ord: Man kunne ikke have brugt dem til at ansætte sygeplejersker for.

Kl. 13:19

Anden næstformand (Jeppe Søe):

Spørgeren.

Kl. 13:19

Louise Brown (LA):

Tak, og tak for svaret. Jeg er glad for, at ministeren også anerkender, at det kan virke mærkeligt for borgeren at sidde derude og høre, at der bliver brugt penge på kunst på et hospital, hvis borgeren måske står på en venteliste til en behandling. Selv om man nu f.eks. på Aarhus Universitetshospital rent faktisk har reduceret antallet af kontorpladser for netop at spare i anlægsbudgettet, har man alligevel fundet 2,9 mio. kr. til en bronzeskulptur. Vil ministeren ikke give mig ret i, at det nok er et udtryk for, at der sådan set ikke mangler penge, men at der mangler fornuft?

Kl. 13:19

Anden næstformand (Jeppe Søe):

Ministeren.

Kl. 13:19

Indenrigs- og sundhedsministeren (Sophie Løhde):

Nu står jeg her som indenrigs- og sundhedsminister, og jeg har hverken som indenrigsminister eller sundhedsminister nogen planer om at detailstyre, hvilke plakater, malerier eller skilte der hænger på sygehusene, eller for den sags skyld, hvor de hænger. Det er en opgave og et ansvar for de folkevalgte, som danskerne har valgt til at lede landets regionsråd.

Kl. 13:20

Anden næstformand (Jeppe Søe):

Spørgeren.

Kl. 13:20

Louise Brown (LA):

I ministerens første svar kom ministeren også ind på her med, at der er noget fint i, at der også er kunst til stede på sygehusene. Det er jeg faktisk meget enig i, for det har også en værdi. Lige netop nu, når riget fattes penge på den måde, som det gør, er det jo dejligt, at patienter, personale og pårørende kan gå og kigge på noget kunst, men man har jo i forvejen en kunstsamling på godt og vel 2.000 kunstværker på Aarhus Universitetshospital. Tror ministeren ikke, at man så faktisk kunne have fundet nogle pæne billeder blandt dem, der i forvejen er i magasinet?

Kl. 13:20

Anden næstformand (Jeppe Søe):

Ministeren.

Kl. 13:20

Indenrigs- og sundhedsministeren (Sophie Løhde):

Jeg er som minister ikke nærmere bekendt med, hvilken kunstsamling der måtte være gemt i hvilke kældre, eller hvordan det i øvrigt er benyttet på regionernes forskellige institutioner og mange tusindvis af kvadratmeter. Jeg har selvfølgelig en forventning om, at når man har kunst liggende, sørger man også for at få det bragt i anvendelse på bedste vis. I sidste ende er det op til regionerne at sørge for at prioritere. Vi mener fra regeringens side, at de offentlige midler skal bruges så effektivt som muligt.

Men jeg er da nødt til at spørge ordføreren om noget, også ud fra spørgsmålet her i dag. Jeg håber da virkelig ikke, at Liberal Alliance mener, at det nu er op til landets regering eller 179 folketingsmedlemmer at sidde og detailstyre, hvad der må købes ind ude på den enkelte institution. Jeg håber da, at der også er noget tillid til de mennesker, der er folkevalgt til at varetage nogle opgaver, og at de også står på mål for, hvilke dispositioner der foretages.

Kl. 13:21

Anden næstformand (Jeppe Søe):

Spørgeren.

Kl. 13:21

Louise Brown (LA):

Vi har absolut tillid til det, og det er også en stor del af det, der skal til, som jeg ser det. Men jeg kan godt undre mig over, at man i regionerne råber på flere midler og flere penge, når det er sådan her, man prioriterer sine midler. Vil ministeren ikke give mig ret i, at det kan lyde mærkeligt, at man ude i regionerne gerne vil have flere midler, når der nu bliver prioriteret på den måde, som der gør?

Kl. 13:22

Anden næstformand (Jeppe Søe):

Ministeren.

Kl. 13:22

Indenrigs- og sundhedsministeren (Sophie Løhde):

Jeg synes igen, at man skal være opmærksom på, at man ikke kan forfalde til at tro, at de her penge kunne have været brugt til at indkøbe medicin eller ansætte nogle nye sygeplejersker, hvis der i øvrigt var nogen til at besætte  de stillinger. Man skal nok skelne imellem, hvad der er anlægsbudgetter, og hvad der er driftsbudgetter, for også at være ærlig i sin diskussion her.

Jeg har den holdning, at regionerne og sygehusene skal anvende midlerne så effektivt som overhovedet muligt, så vi sikrer, at vi får mest mulig sundhed for pengene, og samtidig synes jeg naturligvis også, at der er en opgave, der handler om at sikre, at vores hospitaler ikke behøver at være grimme, undskyld mig. Det er altså fint nok at have et eller andet hensyn til, at der også skal være en eller anden form for udsmykning, og der har man sikkert også fra regionernes side mulighed for at bringe kunst i anvendelse.

Kl. 13:22

Anden næstformand (Jeppe Søe):

Jeg vil godt sige noget, og det er ikke lige rettet mod ministeren, men nu har vi været tre igennem: Det ur foran jer, der tæller ned, er ikke vejledende.

Tak til ministeren. Vi går videre i spørgerrækken, nemlig til justitsministeren. Første spørgsmål er fra hr. Mikkel Bjørn fra Dansk Folkeparti.

Kl. 13:23

Spm. nr. S 9 (omtrykt)

4) Til justitsministeren af:

Mikkel Bjørn (DF):

Hvad er ministerens holdning til, at en ændret fortolkning af Danmarks internationale forpligtelser efter Den Europæiske Menneskerettighedskonvention (EMRK) kan ændre den administrative praksis i Danmark vedrørende eksempelvis juridisk kønsskifte for mindreårige fra den ene dag til den anden uden om Folketinget?

Skriftlig begrundelse

Der henvises til åbent samråd med indenrigs- og sundhedsministeren om samrådsspm. A-C vedrørende juridisk kønsskifte den 19. september 2023 og Indenrigs- og Sundhedsministeriets brev til Indenrigsudvalget af 11. august 2023, jf. INU alm. del – bilag 37. 

Anden næstformand (Jeppe Søe):

Værsgo at læse spørgsmålet op.

Kl. 13:23

Mikkel Bjørn (DF):

Hvad er ministerens holdning til, at en ændret fortolkning af Danmarks internationale forpligtelser efter Den Europæiske Menneskerettighedskonvention (EMRK) kan ændre den administrative praksis i Danmark vedrørende eksempelvis juridisk kønsskifte for mindreårige fra den ene dag til den anden?

Kl. 13:23

Anden næstformand (Jeppe Søe):

Ministeren.

Kl. 13:23

Justitsministeren (Peter Hummelgaard):

Tak til hr. Mikkel Bjørn for spørgsmålet. Det er sådan, at Den Europæiske Menneskerettighedskonvention siden 1953 har været folkeretligt bindende for Danmark. Konventionen blev i 1992 gjort til en del af dansk ret ved den såkaldte inkorporeringslov. Inkorporeringen af Den Europæiske Menneskerettighedskonvention giver domstole og også andre retsanvendende myndigheder et lovbestemt grundlag for at undlade at anvende en bestemmelse i dansk lovgivning, der må anses for at være i strid med EMRK.

Jeg har i min besvarelse til Folketingets Indenrigsudvalg af den 15. september 2023 på spørgsmål nr. 31, alm. del, som blev stillet efter ønske fra spørgeren, mere detaljeret redegjort for betydningen af Den Europæiske Menneskerettighedskonvention i situationer, hvor der foreligger en konflikt mellem dansk ret og Danmarks forpligtelser efter konventionen. Det er min og regeringens klare holdning, at vi skal overholde vores internationale forpligtelser, og som det også fremgår af regeringsgrundlaget, vil regeringen arbejde for at styrke det regelbaserede internationale samfund og derfor fastholde Danmarks medlemskab af de internationale konventioner.

For så vidt angår spørgsmålet om Den Europæiske Menneskerettighedsdomstols praksis' konkrete betydning for administrationen af sager om juridisk kønsskifte efter cpr-loven, må jeg henvise til indenrigs- og sundhedsministeren. Tak for ordet.

Kl. 13:25

Anden næstformand (Jeppe Søe):

Spørgeren.

Kl. 13:25

Mikkel Bjørn (DF):

Tak for det. Ministeren nævner, at regeringen insisterer på at overholde internationale konventioner. Det gentager regeringen ofte, det behøver minister ikke at nævne. Det, jeg spørger ministeren om, er, hvad hans holdning er til, at en aktivistisk fortolkning fra Den Europæiske Menneskerettighedsdomstol kan ændre dansk lovgivning fra den ene dag til den anden uden om et dansk folketingsflertal.

Den 16. august 2022 var den daværende regering ude med et lovforslag om at fjerne den nedre aldersgrænse for juridisk kønsskifte. Det forslag blev aldrig behandlet på grund af folketingsvalget. Men synes ministeren ikke, det er problematisk, at et lovforslag, der før vurderedes og skulle vedtages her i Folketinget for at gøre sig gældende ude i det danske samfund, fra den ene dag til den anden kan ændres administrativt af Den Europæiske Menneskerettighedsdomstol uden om et dansk folketingsflertal? Det kan jeg forsikre ministeren om at vi i hvert fald synes i Dansk Folkeparti, for det betyder jo i princippet, at Den Europæiske Menneskerettighedsdomstol kan omfortolke alle dele af dansk lovgivning fra den ene dag til den anden. Det kunne være skatteprocenten, det kunne være arveafgiften, det kunne være alle mulige ting i det danske samfund. Det kan Den Europæiske Menneskerettighedsdomstol gå ind og omfortolke fra den ene dag til den anden uden om et dansk folketingsflertal. Det kunne jeg godt tænke mig at høre ministeren redegøre for om han synes er demokratisk forsvarligt.

Kl. 13:26

Anden næstformand (Jeppe Søe):

Ministeren.

Kl. 13:26

Justitsministeren (Peter Hummelgaard):

Jeg vil starte med at sige, at de konkrete eksempler, som spørgeren lister op, tror jeg ikke er omfattet af rammerne for Den Europæiske Menneskerettighedskonvention.

Når det er sagt, kan jeg jo godt politisk fra tid til anden efter konkrete afgørelser være frustreret over den måde, afgørelserne nu engang falder ud på. Jeg har også tidligere ytret kritik af og delt frustration over det, man i hvert fald tidligere har kunnet kende som Den Europæiske Menneskerettighedsdomstols dynamiske fortolkning af konventionen. Det er jo også derfor, vi i regeringsgrundlaget tydeligt har tilkendegivet, at vi er klar til både at udfordre og afsøge de rammer, som konventionerne sætter op. 

Kl. 13:27

Anden næstformand (Jeppe Søe):

Spørgeren.

Kl. 13:27

Mikkel Bjørn (DF):

Nu siger ministeren, at han ikke tror, at de ting, jeg nævner, er omfattet af Den Europæiske Menneskerettighedskonvention. Men det er jo det, der er problemet; det er det, der er kernen i mit spørgsmål. For Den Europæiske Menneskerettighedsdomstol er meget aktivistisk; den udvider hele tiden sin fortolkningsramme. Det vil sige, at hvad den opfatter som indbefattet af Den Europæiske Menneskerettighedskonvention i overmorgen, kan være noget helt andet end i dag. Så jeg spørger ministeren igen: Synes han, det er demokratisk forsvarligt at lade Den Europæiske Menneskerettighedsdomstol forvalte dansk lovgivning? Bør det ikke være et dansk folketingsflertal, der varetager det?

Kl. 13:28

Anden næstformand (Jeppe Søe):

Ministeren.

Kl. 13:28

Justitsministeren (Peter Hummelgaard):

Jo, og et dansk folketingsflertal har jo også tilsluttet sig konventionen og dermed også det forhold, at man har en domstol, der løbende, i overensstemmelse med virkelighedens udvikling, fortolker, hvordan konventionen tolkes.

Jeg deler så spørgerens kritik; jeg ved ikke, om jeg deler den lige så langt, som spørgeren tager den. Men jeg har også haft eksempler og konkrete afgørelser, jeg i hvert fald gennem tiden har været frustreret over. Et eksempel kunne for eksempel være sagen Sørensen og Rasmussen mod Danmark, hvor en afgørelse fra domstolen gav anledning til, at man afskaffede eksklusivaftaler i Danmark. Vi har også haft andre afgørelser. Det er også derfor, man under tidligere regeringer, bl.a. med Københavnererklæringen, har sat nogle rammer op for, hvordan man mener der skal arbejdes inden for konventionen og med domstolens fortolkning, og det er også derfor, Danmark aktivt vil gå ind i den her afgrænsning og afsøgning af rammerne for konventionen.

Kl. 13:28

Anden næstformand (Jeppe Søe):

Spørgeren.

Kl. 13:28

Mikkel Bjørn (DF):

Danskerne og Danmark har på intet tidspunkt givet mandat til at uddelegere al lovgivningskompetence til Den Europæiske Menneskerettighedsdomstol. Det er det, der er essensen af mit spørgsmål, og det er det, der er essensen af den her problematik. Det er, at der ikke er nogen grænser for, hvad Den Europæiske Menneskerettighedsdomstol kan ændre i dansk lovgivning, hvis den på den måde hele tiden kan udvide sin fortolkningsramme på en aktivistisk maner. Det er det, den gør. Den kan ændre alle dele af dansk lovgivning i morgen, hvis den vil det, bare ved at omfortolke.

Kl. 13:29

Anden næstformand (Jeppe Søe):

Ministeren.

Kl. 13:29

Justitsministeren (Peter Hummelgaard):

Jo, men det kunne jo så også, hvis jeg må tillade mig at være lidt kritisk den anden vej, være befordrende, hvis spørgeren og spørgerens parti havde en stringent holdning. For der har jo været andre afgørelser fra Menneskerettighedsdomstolen, som man har omfavnet og også brugt til at katapultere et argument om, at man f.eks. skulle afskaffe eksklusivaftalerne i sin tid.

Jeg og mit parti står grundlæggende på det synspunkt, at vi også godt kan være frustrerede over afgørelser, der kommer fra Menneskerettighedsdomstolen eller andre retsinstanser, men at vi har den grundlæggende, indbyggede respekt for retsstaten og herunder Danmarks internationale forpligtelser, at vi respekterer dem. Så må vi så ad andre kanaler forsøge at arbejde med at afsøge de rammer, som f.eks. konventionerne sætter op, og det er også det, vi gør i regeringsgrundlaget.

Kl. 13:30

Anden næstformand (Jeppe Søe):

Tak. Og tak til spørgeren.

Der er en ny spørger og samme minister. Det er hr. Steffen Larsen fra Liberal Alliance.

Kl. 13:30

Spm. nr. S 116

5) Til justitsministeren af:

Steffen Larsen (LA):

Mener ministeren, at det faktum, at vi i Danmark varetægtsfængsler langt flere end i Sverige, Norge og Finland, kan være en indikation på, at vi har et retssikkerhedsmæssigt problem, og at vi varetægtsfængsler for mange i Danmark?

Anden næstformand (Jeppe Søe):

Værsgo.

Kl. 13:30

Steffen Larsen (LA):

Tak. Mener ministeren, at det faktum, at vi i Danmark varetægtsfængsler langt flere end i Sverige, Norge og Finland, kan være en indikation på, at vi har et retssikkerhedsmæssigt problem, og at vi varetægtsfængsler for mange i Danmark?

Kl. 13:30

Anden næstformand (Jeppe Søe):

Ministeren.

Kl. 13:30

Justitsministeren (Peter Hummelgaard):

Tak til hr. Steffen Larsen for spørgsmålet. Min grundlæggende holdning er, at der er gode grunde til, at vi kan varetægtsfængsle sigtede under politiets efterforskning og behandlingen af en straffesag. Varetægtsfængsling kan være nødvendigt for at forhindre, at den sigtede flygter, begår nye lignende overtrædelser eller påvirker efterforskningen. I meget alvorlige sager kan varetægtsfængslingen også være nødvendig af hensyn til retsfølelsen. Det kan jo bl.a. sikre, at ofret ikke risikerer at møde gerningspersonen på gaden under politiets efterforskning.

Men der er ikke nogen tvivl om, at varetægtsfængsling er indgribende, og der er derfor også fastsat nogle retssikkerhedsgarantier i retsplejeloven. For det første skal en række betingelser være opfyldt. Der er krav til alvoren af kriminaliteten, mistankens styrke og begrundelsen for varetægtsfængslingen. Desuden skal varetægtsfængslingen være et proportionelt indgreb. For det andet er det domstolen, der afgør, om en sigtet skal varetægtsfængsles. Der er desuden faste frister for, hvor længe en person kan være varetægtsfængslet, før en dommer igen skal tage stilling til, om betingelserne er opfyldt.

Når det er sagt, er det rigtigt, at der er noget, der tyder på, at vi varetægtsfængsler mere i Danmark end i eksempelvis Norge og Sverige, og jeg synes, det er interessant at se på, hvad forklaringerne på eventuelle forskelle kan være. Det har jeg derfor også bedt mit embedsværk i Justitsministeriet om at undersøge, og når det arbejde er færdiggjort, vil jeg selvfølgelig sammen med Folketingets partier overveje, om det giver anledning til tiltag.

Tak for ordet.

Kl. 13:32

Anden næstformand (Jeppe Søe):

Spørgeren.

Kl. 13:32

Steffen Larsen (LA):

Mange tak for det svar. Jeg forstår det sådan, at ministeren faktisk også mener, at der kan være et retssikkerhedsmæssigt problem, og at han derfor har igangsat den undersøgelse.

Men mener ministeren i så fald, at det er fornuftigt, når vi nu mangler fængselspladser til folk, der har fået en dom, og som altså må vente på at komme ind og afsone, at vi i Danmark har 40 pct. af vores fængsler og arrester fyldt med varetægtsfængslede, alt imens man i vores nabolande varetægtsfængsler væsentlig færre? Lad os sætte det i perspektiv: I Danmark er det som sagt omkring 40 pct. af de indsatte, der er varetægtsfængslet, mens tallene i Sverige, Norge og Finland er henholdsvis 27, 25 og 24 pct. Vi ligger næsten på det dobbelte af Finlands tal. Og når det gælder antal varetægtsfængslede pr. 100.000 indbyggere, ligger tallet i Danmark på 28, hvor det i Sverige er 17, i Norge er det 15, og i Finland er det 12, altså under det halve

Det tyder jo på, at der i hvert fald er et eller andet med, at vi varetægtsfængsler utrolig meget, men hvis man så kigger på gennemsnitslængden af varetægtsfængslinger, så varetægtsfængsler vi også utrolig længe. I Danmark er det i gennemsnit 4,9 måneder mod 3,4 måneder i Sverige og 2,5 måneder i Norge. Der er et eller andet her, der både peger på, at vi bruger det utrolig meget, og at vores system heller ikke hastigt nok får behandlet deres sager. Er ministeren enig i det?

Kl. 13:33

Anden næstformand (Jeppe Søe):

Ministeren.

Kl. 13:33

Justitsministeren (Peter Hummelgaard):

Jeg vil starte med at sige, at jeg tror, at man skal være varsom med at tolke det sådan, at jeg, fordi jeg har igangsat en undersøgelse af omfanget af varetægtsfængslinger, dermed så også tilkendegiver, at jeg mener, at der er et retssikkerhedsmæssigt problem. Så langt vil jeg ikke gå. Men jeg synes da klart, det er interessant at finde ud af, hvad der ligger bag de forskelle, altså at vi i Danmark varetægtsfængsler mere og, som spørgeren rigtigt nævner, også i længere tid, end man f.eks. gør i Norge og Sverige.

Kl. 13:34

Anden næstformand (Jeppe Søe):

Spørgeren.

Kl. 13:34

Steffen Larsen (LA):

Den Europæiske Torturforebyggelseskomité anførte i sin rapport til den danske regering i 2019, at tallene i Danmark sammenlignet med andre europæiske lande indikerer en overanvendelse af varetægtsfængsling i Danmark. Nu kan jeg forstå, at justitsministeren vil se på området, men med hvilken hast? Det er så et godt spørgsmål. Det er jo borgernes retssikkerhed, både skyldige og uskyldige borgeres retssikkerhed, det drejer sig om. Godt 15 pct. af de varetægtsfængslede i Danmark bliver jo enten kendt uskyldige eller får tiltalefrafald.

Kl. 13:34

Anden næstformand (Jeppe Søe):

Ministeren.

Kl. 13:34

Justitsministeren (Peter Hummelgaard):

Tak for det. Jeg synes jo, at et væsentligt element her er, at det jo altså også handler om ofrenes retssikkerhed. Vi har jo for nylig i fællesskab haft et meget rørende åbent samråd i Retsudvalget, og det vil sige, at lyttere og seere kan gå tilbage og se det, om Langebrosagen, og det var et eksempel, hvor man valgte ikke at varetægtsfængsle, og den sigtede for den forbrydelse har jo så efterfølgende taget benene på nakken og er flygtet ud af landet. Det er bare for at nævne et trist eksempel. Derfor synes jeg, at det i hvert fald er vigtigt, at vi for det første skal undersøge, hvad der ligger underneden, forskellene, og for det andet også skal vi også være meget varsomme med at træffe forhastede beslutninger om, at vi skal ændre i mulighederne for at varetægtsfængsle.

Kl. 13:35

Anden næstformand (Jeppe Søe):

Spørgeren.

Kl. 13:35

Steffen Larsen (LA):

Jeg takker ministeren for den tilkendegivelse. Den sag er jo også dybt tragisk, og den kan i hvert fald føre til, at man skal have kigget på, hvordan vi anvender varetægtsfængsling, for der kan man sige, at man nok havde haft et behov for at varetægtsfængsle, mens man i andre situationer også kan se, at der ikke har været et behov for varetægtsfængsling. Jeg kan nævne en brugtvognsforhandler i Vestjylland, der fik tiltalefrafald efter 5 måneders varetægtsfængsling, men som mistede sin forretning til skattevæsenet, fordi han ikke kunne registrere korrekt. Med de ord vil jeg sige tak.

Kl. 13:36

Anden næstformand (Jeppe Søe):

Ministeren.

Kl. 13:36

Justitsministeren (Peter Hummelgaard):

Tak for det. Jeg tror ikke, at vi nødvendigvis ser så forskelligt på det, for det er åbenlyst, at i forbindelse med den forskel, der er mellem nogle af de lande, vi normalvis sammenligner os meget, meget tæt med, er det da interessant at se på, hvad de bagvedliggende årsager er til, at vi i højere grad anvender varetægtsfængsling. Varetægtsfængsling er jo i sig selv indgribende, og derfor er det også et værktøj, vi hele tiden skal sørge for bliver anvendt korrekt. Men jeg er ikke der, hvor jeg er parat til på forhånd at konkludere, at vi har et problem. Man kunne måske også argumentere for, at Sverige og Norge havde et problem – måske særlig henset til nogle af de udfordringer, man har i forbindelse med kriminalitetsmønstrene i Sverige, men det må en undersøgelse jo videre afdække.

Kl. 13:37

Anden næstformand (Jeppe Søe):

I bliver begge to stående, for næste spørgsmål er også til justitsministeren og også fra hr. Steffen Larsen fra Liberal Alliance. Værsgo.

Kl. 13:37

Spm. nr. S 118

6) Til justitsministeren af:

Steffen Larsen (LA):

Mener ministeren, at det er vigtigt, at Folketinget har mulighed for at belyse alle tænkelige konsekvenser af et lovforslag, som regeringen beder Folketinget tage stilling til, ved at regeringen svarer på de spørgsmål, Folketinget stiller?

Skriftlig begrundelse

Baggrunden er en række spørgsmål om koranloven, som justitsministeren ikke har svaret på.

Anden næstformand (Jeppe Søe):

Værsgo.

Kl. 13:37

Steffen Larsen (LA):

Mener ministeren, at det er vigtigt, at Folketinget har mulighed for at belyse alle tænkelige konsekvenser af et lovforslag, som regeringen beder Folketinget tage stilling til, ved at regeringen svarer på de spørgsmål, Folketinget stiller?

Kl. 13:37

Anden næstformand (Jeppe Søe):

Og vil ministeren svare på det?

Kl. 13:37

Justitsministeren (Peter Hummelgaard):

Nu kunne jeg jo være fræk bare at sige: Ja, det mener jeg er vigtigt. Men jeg vil også gerne sætte lidt flere ord på, for det er vigtigt, at Folketinget får fyldestgørende svar på spørgsmål til de lovforslag, som regeringen fremsætter for Folketinget; naturligvis er det det.

Og som bekendt ønsker regeringen at sætte ind over for de koranafbrændinger, som vi har set den seneste tid. Derfor sendte jeg den 25. august 2023 et udkast til lovforslag i offentlig høring, med henblik på at lovforslaget kunne fremsættes i det nye folketingsår, og da der var en risiko for, at situationen hurtigt kunne ændre sig, fremsatte jeg desuden også lovforslaget den 1. september, med henblik på at forslaget om nødvendigt kunne behandles og vedtages inden folketingsårets afslutning. Det blev ikke nødvendigt. Lovforslaget er derved ikke blevet førstebehandlet og er nu bortfaldet.

Justitsministeriet har i forbindelse med den offentlige høring modtaget en række høringssvar, og »en række« er en underdrivelse. Jeg tror, vi har modtaget 75 høringssvar, og jeg forventer på fredag at kunne fremsætte et lovforslag, der indeholder en række ændringer i forhold til det udkast, som har været i offentlig høring. Og siden udkastet til lovforslaget blev sendt i offentlig høring, er der også stillet en række spørgsmål til forslaget, hvoraf en stor del af dem rent faktisk er besvaret.

På en række spørgsmål om indholdet af det lovforslag, der blev sendt i høring, har jeg svaret med henvisning til, at jeg inden længe vil fremsætte et nyt lovforslag, der er tilpasset i lyset af høringsfasen og den debat, der har været. Når jeg har svaret sådan, er det, fordi jeg ikke har set mig i stand til at give mere præcise svar på spørgsmålene til den konkrete udformning af lovforslaget, inden jeg har fremsat det tilpassede lovforslag.

Det bemærkes altså også i den forbindelse, at det fremgår af punkt 5.4 i Håndbog i folketingsarbejdet, at spørgsmål til udkast til lovforslag og besvarelse heraf normalt afventer lovforslagets fremsættelse, og når jeg forventelig på fredag har fremsat lovforslaget, vil det skulle behandles fuldstændig i overensstemmelse med de almindelige processer for behandling af lovforslag her i Folketingssalen, og det vil på sædvanligvis være muligt at stille spørgsmål til lovforslaget. Jeg vil også stå fuldt til rådighed for at besvare de spørgsmål.

Kl. 13:39

Anden næstformand (Jeppe Søe):

Spørgeren.

Kl. 13:39

Steffen Larsen (LA):

Tak til ministeren for svaret. Ministeren fremlagde jo L 133 i sidste samling, og der var ministerens påstand, at det var en nålestiksoperation – noget, som vi jo også betvivlede på det kraftigste i Liberal Alliance. Derfor har vi naturligvis også stillet spørgsmål for at hjælpe ministeren med at få afklaret, hvorvidt det nu var den nålestiksoperation, som ministeren påstod at det var, og det kunne jo være rart at få sandheden frem. Derfor har vi jo stillet de spørgsmål, og det er jo derfor, vi undrede os over, at vi ikke fik svar, for lovforslaget var jo fremsat, og derfor skulle man jo kunne forvente at få reelle svar på spørgsmålene.

Nu er jeg også godt nok klar over, at ministeren kommer med en ændret udgave nu her, og så må vi se, hvad det indebærer, men det undrer os stadig, at man ikke får svar på de spørgsmål, der er stillet til det lovforslag, som regeringen fremsatte.

Det gør, at vi undrer os, for vi fik jo ikke svar, og de svar, jeg har fået, har jo været en henførelse til et svar til hr. Morten Messerschmidt, som ikke var et svar på nogen af spørgsmålene, og derfor undrer det mig jo, at vi ikke får de svar, for det ville da have været rart at få afklaret, hvilke problemer der lå i det, også fordi vi så kunne have et sammenligningsgrundlag med det nye lovforslag, som ministeren barsler med, så vi altså også kunne tage højde for, om ministeren får løst nogle af de problemer, ministeren kunne være stødt på.

Kl. 13:41

Anden næstformand (Jeppe Søe):

Ministeren.

Kl. 13:41

Justitsministeren (Peter Hummelgaard):

Nu er jeg med på, at det jo er et meget processuelt spørgsmål, men alligevel ligger der nogle politiske tilkendegivelser i spørgsmålet. Jeg vil stadig væk fastholde, at også det daværende lovforslag, som nu er bortfaldet, og som blev fremsat i den sidste samling, er en nålestiksoperation. Altså, vi er snart oppe på 500 anmeldte demonstrationer af afbrænding af flag eller koraner siden sommer. Det er min faste overbevisning, at det, der blev fremsat i sidste samling, også rammer klart ned i det, og det er klart, at de mange høringssvar, herunder også spørgerens egne spørgsmål, selvfølgelig har givet os anledning til at tilrette det lovforslag, som vi fremsatte i sidste samling, som vi nu kommer til at fremsætte et nyt af på fredag.

Kl. 13:42

Anden næstformand (Jeppe Søe):

Spørgeren.

Kl. 13:42

Steffen Larsen (LA):

Kan vi så få svar på vores spørgsmål til det nye lovforslag? Vil der faktisk komme reelle svar der, eller vil det også bare være henførelser til andre svar, som ikke medfører, at vi får de reelle svar, vi har brug for? Det vil være klædeligt, om ministeren lige kunne bekræfte, at hvis vi genstiller spørgsmålene til dette nye forslag, vil vi så få reelle svar der. Tak.

Kl. 13:42

Anden næstformand (Jeppe Søe):

Ministeren, ½ minut.

Kl. 13:42

Justitsministeren (Peter Hummelgaard):

Jeg kan fuldt bekræfte, at vi selvfølgelig vil gøre os de yderste bestræbelser på at svare så fyldestgørende som overhovedet muligt på alle de spørgsmål, som måtte komme. Hvis man har den forventning, at ministeriet skal gå ind at agere en form for prøvedomstol for forskellige eksempler eller sager, så kan jeg ikke garantere på forhånd at ville kunne give et fuldstændig klokkeklart konkluderende svar på alt, men vi vil selvfølgelig bestræbe os på at svare så fyldestgørende som muligt på alle de spørgsmål, der måtte komme til det lovforslag, som vi fremsætter på fredag.

Kl. 13:43

Anden næstformand (Jeppe Søe):

Spørgeren.

Kl. 13:43

Steffen Larsen (LA):

Kan ministeren så her svare på et af vores spørgsmål. Vil det f.eks. være utilbørligt at afbrænde davidsstjernen og dermed være noget, der vil kunne straffes efter det daværende L 133? Davidsstjernen indgår også i Israels flag, som vi jo så afbrændt til weekendens demonstration mod Israel. Vil det være ulovligt efter L 133? For lige nu er det jo reelt lovligt efter den eksisterende § 110 e at afbrænde en fremmed nations flag til en demonstration, da Højesteret har erkendt, at loven ikke trumfer borgernes ytringsfrihed til demonstrationer. Vil det være noget, man vil kunne få et svar på?

Kl. 13:43

Anden næstformand (Jeppe Søe):

Ministeren.

Kl. 13:43

Justitsministeren (Peter Hummelgaard):

I det daværende lovforslag var davidsstjernen ikke nævnt i lovforslagets bemærkninger som en genstand med væsentlig religiøs betydning, men jeg vil igen sige og bede hr. Steffen Larsen afvente med tålmodighed, at vi fremsætter et nyt lovforslag på fredag, hvor der vil være et endnu mere utvetydigt svar på det spørgsmål.

Kl. 13:44

Anden næstformand (Jeppe Søe):

Tak til spørgeren og til ministeren, og husk at holde jer til det spørgsmål, som rent faktisk bliver stillet, og ikke udbrede det voldsomt.

Det næste spørgsmål er til miljøministeren af hr. Kristian Bøgsted fra Danmarksdemokraterne.

Kl. 13:44

Spm. nr. S 101

7) Til miljøministeren af:

Kristian Bøgsted (DD):

Er ministeren enig i, at det er nødvendigt at reducere prædationen af fisk fra sæl og skarv for at genoprette fiskebestande, som det fremgår af ministerhenvendelsen fra seks sjællandske borgmestre, herunder næstformand i Socialdemokratiet Marie Stærke og fire andre borgmestre fra ministerens eget parti?

Skriftlig begrundelse

Spørgeren henviser til henvendelsen fra seks borgmestre vedrørende en samlet national og lokal indsats for at genskabe sunde bestande af rovfisk i brakvandet omkring Sydsjælland, Stevns, Møn, Falster og Lolland – til gavn for biodiversitet, fiskeri og grøn turisme til miljøministeren og fiskeriministeren.

Anden næstformand (Jeppe Søe):

Værsgo.

Kl. 13:44

Kristian Bøgsted (DD):

Tak for det. Og spørgsmålet til ministeren er: Er ministeren enig i, at det er nødvendigt at reducere prædationen af fisk fra sæl og skarv for at genoprette fiskebestande, som det fremgår af ministerhenvendelsen fra seks sjællandske borgmestre, herunder næstformand i Socialdemokratiet Marie Stærke og fire andre borgmestre fra ministerens eget parti?

Kl. 13:44

Anden næstformand (Jeppe Søe):

Ministeren.

Kl. 13:44

Miljøministeren (Magnus Heunicke):

Spørgsmålet her handler om havområdet omkring Sydsjælland, Stevns, Møn, Lolland og Falster. Det er helt rigtigt, at det giver mulighed for unikke bestande af brakvandsaborrer og gedder, og det er helt afgørende vigtigt, at der også fortsat er muligheder for lystfiskere i det område. Det er også rigtigt, at fiskene er pressede. Der er flere årsager til det, skal vi måske være fair at sige, men det er også helt korrekt, at sæl og skarv i nogle lokale tilfælde kan være en medvirkende årsag. Lad os prøve at gå til det sådan systematisk.

Begge danske sælarter – det er gråsæl og spættet sæl – og skarven er jo fredet. Det er selvfølgelig spørgeren bekendt. Og henholdsvis habitatdirektivet og fuglebeskyttelsesdirektivet beskytter dem, men Naturstyrelsen kan bruge undtagelsesbestemmelser i direktiverne til at regulere sæl og skarv, bl.a. netop med hensyn til at beskytte sårbare fiskebestande. Så det her er en rigtig god case.

Jeg har bedt Aarhus Universitet om at se på problemstillingen med sæl og skarv præcis i det her område. Vi fik rapporten i går, og derfor er det jo helt forståeligt, at man ikke har nået at se den endnu. Men jeg vil tillade mig at oversende rapporten til Folketinget, så man kan læse den.

Med hensyn til sæler når man fra universitetets side frem til, at der ikke er noget, der tyder på, at yderligere reduktion af de lokale bestande vil hjælpe genopretningen af aborre og gedde væsentligt i det sydøstlige område, fordi sælernes indtag af rovfisk i området er marginalt, har man fundet ud af ved at undersøge sælerne. Men med hensyn til skarv kan det ifølge universitetet ikke afvises, at skarv spiser aborre og gedde i et omfang, der kan begrænse bistandens størrelse. Derfor er det, at man fra statens side har reguleret årligt i området, og også vil være klar til at gøre det. Det er afhængig af, hvor mange reder man finder det pågældende år, men det vil man altså være klar til at gøre.

Kl. 13:46

Anden næstformand (Jeppe Søe):

Spørgeren.

Kl. 13:46

Kristian Bøgsted (DD):

Tak for det. Det lyder jo meget fint, men man kan jo selvfølgelig udbrede det her en lille smule og sige, at det jo ikke nødvendigvis kun er i det område her, at man har et problem med skarv og sæl. Senest har vi også fået en henvendelse fra Limfjordsrådet, som dækker 18 kommuner, der er også påpeger, at det her er et problem. Der ligger også rapporter fra DTU Aqua, der viser, er det her er et problem. Vi har sågar hørt en af de fremmeste skarvforskere være ude at sige, at det der med at få fiskebestandene i kystnære områder op på omgangshøjde igen kan vi glemme alt om, hvis ikke vi gør noget ved skarv.

Som ministeren rigtigt nævner, er jeg fuldt ud bekendt med, at der for nuværende er fredninger på både skarv og sæl, men det kunne jo være meget interessant at høre, når vi ser på de problemstillinger, læser de rapporter og hører om alle de henvendelser, vi får, også fra sportsfiskere og danske fiskeriorganisationer, om ministeren så ikke synes, at det kunne være på sin plads at kigge lidt mere konstruktivt eller restriktivt på det område her og rette en generel henvendelse til EU og spørge, om ikke vi er nødt til i samarbejde om at få gjort et eller andet ved det, for der er jo tydeligvis et problem. Tak.

Kl. 13:47

Anden næstformand (Jeppe Søe):

Ministeren.

Kl. 13:47

Miljøministeren (Magnus Heunicke):

Altså, jeg har bedt Miljøstyrelsen om at undersøge, om vi i Danmark udnytter direktivets rammer til fulde, og om at se på, om der er noget, man kan ændre i den ansøgningsproces, der skal være, for at regulere skarv; det kan være skarv, eller det kan være sæl. Jeg har også bedt Miljøstyrelsen om at redegøre for, hvornår de så giver afslag, for det er jo så også sket, på konkrete ansøgninger til at regulere skarv, altså hvorfor man giver det afslag. Og så vil jeg bede Miljøministeriet om at se på, om der er noget i selve ansøgningsprocessen, som man med fordel kan ændre, så det bliver lettere for ansøgninger at komme videre med sådan et akut problem.

Kl. 13:48

Anden næstformand (Jeppe Søe):

Spørgeren.

Kl. 13:48

Kristian Bøgsted (DD):

Tak for det. Det er jeg egentlig glad for at høre. Det virker, som om der er en oprigtig hensigt om, at man gerne vil kigge nærmere på problemet her. Så jeg ser da meget frem til at høre nærmere fra ministeren, i forhold til ministerens svar her, om, hvordan vi så håndterer det. Og jeg går lidt ud fra, at vi så kan regne med at få en henvendelse fra ministeren om, hvad den konkrete handlingsplan er, og hvordan vi kommer videre med at kigge på at løse problemerne.

Kl. 13:48

Anden næstformand (Jeppe Søe):

Ministeren.

Kl. 13:48

Miljøministeren (Magnus Heunicke):

Jeg vil sige meget, meget gerne. Det, jeg kan tilbyde, er for det første at sende den her rapport, som vi fik i går – og jeg ved godt, at problemet kan være mange steder, men nu er det det her konkrete område i Danmark, det handler om – over til Folketinget. Og når der så er mere fra Miljøstyrelsen i forhold til gennemgangen af, hvordan vi i Danmark tolker og bruger reglerne, vil jeg også meget gerne sende det over til Folketinget.

Kl. 13:49

Anden næstformand (Jeppe Søe):

Spørgeren.

Kl. 13:49

Kristian Bøgsted (DD):

Det vil jeg se frem til at modtage, og så vil jeg egentlig bare opfordre til, at ministeren presser på, så det her går stærkt. For det er jo et problem, der er blevet snakket om i mange år efterhånden, altså at vi har et problem med sæler og skarver og faldende fiskebestande. Så det er en opfordring til at presse på, i forhold til at det skal gå stærkt med, at vi får lavet en handleplan. Tak.

Kl. 13:49

Anden næstformand (Jeppe Søe):

Ministeren.

Kl. 13:49

Miljøministeren (Magnus Heunicke):

Det budskab er selvfølgelig noteret og hørt, og min opgave er selvfølgelig også at sikre, at vi lever op til de direktiver, vi skal leve op til. Og der prøver vi at undersøge, hvad der er af rum og muligheder. Vi skal selvfølgelig beskytte de arter, der skal beskyttes, men når der er noget, der giver anledning til, at man kan gå ind og regulere, og det har der konkret været med de her to arter, så skal man selvfølgelig også bruge de redskaber, der er til det.

Kl. 13:50

Anden næstformand (Jeppe Søe):

Tak til begge de herrer. Næste spørgsmål er til børne- og undervisningsministeren af hr. Kim Edberg Andersen fra Nye Borgerlige, som ikke er i salen, og det er det næstfølgende spørgsmål også. Spørgsmålet derefter er til skatteministeren, der ikker er ankommet endnu, så vi holder en kort pause, indtil skatteministeren eller hr. Kim Edberg Andersen er ankommet.

Kl. 13:50

Spm. nr. S 73

8) Til børne- og undervisningsministeren af:

Kim Edberg Andersen (NB):

Med henvisning til Arbejdstilsynets afdækning af forholdene på Munkevængets Skole i Kolding mener ministeren så ikke, at tiden er kommet til at undervise i Muhammedtegningerne, og at tiden er kommet til at sikre beskyttelse af elever og lærere?

(Spørgsmålet er udgået af dagsordenen).

Kl. 13:50

Spm. nr. S 74

9) Til børne- og undervisningsministeren af:

Kim Edberg Andersen (NB):

Er det ministerens opfattelse, at tiden er kommet til at give effektive regler, der tillader skoler at smide elever, der bruger religion som styringsredskab, ud af skolen?

(Spørgsmålet er udgået af dagsordenen).

Mødet er udsat. (Kl. 13:50).

Kl. 13:56

Spm. nr. S 76

10) Til skatteministeren af:

Christina Olumeko (ALT):

Mener ministeren, at reglen i ejendomsvurderingslovens § 19 a, stk. 2, om etageboligbebyggelse til ejerlejligheder er med til at give den enkelte skatteborger reel mulighed for at gennemskue, om skattemyndighederne har foretaget en korrekt vurdering af den enkelte ejendom, og hvad mener ministeren det betyder for borgerens retssikkerhed og klagemulighed?

Anden næstformand (Jeppe Søe):

Mødet er genoptaget.

Skatteministeren er kommet – det var ikke skatteministerens skyld, men det skyldtes netop det faktum, at spørgsmål nr. 73 og nr. 74 begge to er udgået, da spørgeren ikke er mødt op. Derfor går vi til næste spørgsmål, som er til skatteministeren af fru Christina Olumeko fra Alternativet. Værsgo.

Kl. 13:56

Christina Olumeko (ALT):

Tak for ordet. Mener ministeren, at reglen i ejendomsvurderingslovens § 19 a, stk. 2, er med til at give den enkelte skatteborger reel mulighed for at gennemskue, om skattemyndighederne har foretaget en korrekt vurdering af den enkelte ejendom, og hvad mener ministeren at lovbestemmelsen betyder for borgernes retssikkerhed og klagemulighed?

Kl. 13:57

Anden næstformand (Jeppe Søe):

Ministeren.

Kl. 13:57

Skatteministeren (Jeppe Bruus):

Tak for spørgsmålet. Jeg vil gerne for en god ordens skyld bare lige starte med at fortælle lidt om, hvad § 19 a, stk. 2, egentlig går ud på. Det kan også være, at der er nogle tilhørere, der tænker: Hvad er det egentlig, det handler om? Og som ordføreren starter med at sige, handler paragraffen om værdien af grunde under ejerlejligheder i flere etager. For hver enkelt lejlighed i en opgang skal der ansættes en grundværdi.

Bestemmelsen medfører meget forenklet sagt, at grundværdien fastsættes for hver lejlighed ved at kigge på, hvad værdien af grunden ville have været, hvis der for hver enkelt lejlighed havde ligget et parcelhus. At man bruger et parcelhus som udgangspunkt, skyldes bl.a., at der bliver solgt meget få grunde, der anvendes til ejerlejligheder. Det har derfor vist sig ikke at være muligt at tage direkte udgangspunkt i handelspriserne for ejerlejligheder, når man laver grundværdier.

Bestemmelsen muliggør hertil, at vi kan tage højde for forskellen i beliggenhed på to lejligheder, også selv om de ligger i samme opgang. F.eks. vil en lejlighed på tiende sal med kig ud over Amager Strand få en højere ejendomsværdi og dermed grundværdi end stuelejligheden i samme bygning. Det svarer til, at et parcelhus med havudsigt vil have en højere grundværdi end et parcelhus, der ligger ud til en trafikeret vej.

Bestemmelsen sikrer også, at beliggenhed vurderes og beskattes ensartet, uafhængigt af om man bor i et parcelhus eller i en ejerlejlighed, hvis de to boliger har samme ejendomsværdi og samme bygningskarakteristika, herunder størrelse.

Man kan som ejerlejlighedsejer grundlæggende klage over sin vurdering på samme måde som en ejer af et parcelhus. Man vil f.eks. kunne klage over, at datagrundlaget, f.eks. BBR-data, er forkert, at de såkaldte referenceejendomme, som Vurderingsstyrelsen har anvendt, ikke er sammenlignelige med ens egen bolig, eller at lejligheden har en særlig beliggenhed, som der ikke er taget højde for i vurderingen.

Jeg mener grundlæggende, at modellen er rimelig, fordi grundværdien bliver ensartet for en ejerlejlighed og et enfamilieshus, som er lige store, og hvor ejendomsværdien er den samme. Træfsikkerheden for ejendomsværdierne for ejerlejligheder er ca. 89 pct. i de foreløbige 2022-vurderinger, mens den var 64 pct. i det gamle vurderingssystem. Det viser også noget om, at man med den nuværende model rammer mere præcist.

Kl. 13:59

Anden næstformand (Jeppe Søe):

Tak. Spørgeren.

Kl. 13:59

Christina Olumeko (ALT):

Tak til ministeren for svaret. Ministeren er inde på, at borgerne kan klage, bl.a. hvis de f.eks. ikke mener, at beliggenheden ikke er taget med i vurderingen af grundværdien. Jeg tror nu bare stadig, at det for rigtig mange borgere er svært at gennemskue, hvilke konkrete forhold der ligger til grund for beregningen af etageejendommenes grundværdi, og ikke mindst hvilket grundlag man så skal bruge til at klage over ejendomsvurderingen. Ministeren var inde på, det måske ikke er alle, der lige har læst paragraffen og kender den, så jeg vil lige for en god ordens skyld læse 19 a, stk. 2, i ejendomsvurderingsloven op, og den lyder jo sådan her:

»For ejendomme omfattet af stk. 1, der alene anvendes til etageboligbebyggelse til ejerlejligheder, ansættes en grundværdi for hver enkelt ejerlejlighed ved fra en standardiseret ejendomsværdi for ejerlejligheden at fratrække ejerlejlighedens bygningsværdi. Bygningsværdien ansættes ud fra bygningsværdien pr. kvadratmeter boligareal for standardiserede enfamilieshuse, der har samme standardiserede ejendomsværdi pr. kvadratmeter boligareal som den standardiserede ejerlejlighed. Bygningsværdien for et standardiseret enfamilieshus opgøres som den standardiserede ejendomsværdi fratrukket grundværdien for en grund af standardstørrelse.«

Det var ret kringlet for mig at læse op. Og som ministeren kan se, og som lytterne måske også kan forstå, har man jo med den her lovbestemmelse ikke nogen intentioner om at beskatte grundens værdi i ubebygget tilstand. Hele lovbestemmelsen er jo en opfundet formel, som forvaltningen skal beskatte ud fra. Betyder bestemmelsen ikke, at den enkelte vurdering reelt er fjernet fuldstændig fra tanken om, at grundlaget for grundskyld skal have en forbindelse til virkeligheden, altså en bestræbelse på at tilnærme sig en markedsværdi?

Kl. 14:01

Anden næstformand (Jeppe Søe):

Ministeren.

Kl. 14:01

Skatteministeren (Jeppe Bruus):

Jeg forstår godt, at det var kringlet at læse den paragraf op, og jeg tror, at det ville være lige så kringlet at forstå, hvis det var det, vi sendte ud til borgerne, fuldstændig uhjulpet. Derfor er der en kæmpe opgave i at vejlede borgerne. Og man skal holde tungen lige i munden her; jeg vil faktisk opfordre alle til at gå ind på Vurderingsportalen, for der er faktisk rigtig gode vejledninger, og der er lavet video og alt muligt andet, som ikke er med paragraffer, men som gør det meget nemmere at forstå, og hvor man kan slå sin egen adresse op.

Så er det sådan, at vi er i gang med at sende 2020-vurderinger ud. Det er endelige vurderinger, og det er jo første gang, vi får vurderinger, i mange, mange år. Og så har vi sendt de foreløbige 2022-vurderinger ud. Når man sender de endelige vurderinger ud, får man hele grundlaget, og man kan rette i data. Det kan man ikke i de foreløbige vurderinger, og det vil sige, at for mange vil der være en oplevelse af, at når man får de endelige vurderinger, så er det meget mere intuitivt, hvad det egentlig er, der ligger til grund for den vurdering. Man får mulighed for at rette i de data, og man får også mulighed for at klage over det.

Kl. 14:02

Anden næstformand (Jeppe Søe):

Spørgeren.

Kl. 14:02

Christina Olumeko (ALT):

Tak til ministeren for at redegøre for den måde, man kan klage på. Men det, jeg egentlig spørger til, er, om ministeren mener, at borgerne har et reelt grundlag for at forstå deres egen ejendomsvurdering, hvis vurderingen ikke er lavet på observerbare forhold i virkeligheden. Mener ministeren, at det er legitimt? Hvad er grundlaget, borgerne kan klage ud fra?

Kl. 14:03

Anden næstformand (Jeppe Søe):

Ministeren.

Kl. 14:03

Skatteministeren (Jeppe Bruus):

Det er klart, at hvis vi havde lavet et system, som var fuldstændig frakoblet virkeligheden, ville jeg også have syntes, det var underligt, at der var nogen, der havde siddet og truffet beslutning om det. Så dumme har dem, der har været med til at træffe den beslutning, trods alt ikke været. De har faktisk truffet en beslutning om at lave et ejendomsvurderingssystem, som i højere grad bygger på virkeligheden end det, der var, og som er mere retvisende. Derfor bygger det f.eks. på ejendomshandler de seneste 6 år, 15 referenceejendomme, altså faktiske ejendomshandler. Det bygger på de faktiske data for ens lejlighed eller ens hus; det er det, der ligger til grund. Det bygger på noget, der er objektivt i stedet for at være subjektivt, noget, der er automatisk i stedet for at være manuelt, og dermed noget, som faktisk er mere ensartet, og hvor man som borger får nemmere adgang til at finde ud af, hvad det egentlig er for noget data, der ligger til grund for de vurderinger.

Kl. 14:03

Anden næstformand (Jeppe Søe):

Spørgeren.

Kl. 14:03

Christina Olumeko (ALT):

Her til sidst skal jeg bare forstå noget. Er det korrekt forstået, at ministeren mener, at vurderingen og dermed også beregningerne af etageejendommenes grundværdi med det her nye system i højere grad er baseret på virkeligheden, altså markedsværdien, i forhold til det gamle system?

Kl. 14:04

Anden næstformand (Jeppe Søe):

Ministeren.

Kl. 14:04

Skatteministeren (Jeppe Bruus):

Vi kan jo se, at træfsikkerheden i det nye system er ca. 90 pct., hvor den i det gamle var ca. 64 pct. Så ja, baseret på de data, ser det ud til, at det nye system er bedre i overensstemmelse med de faktiske handelspriser end det gamle system.

Kl. 14:04

Anden næstformand (Jeppe Søe):

Dermed tak til spørgeren og tak til ministeren for hurtig udrykning. Også tak til spørgeren for at komme i rigtig, rigtig fin tid, så vi ikke havde en alt for lang pause.

Vi fortsætter nu til næste minister, nemlig ministeren for fødevarer, landbrug og fiskeri, og spørgsmålet er fra fru Pia Kjærsgaard fra Dansk Folkeparti.

Kl. 14:04

Spm. nr. S 117

11) Til ministeren for fødevarer, landbrug og fiskeri af:

Pia Kjærsgaard (DF):

Vil ministeren indkalde til forhandlinger angående smågrisetransporterne og i bekræftende fald hvornår?

Anden næstformand (Jeppe Søe):

Værsgo.

Kl. 14:04

Pia Kjærsgaard (DF):

Tak for det. Jeg kan lige så godt sige rent ud til ministeren, at jeg søreme er skuffet ...

Kl. 14:05

Anden næstformand (Jeppe Søe):

Vi skal først lige kun have læst spørgsmålet op, og derefter er der debat. (Pia Kjærsgaard (DF): Ja, det skal jeg jo selvfølgelig. Men så skal jeg lige have spørgsmålene med – nu er det jo gået lidt tjept her det sidste stykke tid. Det kan være, at formanden kan give mig spørgsmålene). Ja, det er det, og det er ikke spørgerens skyld – det kan jeg helt sikkert, og det står helt nederst.

Kl. 14:05

Pia Kjærsgaard (DF):

Tak. Det er godt. Det kan jo nogle gange være lidt forvirrende, men så finder vi heldigvis ud af det.

Men mit spørgsmål er jo: Vil ministeren indkalde til forhandlinger angående smågrisetransporterne og i bekræftende fald hvornår?

Kl. 14:05

Anden næstformand (Jeppe Søe):

Ministeren.

Kl. 14:05

Ministeren for fødevarer, landbrug og fiskeri (Jacob Jensen):

Tak for spørgsmålet. Jeg vil indkalde aftalekredsen bag den politiske aftale om en styrket kontrol af dyretransporter til en drøftelse, når der er modtaget høringssvar til det udkast til bekendtgørelse, der forventes at blive sendt i høring inden for få uger.

Vi arbejder for, at bekendtgørelsen kan træde i kraft snarest muligt, og det er forventningen, at det kan blive den 1. april 2024. Inden bekendtgørelsen kan træde i kraft, skal Europa-Kommissionen notificeres, og bekendtgørelsen skal som nævnt sendes i høring, og det er således en forudsætning for bekendtgørelsens ikrafttræden i april, at forløbet i forbindelse med notificeringen af Kommissionen ikke forsinkes.

Kl. 14:06

Anden næstformand (Jeppe Søe):

Så kan spørgeren tale frit.

Kl. 14:06

Pia Kjærsgaard (DF):

Tak. Det er i allerhøjeste grad det, jeg kalder et embedsmandssvar, og det er det, jeg er så utrolig skuffet over. Jeg synes virkelig, at dyrevelfærden i Danmark er på et niveau, som vi ikke kan være bekendt. Vi sad jo i den mødefri periode ovre i ministeriet hos ministeren, hvor ministeren lovede og lovede ting, og nu bliver der læst et eller andet svar op ovre fra ministeriet om, at det skal vi lige have EU med på osv. osv., og om april 2024, og jeg ved ikke hvad.

Jeg kan godt se, at der intet sker i nærmeste fremtid, og imens er der en fuldstændig forfærdelig dyrevelfærd, specielt i forhold til smågrisene. Det, det jo også betyder, er en stigning i antallet af transporter til udlandet. Det betyder, at arbejdspladser forsvinder i Danmark, endda med en kraftig stigning.

Der er et stort behov for politiske drøftelser, og jeg fatter simpelt hen ikke, at ministeren med det ansvarsområde ikke indkalder os. Der er andre partier end mig – det ved jeg – der rykker ministeren i ørerne. Jeg må simpelt hen kræve, at der i løbet af ganske kort tid kommer en indkaldelse, og der er vi nødt til at diskutere det ovre i ministeriet. Vi kræver bedre dyrevelfærd. Og jeg kan se, at nu, hvor europaparlamentsvalgkampen så småt er ved at gå i gang, er der igen ordførere, der synes, at de skal gøre alt muligt, og de tager derned med transporter. Al ære og respekt for det, men jeg har jo hørt på det i årevis – i årevis! – og der sker intet.

Vi kan ikke vente længere, minister. Dels er der dyrevelfærden, dels er der i allerhøjeste grad brug for arbejdspladser her i Danmark. Hvad skete der med Danish Crown? Altså, det går nedad og nedad hele vejen igennem, og det kan vi ganske enkelt ikke være bekendt.

Kl. 14:08

Anden næstformand (Jeppe Søe):

Ministeren.

Kl. 14:08

Ministeren for fødevarer, landbrug og fiskeri (Jacob Jensen):

Jeg er faktisk meget, meget enig med fru Pia Kjærsgaard i analysen. Der er brug for arbejdspladser, og der er brug for bedre dyrevelfærd.

Det, der er tale om her, er en implementering af nationale regler for de indvendige højdekrav, altså en præcisering af transportforordningen i forhold til Danmark, og det kræver så den her procedure, uanset om man kan lide det eller ej, altså at vi først får det faglige grundlag, som vi har aftalt vi skal have, hvor Aarhus Universitet er blevet bedt om at lave den vurdering. Det skal selvfølgelig fagligt afklares, og derefter skal det så laves i en bekendtgørelse; det kræver, at det kommer i høring, og det kræver, at det bliver EU-notificeret.

Det er retningen. Men jeg kan sige til fru Pia Kjærsgaard, at det er min forventning, at det kommer til at ske inden for få uger, at der bliver indkaldt til drøftelser om det her spørgsmål.

Kl. 14:08

Anden næstformand (Jeppe Søe):

Tak. Spørgeren.

Kl. 14:08

Pia Kjærsgaard (DF):

Jeg må bare sige, at de svar, som jeg hører her, jo betyder, at ministeren ikke rigtig har tænkt sig at involvere aftalepartnerne, og det er altså os her i Folketinget; det er ikke nede i EU, Bruxelles eller Strasbourg, eller hvor det skal foregå, men her i Folketinget.

Der må jeg bare sige, at der jo er nogle aftalepartier bag loftshøjdekravet fra 2018 – fra 2018, minister! – plus nogle enkelte partier, der er kommet til, altså i forhold til hvordan loftshøjdekravet skal se ud. Og i stedet for venter man nu ved at sende en bekendtgørelse i høring og først derefter have en drøftelse med aftalepartnerne. Det går simpelt hen ikke. Det er efter min mening fuldstændig imod skik og brug herinde, altså hvad vi plejer at gøre.

Kl. 14:09

Anden næstformand (Jeppe Søe):

Ministeren.

Kl. 14:09

Ministeren for fødevarer, landbrug og fiskeri (Jacob Jensen):

Altså, det er den politiske aftale, jeg forholder mig til. Og jeg er fuldstændig enig med fru Pia Kjærsgaard i, at det har taget alt, alt for lang tid. Det ændrer ikke på, at vi nu er der, hvor vi har fået, under min ministertid, en afklaring fra Aarhus Universitet med de faglige vurderinger, der skal til, og vores styrelse har fået afklaret det grundlag og der nu er en bekendtgørelse, der kan sendes i udkast til høring inden for få uger.

Det er på den baggrund, altså når vi får høringssvarene, at vi tager den politiske drøftelse, hvilket jeg startede med at sige i mit svar. Og det betyder ikke, at der ikke er en involvering af aftalepartierne. Tværtimod betyder det netop, at jeg inviterer til, at man kan tage en drøftelse af, hvad det så er, der ligger i de svar i forhold til det faglige grundlag og dermed også i det bekendtgørelsesudkast, som siden hen skal sættes i system, sådan at det kan træde i kraft pr. april, hvis det går efter min overbevisning.

Kl. 14:10

Anden næstformand (Jeppe Søe):

Spørgeren.

Kl. 14:10

Pia Kjærsgaard (DF):

Tror ministeren selv på det? Altså, vi har jo en samling foran os, og jeg vil bare sige til ministeren – det tror jeg også ministeren forventer – at det ikke bliver sidste gang, ministeren kommer til at stå her. Måske kan man i virkeligheden indkalde til en stor forespørgselsdebat om det her, for jeg synes virkelig, det er et meget, meget stort problem.

Jeg hører bare hele tiden, at det er høringer, der kommer, før man indkalder aftalepartierne. Det synes jeg ikke om. Det synes jeg er uacceptabelt, for der er virkelig behov for, at der hele tiden bliver lagt – det kan jeg da høre – pres på ministeren, pres på embedsmændene, der sidder på det her område og nok styrer en hel del af det. Men der er behov for, vi bliver indkaldt lynhurtigt i Ministeriet for Fødevarer, Landbrug og Fiskeri, så det vil jeg bede om.

Kl. 14:11

Anden næstformand (Jeppe Søe):

Ministeren.

Kl. 14:11

Ministeren for fødevarer, landbrug og fiskeri (Jacob Jensen):

Men det her handler jo faktisk om, at vi skal have det her til at komme ud at virke i virkeligheden så hurtigt som muligt, og for at vi kan det, så skal vi jo leve op til de høringskrav, der er. Og hvis jeg ligesom sad det overhørig, tror jeg også, at jeg ville få ørerne i maskinen, om man så må sige, for at bruge fru Pia Kjærsgaards eget udtryk.

Det er derfor, jeg forholder mig til, at vi har en politisk aftale. Den vil jeg efterleve ved at sige, at når vi har høringssvarene, så skal vi netop have den politiske drøftelse af, hvordan bekendtgørelsen i sidste ende kommer til at se ud, så den kan blive udstedt af mig og dermed komme til at træde i kraft – med det forbehold, jeg nævnte, om, at EU skal notificeres. Det er reglerne, og det er også det, jeg agter at gøre inden for få uger.

Kl. 14:11

Anden næstformand (Jeppe Søe):

Tak til ministeren. Og tak til spørgeren – også for hurtig udrykning i den her sammenhæng.

Vi går videre til det næste spørgsmål, som er til ministeren for ligestilling, og det er fra fru Sólbjørg Jakobsen fra Liberal Alliance.

Kl. 14:11

Spm. nr. S 79

12) Til ministeren for ligestilling af:

Sólbjørg Jakobsen (LA):

Mener ministeren, at det er i orden, at kandidater fravælges til ansættelser og forfremmelser på grund af deres køn?

Anden næstformand (Jeppe Søe):

Værsgo.

Kl. 14:11

Sólbjørg Jakobsen (LA):

Tak. Mener ministeren, at det er i orden, at kandidater fravælges til ansættelser og forfremmelser på grund af deres køn?

Kl. 14:12

Anden næstformand (Jeppe Søe):

Ministeren.

Kl. 14:12

Ministeren for ligestilling (Marie Bjerre):

Nej.

Kl. 14:12

Anden næstformand (Jeppe Søe):

Spørgeren.

Kl. 14:12

Sólbjørg Jakobsen (LA):

Det er jeg meget glad for at høre. Der har været nogle eksempler, hvor man kan blive i tvivl om, hvorvidt det er anset som acceptabel praksis. Jeg vil gerne tage to eksempler op. Det ene er fra en privat virksomhed, og det andet er fra vores eget offentlige styre, om man så må sige.

Deloitte har nemlig meddelt, at de gerne vil gøre op med den skæve kønsbalance, og derfor er de begyndt at sige: Hvis det ikke er en kvinde og vi ikke når balancen, så bliver vi nødt til at sige nej tak. Vi har stillet skriftlige spørgsmål til beskæftigelsesministeren, som ikke har fundet anledning til at sige, at der er noget forkert i det. Tværtimod mener man, at man måske tidligere har favoriseret mænd over kvinder, og det har haft den konsekvens, at der er kvinder, der er blevet fravalgt. Det finder jeg forkasteligt, hvis det er tilfældet hos Deloitte, altså at de har fravalgt kvinder, fordi de er kvinder. Men her vil man så bevidst favorisere kvinder, fordi man måske har favoriseret mænd. Er det i overensstemmelse med, at man ikke bør fravælge nogen på baggrund af køn?

Det andet eksempel, jeg gerne vil tage op, er i forbindelse med udnævnelse af medlemmer til Skatterådet, hvor Folketingets partier har udpeget 6. Men skatteministeren vender så tilbage efter den her indstilling og siger: Er I nu helt sikre? Det siger han, fordi der kun er mænd. Er det virkelig sådan, at en minister skal gå ind og sætte spørgsmålstegn ved indstillede kandidater alene på baggrund af køn? Det ønsker jeg ministerens svar på.

Kl. 14:13

Anden næstformand (Jeppe Søe):

Ministeren.

Kl. 14:13

Ministeren for ligestilling (Marie Bjerre):

Det er min klare holdning, at man skal vælge den kandidat, der er mest kvalificeret, bedst egnet til jobbet eller til forfremmelsen, uanset hvilket køn den kandidat har, og det er sådan set også både i virksomhedens interesse og i samfundets interesse. Men desværre ved vi, at i dag besættes mange topposter på baggrund af personlige netværk, og kvinder bliver ofte automatisk underbevidst vurderet mindre kompetente end mænd til en lederpost, selv om de faktisk har de samme kvalifikationer. Derfor er det, jeg er optaget af som ligestillingsminister, at vi har et samfund, hvor alle med hårdt arbejde og med flid kan forfølge deres karriere og det, de ønsker, så langt deres talent rækker, uanset hvilket køn de har.

Kl. 14:14

Anden næstformand (Jeppe Søe):

Spørgeren.

Kl. 14:14

Sólbjørg Jakobsen (LA):

Det tror jeg alle er fuldstændig enige i, medmindre de er sexister. Derfor bliver jeg nødt til at spørge igen: Hvis jeg var en mand og ville have arbejde i Deloitte og var velkvalificeret i forhold til forfremmelse, men får den klare besked, at hvis de ikke er i balance, bliver de nødt til at sige pænt nej tak, hvordan hænger det så sammen med ambitionen om, at kønnet ikke skal stå i vejen for ens karriere?

Kl. 14:15

Anden næstformand (Jeppe Søe):

Ministeren.

Kl. 14:15

Ministeren for ligestilling (Marie Bjerre):

Problemet er jo, at kønnet står i vejen i dag; vi ved, at kvinder ofte vurderes mindre kompetente. Og vi ved, at man ofte bliver valgt på baggrund af netværk. Derfor hilser jeg det meget velkommen, at virksomheder – mange og flere virksomheder – begynder at arbejde mere aktivt, mere målrettet med politikker for, hvordan man får ophævet den uligestilling, der er, så kvinder vurderes på samme niveau som mænd.

Kl. 14:15

Anden næstformand (Jeppe Søe):

Spørgeren.

Kl. 14:15

Sólbjørg Jakobsen (LA):

Så ministeren mener, at det er et acceptabelt redskab i forhold til den ambition at fravælge folk på baggrund af køn, fordi man vil bekæmpe en formodet diskrimination?

Kl. 14:15

Anden næstformand (Jeppe Søe):

Ministeren.

Kl. 14:15

Ministeren for ligestilling (Marie Bjerre):

Jeg vil gerne gentage, hvad jeg sagde før: Man skal ikke fravælges på baggrund af sit køn. Ligestilling handler om, at man kan nå lige så langt, som ens talent rækker, lige så langt, som ens flid rækker, uanset hvilket køn man har. Desværre bliver vi bare nødt til at se i øjnene, at vi har et samfund i dag, hvor kvinder bliver vurderet mindre kompetente, hvor de automatisk underbevidst ikke bliver vurderet lige så kompetente som mænd. Den ulighed bliver vi nødt til at åbne øjnene for, og derfor hilser jeg det meget velkommen, at flere forskellige virksomheder arbejder målrettet med at ophæve den uligestilling og derfor forsøger at vurdere mænd og kvinder lige.

Kl. 14:16

Anden næstformand (Jeppe Søe):

Tak til spørgeren, og tak til ministeren.

Det sidste spørgsmål i dagens spørgetid er til uddannelses- og forskningsministeren, stillet af fru Sandra Elisabeth Skalvig fra Liberal Alliance.

Kl. 14:16

Spm. nr. S 70

13) Til uddannelses- og forskningsministeren af:

Sandra Elisabeth Skalvig (LA):

Mener ministeren, at Københavns Universitet har foretaget en fornuftig ressourceprioritering, når 228 årsværk på Københavns Universitet er ansat til at lave kommunikation, jf. Søren K. Villemoes og Christoffer Zieler: »Det kommunikerende universitet« i Weekendavisen den 25. august 2023?

Anden næstformand (Jeppe Søe):

Værsgo.

Kl. 14:16

Sandra Elisabeth Skalvig (LA):

Tak for det. Spørgsmålet lyder:

Mener ministeren, at Københavns Universitet har foretaget en fornuftig ressourceprioritering, når 228 årsværk på Københavns Universitet er ansat til at lave kommunikation, jf. Søren K. Villemoes og Christoffer Zieler: »Det kommunikerende universitet« i Weekendavisen den 25. august 2023?

Kl. 14:17

Anden næstformand (Jeppe Søe):

Ministeren.

Kl. 14:17

Uddannelses- og forskningsministeren (Christina Egelund):

Tak for det. Jeg tror i virkeligheden, det umiddelbare svar er, at det kommer an på, hvad den stigning egentlig er et udtryk for. For jeg synes, det er vigtigt, at universiteterne formidler deres viden til omverdenen, så de penge, som vi bruger på forskning f.eks. og innovation kan gøre gavn bredt i samfundet. Det fremgår i øvrigt også af universitetsloven, at universiteterne skal udveksle viden og kompetencer med det omgivende samfund, og at universiteternes forsknings- og uddannelsesresultater skal bidrage til at fremme vækst, velfærd og udvikling i samfundet. Derfor kan det jo godt give god mening, at der er medarbejdere på universiteterne, som arbejder med kommunikation og formidling.

Om 228 årsværk ansat til at lave kommunikation er det rigtige eller rette antal, vil jeg lade være op til ledelsen på Københavns Universitet at vurdere, for KU er som de øvrige universiteter selvejende institutioner, og det er derfor ledelsen på Københavns Universitet, som har ansvaret for universitetets opgaver og for at prioritere universitetets ressourcer. Og det har jeg sådan set tillid til at de gør.

Så har jeg også noteret mig, at Københavns Universitet har igangsat et effektiviseringsarbejde, hvor de bl.a. har undersøgt, hvor mange medarbejdere der arbejder med kommunikation. Som minister for området finder jeg det fornuftigt, at man på Københavns Universitet har fokus på at have en effektiv ressourceudnyttelse og løbende vurdere, om deres opgave og medarbejdersammensætning er den rette.

Kl. 14:18

Anden næstformand (Jeppe Søe):

Spørgeren.

Kl. 14:18

Sandra Elisabeth Skalvig (LA):

Tak for svaret. I artiklen står der bl.a., at Københavns Universitet efter en større sparerunde i 2016 har fordoblet antallet af kommunikationsmedarbejdere. Dengang var antallet nede på 111, og nu står vi 7 år efter og er oppe på et antal, der hedder 228 årsværk. Hvad tror ministeren er årsagen til den massive stigning inden for de sidste 7 år? Og mener ministeren, at det er en fornuftig prioritering, eller mener ministeren, at man eventuelt kunne bruge ressourcerne bedre?

Kl. 14:19

Anden næstformand (Jeppe Søe):

Ministeren.

Kl. 14:19

Uddannelses- og forskningsministeren (Christina Egelund):

Jeg tror ikke, at jeg sådan skal tro noget om, hvad der ligger bag den vækst i antallet. Jeg kan så også forstå – det fremgår også af Weekendavisens artikel – at der vist også er noget med opgørelsesmetoderne, hvor man i den første opgørelse ligesom har taget dem, der havde ansættelsestitlen kommunikationsmedarbejder, og nu i den her seneste opgørelse, hvor tallet jo ganske rigtigt er steget, har kigget mere bredt på det. Hvad det er udtryk for, ved jeg ikke. Der er også forskellige eksperter, som udtaler sig i artiklen, og som peger på, at det jo sådan set kan være fornuftigt nok, hvis det er et udtryk for, at man fra det omgivende samfund interesserer sig mere for, hvad forskerne kan og ved og vil formidle. Hvis det er det, der ligger bag det, kan det jo sådan set være fornuftigt nok.

Kl. 14:20

Anden næstformand (Jeppe Søe):

Tak. Spørgeren.

Kl. 14:20

Sandra Elisabeth Skalvig (LA):

Man kan sige, at i artiklen bliver det i hvert fald konkluderet, at uanset hvilken måde man ligesom opgør antallet af kommunikationsmedarbejdere på, har der været et massiv stigning i antallet. Og jeg er sådan lidt nysgerrig på, om ministeren er tilfreds med den udvikling, der har været.

Kl. 14:20

Anden næstformand (Jeppe Søe):

Ministeren.

Kl. 14:20

Uddannelses- og forskningsministeren (Christina Egelund):

Det vil jeg simpelt hen tillade mig at svare hverken ja eller nej til. For det første mener jeg ikke, det er min opgave. Det er Københavns universitets ledelse, som foretager den prioritering inden for de rammer, som selvfølgelig er gældende. Så vil jeg for det andet også være varsom med nødvendigvis at tage en stigning i antallet af kommunikationsuddannede, uanset hvilken ansættelsestitel man så måtte have, som et udtryk for noget, der bare er overflødigt, for det er en vigtig opgave for universiteterne at meddele sig til det omgivende samfund. Jeg tror også, at hvis man kigger på partiernes økonomier her i Folketinget, vil man formentlig også se en vækst i antallet af kommunikationsmedarbejdere.

Kl. 14:21

Anden næstformand (Jeppe Søe):

Spørgeren.

Kl. 14:21

Sandra Elisabeth Skalvig (LA):

I artiklen fremgår det også, at Københavns Universitet bruger hele 7 pct. af deres samlede årsværk på kommunikation. Er ministeren bekendt med, om dette også gør sig gældende på andre universiteter?

Kl. 14:21

Anden næstformand (Jeppe Søe):

Ministeren.

Kl. 14:21

Uddannelses- og forskningsministeren (Christina Egelund):

Det er jeg på stående fod ikke bekendt med, hverken i den ene eller den anden retning.

Kl. 14:21

Anden næstformand (Jeppe Søe):

Dermed tak til både ministeren og spørgeren. Hermed er spørgetiden afsluttet med enkelte udfordringer undervejs, men igennem kom vi. Tak for svar, og tak for spørgsmål.

Det sidste punkt på dagsordenen er:

2) 1. behandling af lovforslag nr. L 52:

Forslag til lov om ændring af momsloven, opkrævningsloven, skattekontrolloven og forskellige andre love. (Gennemførelse af aftale om skærpede og hurtigere sanktioner på skatteområdet).

Af skatteministeren (Jeppe Bruus).

(Fremsættelse 11.10.2023).

Kl. 14:21

Forhandling

Anden næstformand (Jeppe Søe):

Forhandlingen er nu åbnet, og den første ordfører på talerstolen er hr. Anders Kronborg fra Socialdemokratiet.

Kl. 14:22

(Ordfører)

Anders Kronborg (S):

Tusind tak for det. Jeg synes faktisk, det er en rigtig god dag og et godt lovforslag at stå med heroppe, for det er jo en aftale, som er blevet indgået med stort set samtlige partier i Folketinget, nemlig Socialistisk Folkeparti, Danmarksdemokraterne, Liberal Alliance, Enhedslisten, Radikale Venstre, Dansk Folkeparti, Alternativet og Nye Borgerlige. Og når jeg lige starter med at nævne det, er det jo, fordi det danske folkestyre er bedst, når vi arbejder sammen. I forhold til noget så vigtigt som indsatsen mod skatteøkonomisk kriminalitet, skatteunddragelse, er det også vigtigt, at vi er bredt enige her i Folketinget. Det er jo skatter, der er med til at finansiere vores alle sammens velfærdssamfund og det er klart, at hvis den tillid skal opretholdes, skal man også efter dem, der snyder.

Vi skærper nu straffen for svindel med skatter, og konsekvensen af aftalen bliver jo med det her lovforslag mere mærkbar for dem, der således også snyder fællesskabet. Det er også samtidig hensigten, at skærpelsen skal være præventiv, så folk simpelt hen, inden de overvejer at snyde, lader være. Lad mig derfor også fremhæve tre elementer, som Socialdemokratiet synes er vigtige i forhold til aftalen:

Hvis vi bl.a. ser på den fart, som den digitale udvikling har medført, skal man være hurtigt inde, og der har vi set, at man nogle gange simpelt hen været for langsom, og så har pengene været væk. Her foreslås det, at Skatteforvaltningen skal kunne foretage en arrest i virksomhedens indestående, så indeståendet bliver indefrosset i virksomhedens drift. Det bidrager også til, at statens risiko for tab bliver mindre.

Det næste, der er værd at fremhæve, er en ny sanktionspraksis i forhold til sager om skatteunddragelse, og det handler i det her forslag om at skærpe bødeniveauet i store skatte- og afgiftsunddragelsessager. Det handler om regelforenkling, og det handler om at mindske risici for lange sagsbehandlingstider. Der er således tale om et betydeligt løft af bødeniveauet, som vil ramme de største og mest alvorlige unddragelser hårdest.

Til sidst vil jeg gerne fremhæve den tredje ting, og det er, at det gøres muligt at pålægge ledelsesmedlemmer i virksomheder hæftelsesansvar for skatter og afgifter; det er også rigtig positivt.

Så med de bemærkninger ser jeg frem til de videre forhandlinger og drøftelser i Skatteudvalget, og det kunne jo være, at vi var så heldige, at det sidste parti, der ikke er med i aftalen, nemlig Det Konservative Folkeparti, i forbindelse med udvalgsarbejdet – de er ikke til stede i salen i dag, kan jeg se – så, hvor fabelagtig det her forslag faktisk er, så vi kunne fuldbyrde paletten ved, at alle partier var med. Jeg har en hilsen med fra hr. Peter Kofod fra Dansk Folkeparti, som desværre ikke kan være til stede i salen i dag. Han har bedt mig om at overbringe en hilsen til Tingets ærede medlemmer, og den er, at Dansk Folkeparti her ved førstebehandlingen kan støtte lovforslaget. Tak for ordet.

Kl. 14:25

Anden næstformand (Jeppe Søe):

Der er ingen korte bemærkninger, så dermed også tak til ordføreren. Næste ordfører på talerstolen er fru Anni Matthiesen fra Venstre.

Kl. 14:25

(Ordfører)

Anni Matthiesen (V):

Tak for det, formand. Skat er nødvendig – i hvert fald hvis vi fortsat ønsker et velfærdssamfund, og det gør vi i Venstre. Vi kan diskutere størrelsen både på skatterne og på velfærdssamfundet, men det rokker ikke ved, at skat er nødvendig, hvis vi ønsker et velfærdssamfund. Vi har i Danmark en samfundskontrakt, hvor vi vel mere eller mindre modvilligt accepterer forholdsvis høje skatter mod til gengæld at få stillet en række velfærdsydelser til rådighed uden beregning. Men det kan også kun lade sig gøre, hvis det er sådan, at borgerne og virksomhederne faktisk betaler deres skat. Skattesvindelen skal derfor også hurtigt følges op med sanktioner – effektive sanktioner. Og det skal vi kunne mærke, hvis vi vil nyde godt af fællesskabet, for i virkeligheden snyder man jo faktisk det, der svarer til sin nabo, hvis man ikke betaler.

Det er baggrunden for, at vi i dag udmønter initiativerne fra en bred politisk aftale, som hedder »Hårdere straf Hurtigere konsekvens«. Et af tiltagene handler om højere bøder, ligesom Skatteforvaltningen får mulighed for at afslutte flere sager med et administrativt bødeforelæg. Et andet tiltag handler om tillægsbøder i smuglerisager. Konkret betyder det, at selv om man har fået en fængselsdom for smugleri, kan man også få tildelt tillægsbøder oven i fængselsstraffen. Skatteforvaltningen skal også have mulighed for at inddrage virksomheders registrering i forbindelse med køb eller salg af fiktive eller falske fakturaer. Derudover skal det være muligt at pålægge ledelsen i disse virksomheder et hæftelsesansvar, hvis de enkelte ledelsesmedlemmer har handlet forsætligt eller groft uagtsomt.

Som jeg nævnte indledningsvis, er velfærden fundamentet for vores trygge og rige samfund, men fundamentet er også kun så stærkt, hvis der kommer midler til det. Lovforslaget her om skærpede og hurtigere skattesanktioner på skatteområdet vil sikre, at færre snyder i skat, og jeg kan derfor også, naturligvis på vegne af Venstres folketingsgruppe, meddele, at vi støtter lovforslaget.

Kl. 14:28

Anden næstformand (Jeppe Søe):

Der er ingen spørgsmål fra salen. Tak til ordføreren. Næste ordfører på talerstolen er hr. Mohammad Rona fra Moderaterne.

Kl. 14:28

(Ordfører)

Mohammad Rona (M):

Tak for ordet. Jeg har altid vidst, at vores skattesystem i Danmark er fundamentalt for vores samfund og den måde, vi lever på i Danmark. Det er kun blevet endnu mere tydeligt for mig, efter at jeg er blevet skatteordfører. Vores velfærdssamfund er ganske enkelt betinget af, at folk betaler den skat, de skal. Det udhuler nemlig både samfundet og konkurrencevilkårene, når nogle vælger at snyde, og så er det naturligvis også ulovligt.

Derfor er jeg glad for, at vi på tværs af mange partier er blevet enige om en aftale om en ny sanktionspraksis i sager om skatteunddragelse. Det er en aftale, som udmøntes med dette forslag, og som indeholder flere elementer, bl.a. en justering og skærpelse af bødeniveauet, således at der skabes en fair balance, hvor dem, der snyder mest, rammes hårdest, og en indførelse af tillægsbøder i fængselssager om smugleri, så sanktionspraksis på skatteområdet harmoniseres.

Jeg er glad for dette lovforslag, og jeg tror på, at vi med skærpede straffe kan opnå at ramme de rigtige, der snyder, og ikke mindst afskrække dem, der overvejer at snyde. Tak for den brede opbakning, og jeg glæder mig til den videre forhandling i udvalget. Moderaterne støtter forslaget.

Kl. 14:29

Anden næstformand (Jeppe Søe):

Det er der ingen kommentarer til fra salen. Så tak til ordføreren. Næste ordfører på talerstolen er hr. Sigurd Agersnap fra Socialistisk Folkeparti. Værsgo.

Kl. 14:29

(Ordfører)

Sigurd Agersnap (SF):

Tak for ordet, formand. Vi kan ofte være uenige om skat, men vi kan selvfølgelig og heldigvis ikke være uenige om, at man skal overholde de regler, der er. Derfor er det her jo også et lovforslag, der nyder bred opbakning i Folketinget, hvilket også de tidligere ordførere har været inde på. Vi støtter det også i SF.

Det er seks af de initiativer, som vi blev enige om i aftalen om at styrke indsatsen mod skatteøkonomisk kriminalitet her før sommer. Jeg synes, at mange af initiativerne har været nævnt fint i debatten. Det handler om at sikre Skatteforvaltningen ordentlige muligheder for at føre kontrol med svindel, også i en digital økonomi. Men der er to pointer, som jeg bare vil fremhæve og tilføje.

Det, at man ensretter bødegrænser og fjerner progressionsgrænser og ensarter praksis i Skatteforvaltningen, betyder også, at det bliver lettere at administrere for vores Skatteforvaltning. Det betyder, at der er en besparelse i Skatteforvaltningen, netop fordi reglerne bliver ensartet. Det er fornuftigt. Samtidig betyder det, at man løfter nogle af sagerne over i Skatteforvaltningen i stedet for Justitsministeriet eller hos domstolene, at man løfter noget af sagspresset på domstolene. Der har været en uheldig praksis med, at de meget store svindelsager ikke blev sanktioneret ordentligt, fordi de lå hos domstolene og ventede i lang tid, hvorimod de mindre sager blev sanktioneret af skattemyndighederne. Det er godt at få rykket flere af dem over hos skattemyndighederne. Man vurderer i lovforslaget, at det afhjælper noget af sagspresset på Justitsministeriet for ca. 14 mio. kr. årligt, og det synes jeg også er værd at tage med, når man kender til det pres, der er derovre.

Med de bemærkninger kan vi støtte lovforslaget i SF.

Kl. 14:31

Anden næstformand (Jeppe Søe):

Der er en enkelt kommentar. Den er fra hr. Rasmus Jarlov fra Det Konservative Folkeparti.

Kl. 14:31

Rasmus Jarlov (KF):

Hr. Sigurd Agersnap siger, at vi ikke kan være uenige om, at man skal betale sin skat. Det er vi heller ikke. Men man kan godt være uenige om, om det er rigtigt, at folk bryder skattelovgivningen, når skattemyndighederne påstår det.

Én ting er, at skattemyndighederne kommer og påstår, at en borger har brudt skattelovgivningen, men det er jo ikke nødvendigvis korrekt. Det kan godt være, at skattevæsenet tager fejl. Og i den situation, hvor der er strid om, hvorvidt skattelovgivningen er overtrådt, virker det for mig meget voldsomt, at man med det her lovforslag giver skattemyndighederne mulighed for administrativt, uden om domstolene, uden en ordentlig proces og uden en ordentlig retssikkerhed at tildele bøder på, som jeg læser det, op til 1 mio. kr. 1 mio. kr. i bøde kan ødelægge folks liv.

Samtidig gives der også mulighed for, at man administrativt kan lukke folks bankkonti, hvilket kan ødelægge folks virksomheder. Hvis du ikke har en bankkonto over længere tid, kan du ikke drive virksomhed. Det er de facto en lukning af en virksomhed, som kan foregå administrativt. Det er nogle meget voldsomme magtmidler, man giver skattemyndighederne. Er det rimeligt efter SF's opfattelse?

Kl. 14:32

Tredje næstformand (Karsten Hønge):

Ordføreren.

Kl. 14:32

Sigurd Agersnap (SF):

Ja, det mener vi er rimeligt, og det er jo derfor, vi er en del af aftalen. Det er rigtigt, at der er nogle beføjelser, der falder over til Skatteministeriet nu. Det betyder jo ikke, at der ikke stadig kan være domstolsafprøvning på sagerne. Man vil stadig væk kunne føre en retssag på de her sager, og derfor vil vi altid kunne få klarlagt retsgrundlaget.

Men når man er nødt til at have ret vide beføjelser i Skatteforvaltningen, er det jo, fordi man ellers ikke har kunnet opretholde retten på det her område – simpelt hen fordi pengene flytter sig for hurtigt, eller fordi ledelsesansvaret forsvinder videre. Så der er selvfølgelig en afvejning der, men vi mener, det er fornuftigt, at man giver Skatteforvaltningen nogle stærkere muligheder for at føre sanktion med den lovgivning, vi jo ellers er enige om.

Kl. 14:33

Tredje næstformand (Karsten Hønge):

Spørgeren.

Kl. 14:33

Rasmus Jarlov (KF):

Men er det også en praksis, vi kan bruge i andre situationer? Altså, vi har også en sagspukkel inden for kriminalsager. Skal vi så også sige, at vi bare giver politiet lov til at afgøre, om man har brudt loven, og uddele straffe af en størrelsesorden, der svarer til 1 mio. kr.? Vil det være rimeligt også at gøre i almindelige straffesager, eller er det kun i skattesager, at borgerne skal stilles så ringe retssikkerhedsmæssigt? Og i så fald, hvorfor skal det være sådan på skatteområdet, men ikke på andre områder? For mig virker det ret utroligt, at man giver staten lov til uden om domstolene at påføre folk så voldsomme straffe.

Kl. 14:33

Tredje næstformand (Karsten Hønge):

Ordføreren.

Kl. 14:34

Sigurd Agersnap (SF):

Jeg forstår ikke helt spørgsmålet, eller måske forstår jeg noget af det. Men vi har jo bøder på en række andre områder, der også kan uddeles administrativt, og det er den praksis, man også lægger her. Så er det klart, at der er noget i forhold til bødestørrelserne. Når man har at gøre med rigtig stort svig for større beløb, så er der også store bødestørrelser.

Men det er jo ikke rigtigt, at det kun er på skatteområdet, at man administrativt kan udskrive en bøde. Det kan politiet også gøre. Det er heller ikke rigtigt, at det kun er på skatteområdet, at man kan foretage en form for arrestation, mens man opklarer en sag. Det kan man også på andre områder.

Kl. 14:34

Tredje næstformand (Karsten Hønge):

Der er ikke flere korte bemærkninger. Tak til hr. Sigurd Agersnap. Næste ordfører er hr. Kristian Bøgsted, Danmarksdemokraterne.

Kl. 14:34

(Ordfører)

Kristian Bøgsted (DD):

Tak for ordet. Der er jo sagt rigtig mange gode ting om forslaget allerede, så det vil jeg ikke trække i langdrag, men bare understrege, at når man går ind og skærper straffen for at svindle med bl.a. skat og dermed snyde fællesskabet, synes vi det er en god ting. Fra Danmarksdemokraternes side bakker vi selvfølgelig op om forslaget her.

Kl. 14:35

Tredje næstformand (Karsten Hønge):

Der er ingen korte bemærkninger. Tak til hr. Kristian Bøgsted. Næste ordfører er hr. Steffen W. Frølund, Liberal Alliance.

Kl. 14:35

(Ordfører)

Steffen W. Frølund (LA):

Tak for det, formand. Jeg iler til talerstolen. I Liberal Alliance støtter vi op om lovforslaget, som styrker indsatsen mod skatteøkonomisk kriminalitet, hvor vi med disse tiltag griber ind over for systematiseret og organiseret kriminalitet.

Lovforslaget gør samtidig op med det indviklede og tungt administrative bøde- og sanktionssystem, da det ensretter beløbssatser, afskaffer progression og forhøjer grænserne for, hvornår sager sendes til politiet. Dette ser vi som velkomne tiltag, der medvirker til at håndtere de høje sagsbehandlingstider og styrker retssikkerheden for borgerne og virksomheder.

Et minus set fra vores stol er dog, at lovforslaget indfører hæftelsesansvar for virksomheders ledelsesmedlemmer, hvilket risikerer at rumme mere vidtgående konsekvenser, end vi formoder intentionen er. Dette er, fordi de administrative medarbejdere, som kan varetage uddelegerede opgaver, kan risikere at blive ramt af personlige hæftelser, selv om de ikke reelt sidder i virksomhedens ledelse. Dette ses også bemærket i nogle af høringssvarene.

Den politiske aftale understreger desuden vigtigheden af god klageadgang, hvilket vi i Liberal Alliance også ser positivt på.

Så skulle jeg hilse fra Nye Borgerlige og sige, at de også støtter forslaget.

Kl. 14:36

Tredje næstformand (Karsten Hønge):

Der er en kort bemærkning til hr. Rasmus Jarlov, Konservative Folkeparti.

Kl. 14:36

Rasmus Jarlov (KF):

Jeg er meget overrasket over, at Liberal Alliance er med i det lovforslag her, for det er et lovforslag, som i den grad styrker staten på bekostning af borgerne. Man giver lov til at uddele nogle meget, meget store bøder – op til 1 mio. kr., som jeg læser det, fordi det er sager op til 0,5 mio. kr., og bøden kan være det dobbelte af det beløb, som man måtte have unddraget sig i skat. Så bøder på op til 1 mio. kr. giver man staten lov til at uddele administrativt. Det er meget voldsomt. Samtidig giver man også staten lov til at lukke virksomheders bankkonti administrativt, hvilket de facto kan ødelægge en virksomhed. Hvis du ikke har en bankkonto, kan du ikke drive virksomhed. Skattevæsenet får hermed retten til at lukke virksomheder.

Skattevæsenet tager ofte fejl. Skattevæsenet er ikke ufejlbarligt. Skattelovgivningen er enormt kompliceret, og de mennesker, der sidder i skattevæsenet, er ikke guder. Det er mennesker, som laver forkerte vurderinger. Jeg er sikker på, at hr. Steffen W. Frølund også har fået masser af henvendelser fra borgere, som føler sig klemt af skattevæsenet, og som mener, at de er blevet behandlet uretfærdigt. Hvorfor er Liberal Alliance med til at svigte de menneskers retsstilling så voldsomt, som man gør med det lovforslag her?

Kl. 14:37

Tredje næstformand (Karsten Hønge):

Ordføreren.

Kl. 14:37

Steffen W. Frølund (LA):

Tak for spørgsmålet. Jeg deler fuldstændig den bekymring, som hr. Rasmus Jarlov bringer frem her, og jeg tillod mig rent faktisk i aftalekredsen under de forhandlinger, der var der, at bringe det emne konkret op. Og de svar, der kom tilbage fra embedsværket til mig, var betryggende for, at jeg faktisk ikke følte, at folks retsstilling ville blive synderlig ramt på den måde, som det bliver beskrevet her.

Det synes jeg er en fuldstændig fair diskussion at have videre. Det kunne godt være noget, jeg kunne have lyst til at følge op på med nogle skriftlige spørgsmål i udvalgsarbejdet, så jeg, inden vi når til tredje behandling, er helt sikker på, at jeg stadig er betrygget på det område. For jeg deler selvfølgelig bekymringen. Borgernes retsstilling skal ikke væsentligt forringes, bare fordi vi skal ramme dem, som rent faktisk begår kriminalitet, lidt hårdere.

Kl. 14:38

Tredje næstformand (Karsten Hønge):

Spørgeren.

Kl. 14:38

Rasmus Jarlov (KF):

Men hvad er det, der har gjort hr. Steffen W. Frølund betrygget? For jeg er ikke betrygget, og det er derfor, vi stemmer imod, at man giver lov til at give administrative bøder på op på 1 mio. kr. og lukke virksomheder ved at lukke deres bankkonti, sætte dem i en fuldstændig umulig situation, hvor de ikke kan drive deres virksomhed videre, alene fordi skattemyndighederne mener, at de har overtrådt loven. Der vil jo være sager, hvor skattemyndighederne tager fejl. Det er jo uundgåeligt med det antal skattesager, der er i Danmark. Så vil der være sager, hvor skattevæsenet tager fejl, og dermed, hvor virksomheder urimeligt bliver lukket administrativt af skattemyndighederne, uden at man kan gøre noget ved det. Hvordan er det rimeligt i Liberal Alliances øjne, at det går ud over folk på den måde?

Kl. 14:39

Tredje næstformand (Karsten Hønge):

Ordføreren.

Kl. 14:39

Steffen W. Frølund (LA):

Det var rimeligt i den forstand, at balancerne for, hvornår skattemyndighederne kunne træde til at gøre det, og de perioder, i forhold til hvor lang tid de her konti kunne være låst, og hvor lang klageadgangene var, var rimelige. Det var de svar, jeg fik tilbage, som betryggede mig der.

Jeg er helt med på pointen her. Hvis det ikke er tilfredsstillende og man kan se, at folk må gå fra hus og hjem, skulle jeg til at sige – fra virksomhed og drift – uden at have sikkerhed her, så er det også et problem for os. Jeg var betrygget i det. Det vil jeg gerne sikre mig at jeg fortsat er.

Kl. 14:39

Tredje næstformand (Karsten Hønge):

Der er ikke flere korte bemærkninger. Tak til hr. Steffen W. Frølund. Næste ordfører er hr. Rasmus Jarlov, Konservative Folkeparti.

Kl. 14:39

(Ordfører)

Rasmus Jarlov (KF):

Konservative Folkeparti støtter ikke lovforslaget, og det gør vi ikke, fordi vi synes, det er alt for voldsomt over for borgernes retssikkerhed, at man giver skattevæsenet mulighed for at give bøder på, som jeg læser det, op til 1 mio. kr. i sager, hvor skattevæsenet påstår, at borgere har snydt i skat, og at man giver mulighed for at lukke virksomheders bankkonto og dermed de facto lukke virksomhederne, fordi det er umuligt at drive sin virksomhed videre, hvis man ikke har en bankkonto. Så kan man ikke modtage penge, og man vil heller ikke kunne betale sine regninger; alt bryder sammen økonomisk, og det bliver umuligt at fortsætte virksomheden. Det er meget voldsomme indgreb, at man får lov til at lukke virksomheder, alene fordi skattemyndighederne har en påstand om, at nogen har snydt i skat. Vi mener, det er vigtigt, at der er retssikkerhed for borgere og virksomheder, så de ikke risikerer på et forkert grundlag at blive lukket.

Hvis skattemyndighederne påstår, at nogen har snydt i skat, er der jo to muligheder. Den ene er, at skattemyndighederne har ret, og den anden er, at skattemyndighederne tager fejl. Og det vil være sådan nogle gange, at skattemyndighederne tager fejl. Vi har en meget kompleks skattelovgivning i Danmark. Der er også skøn, ofte i sagerne om, hvorvidt man har foretaget sig noget rigtigt eller noget forkert. Derfor er det ikke sådan, at skattemyndighederne nødvendigvis har ret, når de kommer med en påstand om, at folk har snydt i skat.

Skattemyndighederne vil ofte have ret, og det er klart, at hvis man giver skattemyndighederne nogle kraftige virkemidler, vil man også kunne stoppe meget skattesvindel, men man risikerer også, at der vil være flere sager, hvor borgerne kommer i klemme, og hvor virksomheder kommer i klemme. Det at give bøder på op til 1 mio. kr. og lukke virksomheder gennem at lukke deres bankkonto er meget, meget hårde virkemidler, som efter vores mening bør være forankret ved en domstol, således at der er nogen, der objektivt tager stilling til, om det er korrekt, når det bliver påstået, at man har snydt i skat. Vi vil hellere, at der er nogle skyldige, der en gang imellem går fri, end at der vil være en masse uskyldige, som får smadret deres virksomheder og får smadret deres liv, ved at der kan gives så voldsomme bøder, som man giver lov til her.

Vi er alle sammen imod skattesvindel; der er ingen, der mener, at man ikke skal betale den skat, som er demokratisk vedtaget i Folketinget gennem lovgivningen at man skal betale. Men vi mener altså også, at det bør være sådan, at man ikke bare tager skattemyndighedernes ord for det, men at der skal være en ordentlig proces, hvor det bliver prøvet af, om det er korrekt, at man har snydt i skat, før man får smadret sit liv og sin virksomhed. Derfor kan vi ikke støtte lovforslaget.

Kl. 14:42

Tredje næstformand (Karsten Hønge):

Der er ingen korte bemærkninger. Tak til hr. Rasmus Jarlov. Næste ordfører er fru Trine Pertou Mach, Enhedslisten.

Kl. 14:42

(Ordfører)

Trine Pertou Mach (EL):

Tak for det. I dag behandler vi lovforslaget, som skal implementere aftalen om hårdere straf og hurtigere sanktioner for svig med skatter og afgifter, og det skal ses i sammenhæng med hele den styrkede kontrolindsats, der er indført på skatteområdet i de seneste par år. I Enhedslisten er vi store tilhængere af at styrke skattekontrollen, og derfor har vi også været med i alle aftalerne på området, bl.a. i den sidste regeringsperiode, hvor vi sad med som støtteparti, og vi er også med i den her aftale og stemmer derfor selvsagt også for lovforslaget.

Vi synes, det er rigtig positivt, at der er så bred opbakning til den her aftale og til flerårsaftalen om skattevæsenets økonomi for de næste 4 år. Efter mange års udsultning af skattevæsenet er det blevet tid til at rette op på store dele af kontrolindsatsen. Det er virkelig positivt. Jeg håber oprigtigt, at alle de aftalepartier også vil være med til at gå videre med kontrolindsatsen. Det er noget, der jo også kommer til at gælde på udbytteskatområdet, som der kommer forhandlinger om i den nærmere fremtid.

Svindel med skatter og afgifter betyder ikke kun færre skatteindtægter, som andre ordførere har været inde på tidligere. Det er skatteindtægter, der kunne have været brugt på klimatiltag og velfærd. Men de mange store svindelsager har jo også været med til at underminere og bidrage til at underminere borgernes tillid til skattesystemet. Det er noget, der er fuldstændig afgørende at modvirke, og derfor er en effektiv skattekontrol afgørende, både for tiltroen til vores velfærdssamfund, men også til vores fælles politiske institutioner i al almindelighed.

Tiltagene i lovforslaget har, som andre har været inde på, til hensigt at modvirke lange sagsbehandlingstider, som er noget, der medfører, at svindlerne ikke bliver mødt med hurtige og mærkbare konsekvenser for at snyde med skatter og afgifter. Samtidig skal tiltagene medvirke til en mere effektiv sagskæde, så det forhindres, at skattevæsenet bruger unødig mange ressourcer på sagsbunker, der risikerer at blive forældet, mens sagerne venter på at blive behandlet.

Som opfølgning på aftalen er det aftalt, at arbejdet med sanktioner ikke stopper her, og i det her efterår skal der ses på yderligere tiltag til at skærpe indsatsen over for skattesvig. Det er et arbejde, vi vil se frem til, og jeg vil igen appellere og minde aftalepartierne om, at øgede investeringer i skattekontrol betaler sig; kontrolmedarbejderne tjener deres løn hjem mange gange til fælleskassen. Lad os huske på det, både nu, men også, når vi diskuterer kontrol på udbytteskatområdet senere på året. Tak for ordet.

Kl. 14:44

Tredje næstformand (Karsten Hønge):

Der er ingen korte bemærkninger. Jo, der nåede lige at komme en kort bemærkning til hr. Rasmus Jarlov, Det Konservative Folkeparti.

Kl. 14:45

Rasmus Jarlov (KF):

Er retssikkerhed vigtigt for Enhedslisten?

Kl. 14:45

Tredje næstformand (Karsten Hønge):

Ordføreren.

Kl. 14:45

Trine Pertou Mach (EL):

Ja, det er det helt bestemt.

Kl. 14:45

Tredje næstformand (Karsten Hønge):

Spørgeren.

Kl. 14:45

Rasmus Jarlov (KF):

Hvorfor skal det så ikke gælde for folk, som myndighederne påstår snyder i skat? Altså, Enhedslisten må vel være enig i, at det ikke nødvendigvis er sådan, at skattevæsenet har ret, hvis de påstår, at folk har snydt i skat, men at der også er den mulighed, at skattevæsenet tager fejl, og at det nogle gange uundgåeligt må være sådan, at skattevæsenet faktisk tager fejl i nogle af de her sager.

Er det ikke meget voldsomt at kunne uddele bøder på op til 1 mio. kr., som jeg i hvert fald læser det, og at kunne lukke folks bankkonto og dermed deres virksomheder sådan rent administrativt, uden at der nødvendigvis har været en dommer og en retskendelse inde over det?

Kl. 14:45

Tredje næstformand (Karsten Hønge):

Ordføreren.

Kl. 14:45

Trine Pertou Mach (EL):

Jeg tror i virkeligheden, at hr. Rasmus Jarlov har fået svaret ad et par omgange fra vores ordførerkolleger, der var på talerstolen tidligere, hr. Sigurd Agersnap og hr. Steffen W. Frølund, som er fra partier, for hvem det også er meget vigtigt med retssikkerheden. Jeg kan i virkeligheden lige så fint henvise til dem og sige, at det jo er noget, vi har haft oppe i forhandlingerne. Det er noget, der har været diskuteret, og vi har stillet spørgsmål om det. Og de svar, vi har fået det, har også gjort os i Enhedslisten betrygget i, at der ikke er risiko for, at folks retssikkerhed bliver krænket.

Kl. 14:46

Tredje næstformand (Karsten Hønge):

Så er der ikke flere korte bemærkninger. Tak til fru Trine Pertou Mach. Den næste ordfører er fru Samira Nawa, Radikale Venstre.

Kl. 14:46

(Ordfører)

Samira Nawa (RV):

Mange tak. Lovforslaget, som vi behandler her i dag, udspringer af en aftale fra i sommer, og det var en aftale, som vi i Radikale Venstre var med i. Der er ikke hos os og sikkert heller ikke hos nogen andre af Folketingets partier nogen tvivl om, at borgere og virksomheder selvfølgelig skal betale de skatter og afgifter, som man har pligt til. Alternativet vil være, at vores velfærdssamfund ikke hænger sammen og tilliden til skattesystemet smuldrer. På den baggrund støtter Radikale Venstre lovforslaget.

Kl. 14:46

Tredje næstformand (Karsten Hønge):

Hr. Rasmus Jarlov nåede lige at trykke sig ind. Værsgo til hr. Rasmus Jarlov, Det Konservative Folkeparti.

Kl. 14:47

Rasmus Jarlov (KF):

Ja, man skal jo holde formanden til ilden, så han holder øje med, hvad der foregår. Nu har jeg fået et par svar her fra tidligere ordførere, som siger, at de har fået nogle svar, som har betrygget dem i, at det ikke er noget problem, at skattevæsenet administrativt kan give bøder på 1 mio. kr., og at man kan lukke virksomheder gennem at lukke deres bankkonto. Kan fru Samira Nawa måske hjælpe mig? For de tidligere ordførere har ikke kunnet sige andet, end at de har fået nogle svar, som har betrygget dem, men de har ikke kunnet fortælle, hvad det er, der har betrygget dem. Kan Samira Nawa uddybe, om hun også er betrygget og i så fald hvorfor, andet end ved bare at henvise til et eller andet mytisk folketingssvar uden at afsløre, hvad der har stået i det?

Kl. 14:47

Tredje næstformand (Karsten Hønge):

Ordføreren.

Kl. 14:47

Samira Nawa (RV):

Jeg forstår sådan set godt, at hr. Rasmus Jarlov stiller de her spørgsmål og også er så optaget af retssikkerheden og retsstillingen. Det er vi også i Radikale Venstre. Når vi så gør det hele op, havner vi et andet sted end hr. Rasmus Jarlov og hans parti, som ikke var med i aftalen, og som jo nok også kommer til at stemme imod i sidste ende. For os i Radikale Venstre har det været vigtigt, at der er en klageadgang. Det er jo ikke, fordi man ikke kan komme ind og lave en domstolsprøvelse af det. Det vil der være mulighed for, og det er selvfølgelig derfor, vi kan se os selv i den her aftale.

Kl. 14:48

Tredje næstformand (Karsten Hønge):

Spørgeren.

Kl. 14:48

Rasmus Jarlov (KF):

Det er jo korrekt, i hvert fald sådan som jeg forstår det, at man kan klage til en domstol, hvis man mener, at man har fået en forkert afgørelse fra myndighederne. Men derfor er det stadig væk meget voldsomt at have en bøde på 1 mio. kr. hængende over hovedet og at få lukket sin virksomhed. Jeg tror ikke, at man får en erstatning, der svarer til det tab, man lider ved at få lukket sin virksomhed. Hvis skattevæsenet går ind og lukker din bankkonto en længere periode, er du færdig. Så kan du ikke drive virksomhed længere, så stopper sin forretning. Det får du ikke erstatning for, så det er jo et enormt voldsomt virkemiddel.

Kl. 14:48

Tredje næstformand (Karsten Hønge):

Ordføreren.

Kl. 14:49

Samira Nawa (RV):

Jeg tror ikke, at skattesystemet og medarbejdere der sætter sig for at udse sig uskyldige virksomheder og sætte et stempel på dem og komme efter dem eller lukke dem. Det kan der ikke være nogen interesse i, og det hører jeg heller ikke at der på nogen måde er nogen politisk interesse i. For mig og for Radikale Venstre er det vigtigt, at man kan få det testet ved en domstol. Det er der, retssikkerheden ligger for os at se.

Kl. 14:49

Tredje næstformand (Karsten Hønge):

Der er ikke flere korte bemærkninger. Tak til fru Samira Nawa. Den næste ordfører er fru Christina Olumeko, Alternativet.

Kl. 14:49

(Ordfører)

Christina Olumeko (ALT):

Tak for ordet. Det her lovforslag udmønter en politisk aftale om at styrke indsatsen mod skatteøkonomisk kriminalitet. Alternativet er med i aftalen, og vi stemmer for, da det selvfølgelig er vigtigt for os og nødvendigt, at man kan sanktionere skatteøkonomisk kriminalitet stærkere end det, man gør i dag, og vi mener grundlæggende, at lovforslaget udmønter det, som vi har aftalt i aftalen.

På baggrund af høringssvarene vil vi dog opfordre til at præcisere bestemmelsen vedrørende hæftelsesansvar, så bestemmelsen ikke rammer unødigt bredt og personer intetanende kan pålægges et hæftelsesansvar administrativt. Vi har derfor stillet spørgsmål til ministeren om, om ministeren deler Danske Advokaters bekymringer i forhold til bestemmelsen. Vi ser frem til at læse ministerens svar på vores spørgsmål, og vi håber, at det vil være muligt at imødekomme problematikken i udvalgsbehandlingen. Vi ser frem til arbejdet. Tak for ordet.

Kl. 14:50

Tredje næstformand (Karsten Hønge):

Der er ikke nogen korte bemærkninger. Tak til fru Christina Olumeko. Så er vi igennem ordførerrækken, og den næste, der får ordet, er skatteministeren. Velkommen.

Kl. 14:51

Skatteministeren (Jeppe Bruus):

Tak for det. Jeg vil gerne indlede med at takke for den meget positive modtagelse af det her lovforslag. Vores fantastiske, dejlige land og velfærdssamfund fungerer jo kun, hvis alle de virksomheder og borgere, der er en del af det, bidrager og betaler med og betaler det, man skal, i en tillid til, at hvis jeg betaler min skat, så gør naboen det også, og det er, uanset om vi er borgere, eller vi er virksomheder, eller hvad vi er. Alternativet er, at velfærdssamfundet bliver udhulet, fordi nogle ikke spiller efter reglerne, og det går jo sådan set også ud over retsfølelsen hos dem, der faktisk betaler det, de skal.

Retsfølelsen kan man jo ikke sætte på formel, men det er jo i et tillidsbaseret velfærdssamfund som vores og i et tillidsbaseret skattesystem som vores helt grundlæggende, at tilliden udhules, hvis der er en grundlæggende oplevelse af, at nogle kan svindle, uden at det har en konsekvens, og det går faktisk også helt konkret ud over alle de lovlydige virksomheder, der faktisk spiller efter reglerne. For de bliver jo udkonkurreret af nogle, der ikke spiller efter reglerne, og det vil sige nogle, der ikke konkurrerer på lige vilkår, og som dermed får en hurtigere gevinst ved i sidste ende at kunne tilbyde en billigere service eller nogle billigere produkter, simpelt hen fordi de snyder de andre. Det er jo simpelt hen ikke fair, og som skatteminister er det derfor min opgave at sikre, at skattesvindelen hurtigt følges op med effektive sanktioner. Det gælder især, når der er tale om systematisk og organiseret svig, og staten svindles for store beløb.

Nu til det konkrete forslag: Vi – og når jeg siger »vi«, er det jo faktisk en samling af stort set alle Folketingets partier på nær De Konservative – foreslår at justere sanktionsniveauet i skatte- og afgiftsstraffesager. Justeringerne indebærer en generel skærpelse af bødeniveauet, og samtidig forøges og harmoniseres beløbsgrænser for bl.a. fængselsstraf. Der er tale om et betydeligt løft i bødeniveauet, der vil ramme de største og mest alvorlige unddragelser hårdest. Samtidig vil de mindste unddragelser blive behandlet efter en forenklet proces med lavere bøder og en hurtigere sagsbehandlingstid, og det vil skabe en mere fair balance, hvor fokus vil være på dem, der snyder mest.

Vi foreslår også at indføre tillægsbøder i fængselssager om smugleri. Det betyder, at der vil kunne straffes med en bøde i tillæg til fængselsstraffen. I modsætning til andre straffesager på skatteområdet bliver der i dag ikke givet tillægsbøder i smuglerisager. Forslaget vil dermed medføre en harmonisering af sanktionspraksis i sager om smugleri og sanktionspraksis i øvrige straffesager på skatteområdet. Regeringen og partierne bag aftalen foreslår jo derudover en mulighed for administrativt at pålægge ledelsesmedlemmer et hæftelsesansvar for skatter og afgifter, der ikke afregnes på grund af bl.a. fiktive eller falske fakturaer. Hæftelsen vil være betinget af, at ledelsesmedlemmet har været involveret i svindlen på forsætlig eller groft uagtsom vis. Herved bliver retssikkerheden sikret for de ledelsesmedlemmer, der følger reglerne. Hæftelsesansvaret vil kunne pålægges, så snart der er truffet en skatte- eller afgiftsmæssig afgørelse. Den pågældende vil herved opleve en hurtig konsekvens, og samtidig vil skattemyndighederne bedre kunne sikre sig betaling så tidligt som muligt, efter at svindlen er blevet begået.

Derudover foreslås det at give Skatteforvaltningen mulighed for at inddrage registreringen for skatter og afgifter hos de virksomheder, hvor svindelen med fiktive eller falske fakturaer er begået. Sammen med hæftelsesinitiativet, som jeg nævnte før, vil Skatteforvaltningen på den måde bedre kunne sætte svindelvirksomheder ud af spil. Det skyldes, at virksomheder ikke længere vil kunne gennemføre svindel med fiktive eller falske fakturaer, når registreringen er inddraget. Forslaget vil både omfatte de virksomheder, som unddrager skatter og afgifter ved at anvende fakturaerne, og de virksomheder, der medvirker til svindel med at udstede fakturaerne.

Endelig foreslår vi, som det også har fyldt lidt i debatten her, at Skatteforvaltningen skal kunne foretage arrest i virksomhedernes indeståender på bankkonti, hvis virksomhedernes drift indebærer en nærliggende risiko for tab for staten. Forslaget bygger på en eksisterende ordning, men forskellen fra den ordning er, at fogedretten ikke vil blive inddraget inden arresten, men umiddelbart efter. Herved øges chancerne for, at udbytte fra bl.a. organiseret og systematisk svig ikke forsvinder fra myndighedernes søgelys.

Kl. 14:55

Ved udarbejdelsen af forslaget har der, og det er også det, debatten afspejler, været et stort fokus på, at retssikkerheden opretholdes. Jeg vil gerne kvittere for det gode samarbejde, og jeg kan bare bekræfte, at det har fyldt en del i forhandlingerne at kunne betrygge de partier, der er med bag aftalen, i, at der faktisk er fokus på retssikkerheden. For det er der, og Skatteforvaltningen vil derfor alene kunne anvende muligheden, hvis det antages, at virksomheden forsætligt eller groft uagtsomt ikke vil betale sine skatter og afgifter. Derudover vil virksomheden været sikret en række retsgarantier i retsplejeloven. Det medfører bl.a., at virksomheden vil have meget vide muligheder for erstatning, hvis arresten viser sig at være uberettiget. Det er også sådan, at det, hvis der foretages arrest, skal domstolsprøves inden for en uge, og at det faktisk alene er i det tilfælde, at der beslaglægges midler.

Så synes jeg, at debatten har efterladt det indtryk, at de højere bødeforelæg, f.eks. op til 1 mio. kr., også betyder, at man lukker en virksomhed eller lukker en konto. Det er ikke sådan, at Skatteforvaltningen kan gå ind og lukke en bankkonto for en virksomhed, og et bødeforelæg betyder ikke, at man går ind og beslaglægger 1 mio. kr. Og hvis man som virksomhed får forelagt et bødeforelæg på 1 mio. kr. og man siger, at det vil man overhovedet ikke forholde sig til, så trækkes bødeforelægget tilbage, der vil være en politianmeldelse, og sagen vil overgå til domstolene. Jeg synes bare lige, det er vigtigt at præcisere det.

Så jeg vil sige tak for de bemærkninger, der har været, og jeg ser frem til den videre lovbehandling.

Kl. 14:57

Tredje næstformand (Karsten Hønge):

Der er en kort bemærkning til hr. Rasmus Jarlov, Konservative Folkeparti.

Kl. 14:57

Rasmus Jarlov (KF):

Jeg forstår udmærket, at skatteministeren, som repræsenterer staten og sin etat, godt vil have, at det bliver nemmere at lange meget, meget store bøder over disken og ligesom få tingene ud af verden så nemt som muligt, uden at der skal være fogedret, domstole og alt muligt andet ind over. Det er selvfølgelig meget bedre for skattevæsenet, det er meget bedre for staten, man får flere penge i kassen, og det vil selvfølgelig sikkert være en stor lettelse, at man ikke behøver de besværligheder, der er, ved at man skal gå igennem et domstolssystem. Det kan undre mig mere, at folkets repræsentanter går med til det, for hvad der er godt for skattevæsenet, og hvad der er godt for staten, er ikke nødvendigvis godt for borgerne og heller ikke nødvendigvis rimeligt over for borgerne. Men det siger måske en del om vores moderne demokrati her, at folkets repræsentanter tænker mere på, hvad der er godt for staten, end på, hvad der er godt for borgerne. Vil skatteministeren medgive, at når man giver øgede muligheder for at gøre arrest, og når man giver øgede muligheder for at give langt større bøder, end man gjorde tidligere administrativt uden om domstolssystemet, er det en forringelse af borgernes retssikkerhed?

Kl. 14:58

Tredje næstformand (Karsten Hønge):

Skatteministeren.

Kl. 14:58

Skatteministeren (Jeppe Bruus):

Den første del med at få et bødeforelæg mener jeg på ingen måde ændrer på den retssikkerhed, man har som borger. Hvis man er uenig eller siger nej, vil det skulle domstolsprøves, så der er ikke nogen beslaglæggelse af nogen midler. Det fungerer som i dag. Det er rigtigt, at vi giver nogle højere bøder og vi flytter grænsen for, hvornår det vil føre til et egentlig domstol og en fængselsstraf. I forhold til det sidste med arresten skal det, som jeg sagde, domstolsprøves inden for en uge, og hvis det viser sig, at man tager fejl, vil der være vide rammer for erstatning. Det er jo kun der, hvor det er forsætligt eller groft uagtsomt, så den risiko for, at staten vil lide tab ved erstatning, skal jo indgå meget nøje i den overvejelse om at kunne lukke det her ned. Det er en konsekvens af, at erfaringerne er, at man kommer for sent. Og så er det, at der er organiseret svindel på spil. Så snart man lugter, at nu er der en eller anden fogedret på vej, er de midler borte, inden man når til dybest set at kunne beslaglægge dem.

Kl. 14:59

Tredje næstformand (Karsten Hønge):

Spørgeren.

Kl. 14:59

Rasmus Jarlov (KF):

Det var jo så ikke svar på spørgsmålet, for jeg spurgte, om skatteministeren ville medgive, at det forringer borgernes retssikkerhed, at man kan køre uden om domssystemet og giver mulighed for at lange bøder ud og beslaglægge værdier i virksomheder, uden at der skal en dommer indover. Men det er selvfølgelig også et retorisk spørgsmål, for det er jo indlysende, at det selvfølgelig er en forringelse af borgernes sikkerhed.

Som jeg har sagt hele vejen her igennem debatten, er det bare, som jeg læser lovforslaget. Men kan skatteministeren bekræfte her, at der kan gives bøder på op til 1 mio. kr. administrativt? Og jeg er med på, at man kan klage bagefter. Men det er stadig væk en meget stor ting at få en bøde, som hænger over hovedet og skal indgå i ens regnskab, på op til 1 mio. kr.

Kl. 15:00

Tredje næstformand (Karsten Hønge):

Skatteministeren.

Kl. 15:00

Skatteministeren (Jeppe Bruus):

Nu har jeg jo fordelen af at være skatteminister, men jeg er også folkevalgt, og jeg er også socialdemokrat, og det skal man så forsøge at være på en og samme tid. Det vil sige, at jeg også er optaget af borgernes retssikkerhed, og hvad der er ret og rimeligt. Men jeg kan fuldt ud bekræfte, at det, vi gør, er, at vi flytter grænsen for, hvor store bøder der kan gives, og hvornår bøder fører til fængselsstraf, for det er jo sådan set det, det gør. Så kan man spørge: Er det dybest set en svækkelse eller en styrkelse af folks retssikkerhed? Det ved jeg ikke. Men jeg kan da bekræfte, at vi hæver sanktionerne, og at vi straffer økonomisk kriminalitet hårdere, og at det er en særlig indsats der, hvor det er særlig grov og organiseret økonomisk kriminalitet, der er på spil.

Kl. 15:01

Tredje næstformand (Karsten Hønge):

Der er ikke flere korte bemærkninger. Tak til skatteministeren.

Da der ikke er flere, som har bedt om ordet, er forhandlingen sluttet. 

 Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 15:01

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, torsdag den 26. oktober 2023, kl. 10.00.

 Jeg henviser til den dagsorden, der fremgår af Folketingets hjemmeside.

Mødet er hævet. (Kl. 15:01).


28. møde

Torsdag den 23. februar 2023 kl. 10.00

Dagsorden

1) Spørgsmål om fremme af forespørgsel nr. F 3:

Forespørgsel til indenrigs- og sundhedsministeren om børn og unges brug af opioider.

Af Mette Thiesen (DF) m.fl.

(Anmeldelse 21.02.2023. Omtryk 21.02.2023).

2) 3. behandling af lovforslag nr. L 12:

Forslag til lov om Fonden for Plantebaserede Fødevarer.

Af ministeren for fødevarer, landbrug og fiskeri (Jacob Jensen).

(Fremsættelse 18.01.2023. 1. behandling 31.01.2023. Betænkning 08.02.2023. 2. behandling 21.02.2023. Lovforslaget optrykt efter 2. behandling).

3) 2. behandling af lovforslag nr. L 13:

Forslag til lov om konsekvenser ved afskaffelsen af store bededag som helligdag.

Af beskæftigelsesministeren (Ane Halsboe-Jørgensen).

(Fremsættelse 24.01.2023. 1. behandling 02.02.2023. Betænkning 21.02.2023).

4) 1. behandling af lovforslag nr. L 38:

Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR).

Af indenrigs- og sundhedsministeren (Sophie Løhde).

(Fremsættelse 08.02.2023).

5) 1. behandling af lovforslag nr. L 39:

Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.).

Af indenrigs- og sundhedsministeren (Sophie Løhde).

(Fremsættelse 08.02.2023).

6) 1. behandling af lovforslag nr. L 37:

Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af PtX-aftalen af 15. marts 2021).

Af klima-, energi- og forsyningsministeren (Lars Aagaard).

(Fremsættelse 08.02.2023).

7) 1. behandling af beslutningsforslag nr. B 7:

Forslag til folketingsbeslutning om en ambitiøs strategi for energieffektiviseringer og energibesparelser frem mod 2030.

Af Søren Egge Rasmussen (EL) m.fl.

(Fremsættelse 13.12.2022).

8) 1. behandling af lovforslag nr. L 31:

Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af »Trepartsaftale om initiativer til at modgå seksuel chikane på arbejdspladser« og forlængelse af hjemmel til smileyordningen).

Af beskæftigelsesministeren (Ane Halsboe-Jørgensen).

(Fremsættelse 01.02.2023).

9) 1. behandling af beslutningsforslag nr. B 11:

Forslag til folketingsbeslutning om 26 ugers udvidet barsel til tvillinge- og flerlingefamilier (borgerforslag).



Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA)
.

(Fremsættelse 05.01.2023).

10) 1. behandling af lovforslag nr. L 35:

Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering).

Af ministeren for landdistrikter (Louise Schack Elholm).

(Fremsættelse 08.02.2023).

11) 1. behandling af lovforslag nr. L 36:

Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet).

Af ministeren for landdistrikter (Louise Schack Elholm).

(Fremsættelse 08.02.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

Fra statsministeren har jeg modtaget brev af 22. februar 2023 om,

at det efter statsministerens indstilling ved kongelig resolution af 10. februar 2023 blev bestemt, at ressortansvaret for alle opgaver, kontrakter og serviceaftaler vedrørende kystradionettet til brug for den radiobaserede maritime nød- og sikkerhedstjeneste i Danmark overføres fra klima-, energi- og forsyningsministeren til forsvarsministeren,

at ressortansvaret for forskellige opgaver og administrationen af og tilsynet med Landbrugslotteriet og Almindeligt Dansk Vare- og Industrilotteri overføres fra justitsministeren til skatteministeren,

at ressortansvaret for sager vedrørende sikkerhed af anlæg af naturgas og bionaturgas m.v. overføres fra beskæftigelsesministeren til erhvervsministeren, og 

at ressortansvaret for sager vedrørende Christiania overføres fra social- og boligministeren til ældreministeren.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 10. februar 2023 bestemt, 

at ressortansvaret for alle opgaver, kontrakter og serviceaftaler vedrørende kystradionettet til brug for den radiobaserede maritime nød- og sikkerhedstjeneste i Danmark (kystradionettet i Danmark) overføres fra klima-, energi- og forsyningsministeren til forsvarsministeren pr. 1. marts 2023,

at ressortansvaret for administrationen af og tilsynet med Landbrugslotteriet og Almindeligt Dansk Vare- og Industrilotteri, herunder opgaver vedrørende udstedelse af tilladelse, godkendelse af spille- og gevinstplaner og tilsyn med lotteriernes spil og overholdelse af spilleloven, regler udstedt i medfør af loven og vilkår for tilladelse, dog bortset fra opgaver vedrørende udnævnelser, anvendelse af overskud mv. for Landbrugslotteriet og Almindeligt Dansk Vare- og Industrilotteri, overføres fra justitsministeren til skatteministeren pr. 1. juli 2023,

at ressortansvaret for sager vedrørende sikkerhed i forbindelse med indretning og betjening af anlæg til transmission, oplagring, fordeling samt distribution af naturgas og bionaturgas, herunder rørledninger, kompressoranlæg, reguleringsanlæg, armatur og andet tilbehør, på land frem til stikledninger og husinstallationer overføres fra beskæftigelsesministeren til erhvervsministeren pr. 1. marts 2023, og 

at ressortansvaret for sager vedrørende Christiania overføres fra social- og boligministeren til ældreministeren pr. 1. marts 2023, og at den departementale ekspedition heraf foregår i Social-, Bolig- og Ældreministeriet under ledelse af ældreministeren og på dennes ansvar.

Jeg beder formanden underrette Folketinget herom.

Sign.: Mette Frederiksen

/Carsten Madsen«].

I dag er der følgende anmeldelse:

Søren Søndergaard (EL) m.fl.:

Beslutningsforslag nr. B 39 (Forslag til folketingsbeslutning om ligestilling af krav for opstilling til henholdsvis Folketinget og Europa-Parlamentet).

Titlen på den anmeldte sag vil fremgå af www.folketingstidende.dk (jf. ovenfor).

Medlemmer af Folketinget Mette Thiesen (DF) m.fl. har meddelt, at de ønsker at tage forespørgsel om børn og unges brug af opioider til indenrigs- og sundhedsministeren tilbage.

(Forespørgsel nr. 3).

Forespørgslen er dermed bortfaldet, og hermed udgår det punkt, som er opført som dagsordenens punkt nr. 1 om fremme af forespørgslen.

Som nævnt er punkt 1 udgået, og vi går derfor direkte til punkt 2 på dagsordenen.

Det første punkt på dagsordenen er:

1) Spørgsmål om fremme af forespørgsel nr. F 3:

Forespørgsel til indenrigs- og sundhedsministeren om børn og unges brug af opioider.

Af Mette Thiesen (DF) m.fl.

(Anmeldelse 21.02.2023. Omtryk 21.02.2023).

Kl. 10:01

(Punktet er udgået af dagsordenen).

Det næste punkt på dagsordenen er:

2) 3. behandling af lovforslag nr. L 12:

Forslag til lov om Fonden for Plantebaserede Fødevarer.

Af ministeren for fødevarer, landbrug og fiskeri (Jacob Jensen).

(Fremsættelse 18.01.2023. 1. behandling 31.01.2023. Betænkning 08.02.2023. 2. behandling 21.02.2023. Lovforslaget optrykt efter 2. behandling).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om lovforslagets endelige vedtagelse.

Afstemningen starter.

Lovforslaget er enstemmigt vedtaget med 110 stemmer.

[For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0].

Lovforslaget vil nu blive sendt til statsministeren.

Det næste punkt på dagsordenen er:

3) 2. behandling af lovforslag nr. L 13:

Forslag til lov om konsekvenser ved afskaffelsen af store bededag som helligdag.

Af beskæftigelsesministeren (Ane Halsboe-Jørgensen).

(Fremsættelse 24.01.2023. 1. behandling 02.02.2023. Betænkning 21.02.2023).

Kl. 10:02

Forhandling

Formanden (Søren Gade):

Der er stillet ændringsforslag.

Ønsker nogen at udtale sig? Ja, hr. Karsten Hønge, SF.

Kl. 10:03

(Ordfører)

Karsten Hønge (SF):

Det her er sølle. Der er tale om en regering, der vælger en dumstædighed i stedet for en ærlighed over for befolkningen. Ja, selv Anders Fogh Rasmussen mener, at det kan være en god idé at udskyde det her spørgsmål til efter et valg. Hvorfor? Det er, fordi ingen, absolut ingen, havde hørt noget som helst om det her forslag om ikke bare at tage en af lønmodtagernes fridage, men – nok så alvorligt – også at hamre en betonpæl ind igennem den danske model, som formanden for Fagbevægelsens Hovedorganisation, Lizette Risgaard, formulerer det.

Men man vælger øjensynligt at fortsætte som en døv gris hen ad en sti uden at lytte til alle de indsigelser, der kommer mod det her forslag, som handler om langt alvorligere ting end kun det at arbejde – selv om det er alvorligt nok – på en dag, som folk ellers har haft som fridag. Ingen havde hørt om forslaget før, og derfor ville det være naturligt at sige: Lad os da udskyde det til efter næste valg, hvor vi har mulighed for at diskutere det ordentligt, mulighed for at tage stilling til det, og så kan man se, om forslaget derefter kan overleve.

Det er så åbenlyst, at det her lovforslag er skrevet af folk uden den mindste forstand på overenskomster. Tydeligvis er der heller ikke nogen i regeringen, der aner en snus om overenskomster, for med alle de implikationer, der ligger i det her lovforslag, vil det slå hårdt ind i bl.a. de offentlige overenskomster, der starter næste år. Jeg ved godt, at hvis regeringen skal gå med til at udskyde det, vil det af nogle kunne blive udlagt, som om man taber ansigt, men det er bedre at tabe ansigt end at tabe hovedet. Det var det.

Kl. 10:04

Formanden (Søren Gade):

Tak for det. Der er en enkelt kort bemærkning fra hr. Pelle Dragsted.

Kl. 10:04

Pelle Dragsted (EL):

Tak for det, og tak for en rigtig god tale også. Og mange tak for også at være med i det her ændringsforslag, som jo stilles på tværs af Folketinget og samler et meget, meget stort mindretal, som opfordrer regeringen til altså at udskyde ikrafttrædelsen af den her afskaffelse, sådan at danskerne kan nå at blive hørt ved et kommende folketingsvalg – det er de jo blevet snydt for ved det folketingsvalg, vi havde for kort tid siden.

Hvis nu regeringen ikke støtter det her ændringsforslag, efterlader det os – i mine øjne – med kun én mulighed, og det er at anvende den mulighed, vi har i kraft af grundlovens § 42, for at sætte det her lovforslag til folkeafstemning blandt danskerne, så de faktisk får mulighed for at blive hørt, før den her fridag bliver snuppet fra dem.

 Mit spørgsmål til SF lyder: I er jo stadig væk vaklende på det her spørgsmål omkring en folkeafstemning, men får man ikke en form for medansvar, hvis ikke man bruger den mulighed, som grundloven har givet os?

Kl. 10:05

Formanden (Søren Gade):

Ordføreren.

Kl. 10:05

Karsten Hønge (SF):

Ændringsforslaget går ud på at udskyde det til efter næste folketingsvalg, og det er SF tilhænger af.

Kl. 10:06

Formanden (Søren Gade):

Hr. Pelle Dragsted.

Kl. 10:06

Pelle Dragsted (EL):

Det er jeg helt med på; vi er selv med til at stille ændringsforslaget. Men det ændringsforslag kræver jo et flertal, og regeringen har jo et snævert flertal, og derfor kan den, om jeg så må sige, køre hen over de ni partier, som stiller det ændringsforslag. Derfor er mit spørgsmål: Er det ikke korrekt, at hvis regeringen tromler det her igennem – hvis det her forslag bliver nedstemt i dag – så er der kun én mulighed tilbage for os som folketingsmedlemmer for at bruge det mandat, vælgerne har givet os for at sikre, at de bliver hørt, inden det her træder i kraft, og det er grundlovens § 42? Har vi ikke et ansvar for at bruge den mulighed, hvis vi ønsker at stoppe det her og give befolkningen muligheden?

Kl. 10:06

Formanden (Søren Gade):

Ordføreren.

Kl. 10:06

Karsten Hønge (SF):

Jamen jeg vil forholde mig til det, der er til debat nu her, og det er ændringsforslaget om, at det bliver udskudt til efter næste valg. Det er det, der er til diskussion, og det støtter vi.

Kl. 10:06

Formanden (Søren Gade):

Hr. Nick Zimmermann.

Kl. 10:07

Nick Zimmermann (DF):

Jeg vil spørge ordføreren, om der er noget vægt bag ordene, eller om det bare er tom snak fra SF: Vil man støtte en folkeafstemning, eller vil man ikke?

Kl. 10:07

Formanden (Søren Gade):

Ordføreren.

Kl. 10:07

Karsten Hønge (SF):

Jeg kan godt mærke, at det bliver trættende i længden, hvis jeg hver gang bare skal referere til, hvad det er, vi diskuterer, på dagsordenen, og det er altså et ændringsforslag, der handler om at udskyde det til efter næste folketingsvalg.

Kl. 10:07

Formanden (Søren Gade):

Hr. Nick Zimmermann.

Kl. 10:07

Nick Zimmermann (DF):

Jamen der er da bare noget sjovt i, at SF jo har rigtig travlt med at kritisere regeringen for det her, og det skal jeg hilse og sige at Dansk Folkeparti så sandelig også har. Men derfor synes jeg jo også, at det ligger helt i tråd med det, som der er drøftet på tværs af partierne, om netop at give danskerne en mulighed for at tage stilling til det her. For virkeligheden er jo, at regeringen ikke har haft nævnt noget som helst om det her i valgkampen, og derfor er det også så ekstraordinær en situation, at der er den mulighed at sende det til en folkeafstemning. Og jeg synes sådan set, det er ærgerligt, at vi ikke kan få en klar og tydelig melding fra SF om, om man vil støtte det eller ej.

Kl. 10:07

Formanden (Søren Gade):

Ordføreren.

Kl. 10:07

Karsten Hønge (SF):

Jamen jeg er jo fuldstændig enig med hr. Nick Zimmermann i, at det er langt ude, at regeringen trækker sådan nogle ting op af hatten efter et folketingsvalg, hvor ingen overhovedet havde nævnt sandsynligheden for, at det her kunne komme i spil. Og derfor synes jeg, vi har et glimrende ændringsforslag i fællesskab om, at det bliver udskudt til efter næste folketingsvalg, hvor vi får god tid til at diskutere det.

Kl. 10:08

Formanden (Søren Gade):

Hr. Torsten Gejl.

Kl. 10:08

Torsten Gejl (ALT):

Ja, det er et godt ændringsforslag. Nu er det jo næsten altid sådan, når vi diskuterer lovbehandling her i salen, at vi også diskuterer det, der ligger rundt om det, konsekvenserne osv. osv., og jeg forstår godt, at det er en kompliceret sag – det er det også for os i Alternativet – om man skal hive § 42 op af hatten og så lave en folkeafstemning. Kan ordføreren dele nogle af de tanker, SF har omkring det? Hvad er fordelene ved det, og hvad er ulemperne ved det?

Kl. 10:08

Formanden (Søren Gade):

Ordføreren.

Kl. 10:08

Karsten Hønge (SF):

Jamen vi diskuterer jo ikke folkeafstemningen nu; vi diskuterer, hvorvidt det skal udsættes til efter næste folketingsvalg. Det er jo det, der er på dagsordenen. Men jeg kan da nævne en lille ting i det. Altså, nu står jeg og tænker over hr. Nick Zimmermanns spørgsmål til mig – altså at man siger, kan jeg forstå, at så er det bare tomme ord, at vi skulle være imod afskaffelsen af store bededag, hvis vi ikke er tilhængere af en folkeafstemning. Så foreslår jeg bare lige, at man tænker den tanke til ende. Hver gang man har et eller andet politisk emne herinde, som man er imod, skal man så testes på det? I forhold til om det er tomme ord, om man er for eller imod noget, bliver det så testet på, om man er for eller imod en folkeafstemning? Det sætter i hvert fald en ny standard for diskussionerne her i Folketingssalen.

Kl. 10:09

Formanden (Søren Gade):

Hr. Torsten Gejl.

Kl. 10:09

Torsten Gejl (ALT):

Altså, det er også en fair holdning. Jeg synes bare, vi snart har prøvet alt, og jeg tror, det er en stor overvejelse for mange partier, om de skal hive det her kraftfulde redskab op af hatten. Det er også derfor, jeg lige vil høre, hvad SF tænker. Hvad er bekymringen? Vil der være fordele ved det? Hvor er SF i processen?

Kl. 10:09

Formanden (Søren Gade):

Ordføreren.

Kl. 10:09

Karsten Hønge (SF):

Det er jo en teoretisk diskussion, vi er ude i her, hr. Torsten Gejl, for der er ikke noget som helst, der tyder på, at det bliver andet end en meget teoretisk øvelse, vi laver: Hvad så, hvis, såfremt, ifald der skulle vise sig at være et vist antal mandater bag et ønske om en folkeafstemning? Så det er en rent teoretisk øvelse, som man selvfølgelig godt kan have fornøjelse af at diskutere med hinanden, men det er jo en rent teoretisk øvelse. Jeg har ikke endnu set – ikke engang antydningen af det – at vi kan være i nærheden af at have de 60 mandater, og derfor er det jo en noget teoretisk øvelse.

Kl. 10:10

Formanden (Søren Gade):

Hr. Kim Edberg Andersen.

Kl. 10:10

Kim Edberg Andersen (NB):

Tak for det. Karsten, det lyder lidt som noget fedtspilleri, så jeg spørger dig sådan lidt som et skud fra hoften, for vi er jo håndværkere. Du står og siger nu, at det er teoretisk, og »måske engang«, og at vi ikke kan sætte alting til folkeafstemning. Så spørgsmålet er egentlig sådan meget enkelt: Kommer I til at støtte en folkeafstemning? For det bliver realiteten. Og er det fedtspilleri, jeg hører fra SF's side nu? Er det sådan, at I tænker: Hvis vi ikke stemmer for en folkeafstemning, får vi noget på den lange bane? Det er jo sådan noget, man som nyt medlem hører herinde – at det er det, der sker. Og det er derfor, I er bange for en folkeafstemning, nemlig fordi I er bange for at komme i skammekrogen. Og det er ikke sådan, jeg tror hr. Karsten Hønge normalvis agerer, altså at han er bange for at komme skammekrogen.

Kl. 10:11

Formanden (Søren Gade):

Inden jeg giver ordet til ordføreren vil jeg bare lige for god ordens skyld sige, at det er »ordføreren« eller »hr. Karsten Hønge«.

Og jeg giver nu ordet til ordføreren, hr. Karsten Hønge. Værsgo.

Kl. 10:11

Karsten Hønge (SF):

Tak skal du – jeg skulle lige til at sige »tak skal du have«. Tak. (Munterhed).

Altså, jeg kan forstå, at det sådan lidt er den der tankegang, at tyv tror, hvermand stjæler. Hvem er det, der har sådan nogle tanker? Er det, fordi man selv kunne finde på at agere på sådan en taktisk måde, eller hvor kommer sådan nogle tanker fra? Jeg kan ikke genkende dem. Det er lidt det der: Jamen sådan kunne vi selv finde på at gøre, så det gør de andre nok også. Nej, det gør vi ikke. Vi har ikke de der overvejelser om, hvad nu, hvis vi gør det ene eller det andet, og hvad vi så kunne få på den lange bane. Vi tager stilling til den her sag. Og hvis nogen her kunne bare antyde, at vi er i nærheden af, at det kunne blive realistisk med en folkeafstemning, så lad os tage diskussionen.

Kl. 10:11

Formanden (Søren Gade):

Hr. Kim Edberg Andersen.

Kl. 10:11

Kim Edberg Andersen (NB):

Jamen det kommer jeg med glæde til at vise, for vi kommer til at fremsætte det forslag. Så kan vi jo se, hvem det er, der tror hvad om hvem, for vi kommer til at fremsætte det her. Og jeg har jo så en forventning om, at hr. Karsten Hønges parti stemmer for det her, og så er vi faktisk ved at være tæt på de 60, hr. Karsten Hønge. Og derfor er det jo ret ligetil, at ordføreren allerede nu siger, at SF naturligvis kommer til at bakke op om en folkeafstemning, såfremt ændringsforslagene ikke går igennem.

Kl. 10:12

Formanden (Søren Gade):

Ordføreren.

Kl. 10:12

Karsten Hønge (SF):

Vi tager tingene fra en ende af. Lad os se, hvad der sker med forslaget.

Kl. 10:12

Formanden (Søren Gade):

Hr. Peter Kofod.

Kl. 10:12

Peter Kofod (DF):

Jeg forstår ikke, hr. Karsten Hønge, at man på den ene side kan man gå på talerstolen og fremlægge en meget, meget hård, men berettiget kritik af regeringen og på den anden side sige: Men det vil vi i øvrigt ikke spørge danskerne om. Regeringen begår alle de her fejl, men det skal danskerne ikke forelægges, også selv om danskerne ikke anede noget om det her før et valg, altså før der var folketingsvalg i sin tid. Så hvordan i alverden kan SF komme frem til, at regeringen har fejlet i stort set alt i den her sag, men at man ikke vil spørge danskerne om det?

Kl. 10:13

Formanden (Søren Gade):

Ordføreren.

Kl. 10:13

Karsten Hønge (SF):

Jeg vil starte med at bekræfte hr. Peter Kofods opfattelse af, at regeringen har gjort alt galt på alle parametre, på alle hylder i den her sag, men jeg tror bare, det er til god refleksion, også i Dansk Folkeparti, hvis man ser tilbage på historien. Skulle man, hver gang man havde en vigtig sag her i Folketinget, som virkelig efter Dansk Folkepartis opfattelse var sådan helt afgørende – der kan jeg nævne mange sager, ikke? – så teste Dansk Folkepartis, hvad skal man sige, troværdighed i forhold til spørgsmålet om, hvorvidt man der ville kræve en folkeafstemning? Det giver jo ikke mening. Og derfor kunne vi ikke drømme om at konfrontere Dansk Folkeparti med den holdning.

Kl. 10:13

Formanden (Søren Gade):

Hr. Peter Kofod.

Kl. 10:13

Peter Kofod (DF):

Det er jo godt, at hr. Karsten Hønge kommer ind på det, for hvor ser Karsten Hønge i danmarkshistorien at der skulle være gået inflation i at kræve folkeafstemninger? Når jeg kigger tilbage på de seneste årtier, er det jo ikke, fordi et flertal – 90 mandater i Folketinget – eller et stort mindretal, som der jo kræves i det her tilfælde, har strøet om sig med ønsker eller løfter om folkeafstemninger. Tværtimod er det jo et helt, helt særligt greb og redskab, som vi ønsker at bruge nu, fordi vi mener, at regeringen tager grundlæggende fejl i det her spørgsmål. Men hvor ser hr. Karsten Hønge at der skulle være gået inflation i det her våben?

Kl. 10:14

Formanden (Søren Gade):

Ordføreren.

Kl. 10:14

Karsten Hønge (SF):

Det er der heller ikke. Jeg synes, vi har haft en god afgrænsning af det. Og som hr. Peter Kofod jo også ved, er vi heller ikke helt færdige med vores overvejelser i SF. Altså, der er jo åbenlyse argumenter for, at det her ikke kun handler om, som jeg også var inde på i min tale, at lønmodtagerne skal arbejde en dag mere og man tager tillæg fra dem og alt det andet, hvilket er galt nok, men det handler også om nogle principielle ting, nemlig at man her tromler hen over arbejdsmarkedets parter, som ellers er det samarbejde, som er fundamentet for så meget godt. Men til gengæld er der en række andre ting, der taler imod.

Kl. 10:14

Formanden (Søren Gade):

Hr. Mikkel Bjørn.

Kl. 10:14

Mikkel Bjørn (DF):

Tak for det. Nu nævner hr. Karsten Hønge, at det ikke er alting, man kan sende til folkeafstemning, og det er jeg sådan set fuldstændig enig med hr. Karsten Hønge i. Han nævner også, at der jo kunne være en masse ting, som Dansk Folkeparti synes at det kunne være relevant at frembringe til folkeafstemning, eksempelvis ting på udlændingeområdet. Og jeg ville da være glad, hvis SF ville støtte sådanne tiltag. Men nu er der altså tale om et forslag om en folkeafstemning på et område, som ellers burde berøre SF ret markant, nemlig et markant indgreb i den danske model. Og her siger Karsten Hønge så, at det ikke umiddelbart er noget, man ville kunne støtte en folkeafstemning om, fordi vi ikke kan sende alt til folkeafstemning. Derfor er jeg nysgerrig på at høre ordføreren: Jamen kunne ordføreren ikke nævne et konkret eksempel på et tiltag, som Karsten Hønge så ville støtte en folkeafstemning om? Altså, hvor går grænsen? Hvad er det, der skal til, før SF siger: Her er indgrebet fra regeringen så markant, at der vil vi støtte en folkeafstemning?

Kl. 10:16

Formanden (Søren Gade):

Ordføreren.

Kl. 10:16

Karsten Hønge (SF):

Altså, som jeg har været inde på før, ville det her tema egne sig rigtig godt til fire onsdage i AOF, hvor man kan filosofere sig helt ned i, hvornår man kan gøre noget, og hvornår man ikke kan. Det er en rent teoretisk øvelse, vi er i gang med. Vi er ikke engang i nærheden af at kunne levere det antal mandater. Derfor er det en meget teoretisk øvelse, som jeg tror ville egne sig rigtig godt til sådan et aftenkursus. Men det er jo ikke noget, der er på bordet. Lad os da se på det, hvis det bliver vedtaget i næste uge. Men det, vi diskuterer i dag, er altså at udskyde det til efter næste folketingsvalg.

Kl. 10:16

Formanden (Søren Gade):

Hr. Mikkel Bjørn.

Kl. 10:16

Mikkel Bjørn (DF):

Det er jo rigtigt, at det umiddelbart lige nu ikke ser ud, som om der kan findes et flertal. Og det er jo, bl.a. fordi partier som SF og hr. Karsten Hønge umiddelbart ikke vil bakke op om en folkeafstemning. Og jeg synes ikke helt, jeg fik svar på mit spørgsmål. Kan hr. Karsten Hønge nævne et sted, hvor grænsen går, altså hvor man rent faktisk ville tage tiltaget og sige: Det her kan vi som SF ikke acceptere; her vil vi støtte en folkeafstemning? Det er fair nok, at man ikke vil gøre det med store bededag, men hvad er det så, der skal til?

Kl. 10:17

Formanden (Søren Gade):

Ordføreren.

Kl. 10:17

Karsten Hønge (SF):

Det er jo umuligt at svare på, hvad der kunne opstå af situationer, som kunne sende noget til folkeafstemning. Det bliver nødt til at være en konkret stillingtagen, hver gang man har en sag. Og så kan man nu bagefter kigge tilbage og sige: Var der nogle ting, der skulle være sendt til folkeafstemning? Det kan man jo altid diskutere. Når vi nu er ovre i studiekredsafdelingen, vil jeg bare opfordre til refleksion i Dansk Folkeparti, i forhold til hvor mange andre sager der har været gennem tiden, bl.a. på udlændingeområdet. Nu nævner hr. Mikkel Bjørn det jo selv. Hvis man virkelig mente det alvorligt – hvis man virkelig mente det alvorligt – hvorfor bad man så ikke om folkeafstemning? Så det er bare yderligere et element i den der teoretiske diskussion.

Kl. 10:17

Formanden (Søren Gade):

Hr. Peder Hvelplund.

Kl. 10:17

Peder Hvelplund (EL):

Først og fremmest tak til ordføreren for en glimrende tale. Nu siger hr. Karsten Hønge, at det her bliver til en teoretisk diskussion, og at vi ikke er i nærheden af 60 mandater. Det kunne jo være en mulighed for at afteoretisere diskussionen og gøre den mere konkret, hvis SF så meldte klart ud. Så ville vi være tættere på de 60 mandater i hvert fald. Og det er der, hvor vi ligesom står nu. Vi mangler nogle klare tilkendegivelser, også fra de partier, som ikke har taget stilling endnu.

Men jeg kan godt forstå de overvejelser, som hr. Karsten Hønge har. Altså, jeg kan høre, at på den ene side fremlægger hr. Karsten Hønge i talen jo en lang række argumenter for, hvorfor det er urimeligt, at danskerne ikke har haft muligheden for at tage stilling til det her. På den anden side er der spørgsmålet om, om det her så skal danne præcedens. Hvis man ser på historikken, er det jo ikke, fordi der er blevet rejst krav om folkeafstemning hver og hver anden dag. Jeg tror, vi skal temmelig langt tilbage i tiden for at se, at det er sket sidst.

Men kunne det betrygge SF og Karsten Hønge, hvis man kunne lave en aftale om, at der ikke var andre elementer i regeringsgrundlaget, som man egentlig så et behov for at sende til folkeafstemning, men at der her er tale om et helt særligt overgreb, i forhold til at man tager en fridag fra danskerne? Kunne det være en overvejelse for SF?

Kl. 10:18

Formanden (Søren Gade):

Ordføreren.

Kl. 10:18

Karsten Hønge (SF):

Der må jeg bare sige, at min horisont er noget længere end hr. Peder Hvelplunds. Altså, jeg kigger noget længere frem end den her regeringsperiode – må den blive så kort som muligt! Så derfor er det interessante altså: Hvad holder på længere sigt?

Men det er et spørgsmål om, at vi kan bringe det her ned på et mere praktisk plan, hvor det er værd at forholde sig til. Altså, hvis det var sådan, at vi tidligere kunne se, at der bare var antydningen af mulighed for at nå de 60 mandater, ville det da også skabe en anden diskussion i SF. Hvis vi kunne se, at der bare var det, kunne vi da tage en praktisk diskussion af det. Indtil videre vil jeg altså putte den over i kassen med rent teoretiske overvejelser. Hvis den var mere praktisk, og hvis vi kunne se, at der var optræk til og antydning af og sandsynlighed for, at det var SF's mandater, der var de afgørende, så ville vi tage en ny diskussion i SF. Men der er jo ikke nogen som helst, der over for mig bare antydningsvis kan pege på, at vi er på vej i retning af at kunne levere 60 mandater med eller uden SF.

Kl. 10:19

Formanden (Søren Gade):

Hr. Peder Hvelplund.

Kl. 10:19

Peder Hvelplund (EL):

Nej, men det må trods alt også gøre et indtryk, at fagbevægelsen så massivt udtrykker et ønske om, at vi får en folkeafstemning i forhold til det her. Og det kunne jo godt være et udtryk for mere end bare taktiske overvejelser, at SF så ville tilkendegive, at man selvfølgelig bakker op om det meget stærke og udtalte ønske fra fagbevægelsen om, at man netop får en afstemning om det her. Det er derfor, det leder mig lidt frem til at sige, at det jo ikke er et redskab, vi normalt bruger, men at det heller ikke er normalt, at der er 475.000 danskere, der skriver under på, at vi skal have en folkeafstemning, og at en enig fagbevægelse protesterer imod det indgreb i den danske model. Og det bør da give anledning til, at man kunne sige: Det her er helt særligt, og vi forpligtiger os til, at det her ikke er et redskab, som vi bruger i tide og utide, ligesom vi ikke har gjort før.

Kl. 10:20

Formanden (Søren Gade):

Ordføreren.

Kl. 10:20

Karsten Hønge (SF):

Jeg vil jo rigtig gerne bekræfte Peder Hvelplund i, at SF ikke er et populistisk parti, der på den måde tager nogle lavthængende point, som vi sagtens kunne gøre. Som hr. Peder Hvelplund rigtigt siger, er det jo et krav fra fagbevægelsen. Det betyder ikke nødvendigvis, at partierne skal udskrive den. Altså, opfordringen fra FH går på, at det er regeringen, der skal udskrive en folkeafstemning, og ikke på, at partierne gør det. Det er måske mere en teknisk detalje, men den er der dog.

Men jeg vil gerne bekræfte, at hvis vi var ude efter hurtige, nemme point, havde vi da støttet en folkeafstemning. Og som jeg siger igen: Det er jo ikke fuldstændig umuligt, at vi, hvis hr. Peder Hvelplund eller andre kunne anvise bare antydningen af, at SF var de afgørende mandater, så tog en ny diskussion. Indtil videre er det en rent teoretisk øvelse.

Kl. 10:21

Formanden (Søren Gade):

Der er ikke flere korte bemærkninger til ordføreren. Vi siger tak til ordføreren og går videre i ordførerrækken. Jeg giver nu ordet til fru Inger Støjberg, Danmarksdemokraterne.

Kl. 10:21

(Ordfører)

Inger Støjberg (DD):

Utallige udvalgsspørgsmål og en høring senere står vi nu så her i dag. Ved førstebehandlingen konstaterede jeg, at Danmarksdemokraterne langt fra var de eneste, der var imod en afskaffelse af store bededag, og det billede, kan man sige, har jo ikke just ændret sig – faktisk tværtimod. Jeg er i hvert fald stadig væk af den klare opfattelse, at man til daglig skal køre i en ministerbil for at synes, at afskaffelsen af store bededag er en rigtig god idé. Det kommer nok ikke bag på nogen, at jeg synes, at der er rigtig mange kritisable ting ved det her lovforslag og processen omkring det. Lad mig derfor så også lige nøjes med her i dag at fremhæve nogle af de mest principielle ting.

Jeg vil som det første gerne sige, at det for mig virker dybt besynderligt, at der pludselig dukker et hidtil ukendt, hemmeligt notat op fra 2012, hvor Finansministeriet har regnet sig frem til en meget lavere effekt ved afskaffelsen af store bededag, end man pludselig gør i dag. Jeg anfægter faktisk ikke Finansministeriets beregninger, men når det er sagt, så lad os starte med at slå fast, at jeg også bare vil lade regeringen vide, at den usikkerhed, der er opstået omkring effekten af afskaffelsen af store bededag, jo ikke mindskes – faktisk tværtimod – når et notat som det her pludselig dukker op. Og jeg synes ærlig talt, at det er uholdbart.

Dertil kommer hele diskussionen om, hvorvidt effekten af afskaffelsen af store bededag er varig eller ej, og den stridsøkse kan jeg i hvert fald konstatere så langt fra er begravet. Regeringen påstår, at effekten af forslaget vil vare, indtil solen engang brænder ud. Det skal jo så i hvert fald betyde, at der ikke er en eneste dansker, der på noget tidspunkt forhandler sig frem til en eneste fridag ved overenskomstforhandlingerne indtil verdens ende. Og det vil jeg bare sige betvivler jeg helt personligt, altså at det ikke kommer til at ske.

Det leder mig sådan set hen til det næste, for det her er jo ikke en helt almindelig reform. Det forslag, som vi står med her, griber grundlæggende ind i den danske model. Jeg er jo selv tidligere beskæftigelsesminister, og jeg kan sige, at jeg har enormt stor respekt for den danske model. Jeg har ikke altid været enig med fagbevægelsen, og det kommer jeg nok heller ikke til at være i fremtiden – det ville undre mig hvis jeg gjorde – men den danske model er noget særligt. Og skulle man være i tvivl, skulle man tage en tur til Sydeuropa og se den uro, der er på arbejdsmarkedet dér. Derfor kræver det også respekt for den danske model, og det har regeringen ikke med det her forslag.

Men det griber jo også ind i folkekirkens indre anliggender, og det griber ind i helt almindelige danske familiers hverdag. Og igen vil jeg sige: Det kommer fuldstændig uden varsel. Hvis man tog fagbevægelsen alvorligt, kunne man jo have drøftet det her forslag i en trepartsforhandling, som man så ofte før har gjort. Det nægter man at gøre, og jeg forstår, at man end ikke har ringet til fagbevægelsen.

Man kunne også med rette have inddraget kirken, før man kom med et forslag som det her. Det gør man heller ikke. Tværtimod fremstiller kirkeministeren det som noget af det allermest naturlige, at man benytter fuldstændig samme metode til at afskaffe helligdagen, som man gjorde under enevælden. Og der er immer væk sket en del siden enevælden.

Kl. 10:25

Som jeg sagde ved førstebehandlingen, er jeg jo sådan helt grundlæggende et optimistisk væsen, men jeg må dog konstatere, at selv en optimist som mig også kan blive slemt skuffet. Jeg må sige, at jeg håbede, at regeringen ville lytte til kritikken og derfor også ville putte det her lovforslag tilbage i mølposen. I stedet for må jeg konstatere, at ligegyldigt hvor meget kritik regeringen mødes af, så synes man at være meget opsat på at tromle det her lovforslag igennem, også selv om det bliver med det smallest mulige flertal.

Jeg havde håbet, at regeringen ville være med til at tage en pejling af den meget store modstand, som der jo er over for det her forslag. Og jeg må også sige, at jeg også havde håbet, at regeringen ville tage at lytte til det for regeringen jo ellers både konstruktive og velmenende råd, som der kom fra Venstres tidligere formand Anders Fogh Rasmussen, som jo foreslog, at regeringen kunne udskyde ikrafttrædelsen af det her forslag til efter et folketingsvalg. Så kan vælgerne i ro og mag tage stilling til det og på helt normal vis, som man jo gør, tage det med ind i overvejelserne, når man går til folketingsvalg. Anders Fogh Rasmussen sagde til TV 2, og det er et citat:

»Det må træde i kraft efter et kommende valg, så vælgerne har chancen for at tage stilling til det. Man skal gennemføre det, man sagde før valget, så vælgerne har tillid til, at politikerne gør det, de siger.«

Jeg må bare sige, at det er jeg fuldstændig enig med den tidligere statsminister Anders Fogh Rasmussen i.

I Danmarksdemokraterne er vi netop stadig væk enige i Anders Fogh Rasmussens betragtninger, og derfor stiller vi også sammen med resten af oppositionen – nemlig SF, LA, Konservative, Enhedslisten, Dansk Folkeparti, Alternativet og Nye Borgerlige – det her ændringsforslag, som netop følger op på Anders Fogh Rasmussens forslag om at rykke ikrafttrædelsen til efter et valg. Har regeringen stadig væk et flertal efter valget, har man jo også dermed fået mandatet til at gennemføre det her forslag. Jeg vil også gerne allerede nu sige, at vi også kommer til at støtte det ændringsforslag om en solnedgangsklausul, som Dansk Folkeparti har stillet.

Så synes jeg faktisk også, at det er på sin plads at takke for det samarbejde, som vi jo har fået i en meget bred opposition nu her, og som jeg synes både er tillidsfuldt og meget åbent. Så tak for det. Og med det kan jeg så sige, at vi bakker op om de to ændringsforslag, som der ligger.

Kl. 10:28

Formanden (Søren Gade):

Tak for det. Der er en lang række korte bemærkninger til ordføreren, og som man måske har bemærket, er A'et slukket – det betyder, at der vil komme et tændt A på et tidspunkt, og så har man de sædvanlige 7 minutter til at indfinde sig.

Vi går til den første korte bemærkning, og den er fra hr. Pelle Dragsted.

Kl. 10:29

Pelle Dragsted (EL):

Tak for en rigtig god tale med vigtige fokuspunkter, og også rigtig mange tak for samarbejdet om det her ændringsforslag; jeg tror faktisk, at forslaget oprindelig kom fra Danmarksdemokraterne. Det er vigtigt, fordi det – som ordføreren siger – vil give danskerne mulighed for faktisk at tage stilling til det her ved et kommende folketingsvalg.

Problemet er jo desværre, at vi har en regering, som ikke lytter, og som har tænkt sig at tromle det her igennem med et snævert flertal. Derfor vil mit spørgsmål være det samme, som det var til SF's ordfører, nemlig om det ikke er sådan, at når regeringen med et snævert flertal vil stemme det her ændringsforslag ned, så efterlader de os kun med en sidste mulighed for at sikre, at danskerne bliver hørt, og det er at aktivere grundlovens § 42, altså hvor muligheden jo er at sende et vedtaget lovforslag til folkeafstemning blandt danskerne.

Er det ikke den mulighed, som regeringen efterlader os med, hvis ikke de stemmer for det her ændringsforslag?

Kl. 10:30

Formanden (Søren Gade):

Ordføreren.

Kl. 10:30

Inger Støjberg (DD):

Jo, og nu hørte jeg, at der var en del, der ville tage ordet, og jeg tror næsten, at det her spørgsmål er det, der kommer til at gå igen. Jeg vover pelsen og siger, at jeg tror, det bliver sådan.

Derfor vil jeg selvfølgelig også gerne prøve at svare så godt på det som overhovedet muligt allerede her i første hug. Men når det er sagt, så er – og det tror jeg vi alle sammen er enige om – det at sende noget til folkeafstemning godt nok et voldsomt greb. Jeg synes ikke, at man skal udelukke en folkeafstemning, og det kommer vi heller ikke til; vi kommer ikke til at smække med nogen døre fra Danmarksdemokraternes side her i dag og sige, at det slet ikke kan komme på tale.

Men omvendt vil jeg også sige, at der skal meget til, og jeg synes stadig væk, regeringen har en mulighed, og den har de jo helt indtil den 28. februar, ved netop at trække det her forslag tilbage. Det ville jeg anbefale man gjorde. Jeg ville anbefale, man stemte ja til vores ændringsforslag her i dag, og gør man ikke det, vil jeg selvfølgelig anbefale regeringen at trække forslaget tilbage.

Kl. 10:31

Formanden (Søren Gade):

Hr. Pelle Dragsted.

Kl. 10:31

Pelle Dragsted (EL):

Det er jeg fuldstændig enig i. Jeg synes bare, erfaringen med den her regering indtil videre er, at den ikke lytter til mange andre end sig selv. Selv når ens allerbedste venner i fagbevægelsen og andre steder sender appeller, trækker man på skulderen ad det og kører videre i højeste gear med det her skammelige forslag.

Så mit spørgsmål går lidt på det her med – for jeg forstår godt dilemmaet, og vi har også diskuteret det meget hos os, for vi plejer jo ikke at bruge § 42; jeg tror faktisk aldrig, vi nogen sinde har foreslået at bruge den før – at jeg alligevel føler, at vi på en måde får en form for ansvar for, at danskerne ikke bliver spurgt, hvis ikke vi aktiverer den. Hvordan ser ordføreren på det?

Kl. 10:32

Formanden (Søren Gade):

Ordføreren.

Kl. 10:32

Inger Støjberg (DD):

Altså, jeg vil sige, at ansvaret må være regeringens. Det er regeringens forslag, og så bruger vi jo så alle de parlamentariske redskaber, der er. Jeg synes faktisk også, man må sige, at vi altså godt nok er gået seriøst til værks og havde en fantastisk god høring i går, synes jeg i øvrigt. Og så må vi jo ligesom se: Hvor bringer det her os hen?

Men igen vil jeg sige: I dag kommer jeg ikke til at lukke nogen døre og sige, at det slet ikke kan komme på tale, at der kommer en folkeafstemning. Men jeg vil også bare være ærlig og sige, at jeg synes, det er et meget, meget stort greb i værktøjskassen, og det er heller ikke et greb, jeg har været med til at bruge før, altså på en baggrund som den her.

Kl. 10:32

Formanden (Søren Gade):

Hr. Nick Zimmermann.

Kl. 10:32

Nick Zimmermann (DF):

Først og fremmest vil jeg selvfølgelig gerne kvittere for, at Danmarksdemokraterne støtter vores forslag omkring en solnedgangsklausul. Vi var til den samme høring i går med bl.a. Lizette Risgaard, der jo klart gav udtryk for, at hun mente, at hvis det var sådan, at regeringen ikke ville lytte til otte partier i oppositionen omkring det at vente med at lave det her forslag til efter næste valg, så håbede hun i hvert fald på, at der ville komme en folkeafstemning, og at vi kunne samle de 60 mandater til det.

Jeg vil derfor høre, om vi måske i dag kan få en klarere retning fra Danmarksdemokraternes side for, hvordan I vil stille jer i forhold til en eventuel folkeafstemning. For jeg ved, at der sidder rigtig mange derude, der regner med os, og som håber på os, i forhold til at vi kan stå sammen om det her, og der er ikke mindst en halv million underskrifter for at lave den her folkeafstemning. Så synes jeg heller ikke, at vi skal glemme, at man først og fremmest har tromlet over danskerne, Folketingets partier og fagforeningerne. Der er sådan set ikke nogen, der har været med på råd ud over regeringen i det her. Så jeg synes, det kunne være et rigtig godt signal, hvis vi kunne stå sammen – 60 mandater – og sende det til folkeafstemning.

Kl. 10:33

Formanden (Søren Gade):

Ordføreren.

Kl. 10:33

Inger Støjberg (DD):

Jeg tror i øvrigt nok, at det var på et direkte spørgsmål fra hr. Nick Zimmermann, at Lizette Risgaard svarede, som hun gjorde i går, som jeg husker det. Jeg tror, det er svært at komme det meget nærmere end det svar, som jeg gav hr. Pelle Dragsted, altså at vi ikke lukker nogen døre, men at jeg stadig væk synes, det er et stort greb i værktøjskassen at sende noget til folkeafstemning. Det tror jeg sådan set vi alle sammen synes, og det tror jeg også Dansk Folkeparti og hr. Nick Zimmermann synes.

Men indtil videre kan man sige, at Dansk Folkeparti i hvert fald så bare har besluttet sig for, at man som parti vil anbefale det her, og det er jo fint nok. Men vi er stadig væk i overvejelser om det, og jeg synes, at alle de diskussioner, vi har, både er både væsentlige og også er foregået på en rigtig, rigtig god måde, og så må man bare håbe. Altså, jeg er jo sådan set lige så skuffet som hr. Nick Zimmermann over, at regeringen ikke lytter, og jeg undrer mig også over, at regeringen overhovedet ikke lytter.

Kl. 10:34

Formanden (Søren Gade):

Hr. Nick Zimmermann.

Kl. 10:34

Nick Zimmermann (DF):

Det er jo selvfølgelig et ekstraordinært forslag, men det er jo også en meget ekstraordinær situation at have en regering, hvor ingen af de tre partier har nævnt noget som helst om det her til danskerne inden et valg, og det så bliver trukket op af hatten lige på den anden side af et valg. Det er jo netop også derfor, at vi i sådan en ekstraordinær situation er indstillet på at sende det her til folkeafstemning.

Derudover vil jeg jo sådan set sige, at der ikke er nogen chance for, at det her kommer til folkeafstemning. For er vi 60 mandater, der stiller os skulder ved skulder, så vil regeringen jo på ingen som helst måde sende det her til folkeafstemning; så vil de jo smide forslaget. Enhver ved jo, at de ikke vil tabe ansigt ved en folkeafstemning, hvor de vil tabe afstemningen om det her forslag med et brag.

Kl. 10:35

Formanden (Søren Gade):

Ordføreren.

Kl. 10:35

Inger Støjberg (DD):

Ja, det ved jeg ikke. Jeg synes jo, at regeringens veje indtil videre har været relativt uransagelige. Så jeg tør ikke gætte på, at man stiller sig der. Men jeg vil da omvendt sige, at hvis det er sådan, at man udløser en folkeafstemning, skal man jo som parti også synes, at den folkeafstemning skal gennemføres. Ellers skal man jo ikke udløse en folkeafstemning.

Så er jeg med på, at regeringen har den mulighed, at de så vil kunne trække lovforslaget tilbage. Men jeg synes da, at vi indtil videre skal arbejde hårdt på, at de gør det, med alle de gode argumenter, som vi i fællesskab har, og jeg synes vitterlig også, at vi har nogle rigtig gode argumenter for det.

Kl. 10:36

Formanden (Søren Gade):

Hr. Kim Edberg Andersen.

Kl. 10:36

Kim Edberg Andersen (NB):

Tak for det. Jeg er fuldstændig enig med fru Inger Støjberg i, at hvis man ønsker en folkeafstemning, skal man også have lyst til at gennemføre en folkeafstemning, og i Nye Borgerlige har vi lyst til at gennemføre en folkeafstemning, fordi vi tænker, at det nok er tæt på at være det mest demokratiske, man kan gøre.

Jeg har stor respekt for, at Danmarksdemokraterne nu lige skal have tid til at vende skråen – det har jeg fuld respekt for – men jeg bliver også bekymret. For fru Inger Støjberg forklarede mig så venligt sidst ved førstebehandlingen, at der var mange døre, der lige skulle åbnes og lukkes først. Men jeg bliver bekymret, for nu synes jeg, at det, fru Inger Støjberg siger, er, at I måske hælder til ikke at gøre det, fordi alvorligheden i den her sag måske ikke gør, at I lander der. Og det er det, der bekymrer mig, for jeg ønsker jo oprigtigt en folkeafstemning.

Så er fru Inger Støjberg i stand til måske at løfte sløret en lille smule for, om jeg kan gå trygt i seng i aften og håbe, at Danmarksdemokraterne skriver under? Eller skal Danmarksdemokraterne ligesom SF være dem, der får det over de 60 mandater, før man vælger at bakke op om en folkeafstemning?

Kl. 10:37

Formanden (Søren Gade):

Ordføreren.

Kl. 10:37

Inger Støjberg (DD):

Altså, jeg synes, at hr. Kim Edberg Andersen under alle omstændigheder skal gå trygt i seng. Det er noget, jeg har svært ved at tjekke om hr. Kim Edberg Andersen rent faktisk gør, men det vil jeg anbefale at hr. Kim Edberg Andersen gør, og så kan han eventuelt afrapportere i morgen. Jeg kommer ikke selv til at tjekke op på det.

Men når det er sagt, er det jo faktisk ikke nogen hemmelighed, at Nye Borgerlige sådan set – jeg ved ikke, om det er nedfældet som politik, men det er i hvert fald sket ad flere omgange – har forsøgt at få folkeafstemninger, også om andre ting. Så man kan jo sige, at det er en del af Nye Borgerliges politik. Det er ikke på samme måde en del af vores politik, at vi skal udløse folkeafstemninger, men jeg lukker bare ingen døre for det i dag. Men jeg synes stadig væk, der er et stykke vej hen til, at man kan afgøre, om der skal være en folkeafstemning eller ej. Og jeg vil derfor også stadig væk appellere meget til regeringen om at trække det her forslag, men i virkeligheden allerhelst at stemme for det ændringsforslag, som vi alle sammen i fællesskab har stillet i dag.

Kl. 10:38

Formanden (Søren Gade):

Hr. Kim Edberg Andersen.

Kl. 10:38

Kim Edberg Andersen (NB):

Jeg vil i mit andet spørgsmål vende lidt tilbage til noget, fru Inger Støjberg sagde i sin tale. Hun sagde, at der ikke var noget så gennemgribende, hun sagde ikke overgreb, men at vi siden enevælden ikke har set så ensporet en tankegang hos ledelsen af landet. Men er fru Inger Støjberg uenig i, at den her regering har ageret, som om enevælden var genindført? Og vil fru Inger Støjberg være med til eventuelt at lave en folkeafstemning, når dette enevælde har trukket noget ned over hovedet på os? For skal vi ikke være enige om, at enevælden hører fortiden til, og at det ikke er noget, der klæder nogen, der sidder i Folketinget?

Kl. 10:38

Formanden (Søren Gade):

Ordføreren.

Kl. 10:39

Inger Støjberg (DD):

Men det, jeg rent faktisk sagde, var en reference til noget, som kirkeministeren havde sagt. For hun har sagt, at det her var en helt almindelig måde at gøre det på, og så henviser hun til, da man sidst afskaffede en helligdag, og det var i enevældens tid, og hun brugte det ligesom som en reference: Det er bare sådan, man afskaffer en helligdag. Og jeg tror i øvrigt nok, at det var hr. Søren Espersen, der på et tidspunkt sagde til ministeren eller bare mindede hende om, at det så var i enevældens tid. Så jeg har heller ikke rigtig hørt det argument blive brugt så mange gange siden, og det er nok egentlig meget klogt af regeringen. Så jo, jeg er fuldstændig enig med hr. Kim Edberg Andersen i, at enevælden hører fortiden til, og at det skal vi ikke tilbage til.

Kl. 10:39

Formanden (Søren Gade):

Fru Mai Villadsen.

Kl. 10:39

Mai Villadsen (EL):

Tak. Og tak til fru Inger Støjberg for en rigtig god tale og et godt samarbejde i den her sag, for vi er jo i lighed med Danmarksdemokraterne stor modstander af, at man afskaffer store bededag, og synes, det ville være rigtig fornuftigt, hvis man kunne lande et mindeligt kompromis, om man så må sige, og udskyde det her til efter et valg, så befolkningen kunne blive spurgt.

Der er jo ikke meget, der tyder på, at regeringen har tænkt sig at stemme for vores ændringsforslag, og derfor er vi kommet til den konklusion, at vi simpelt hen ikke synes, at der er nogen anden vej end at få en folkeafstemning. Jeg er sådan set fuldstændig enig med fru Inger Støjberg i, at det her ikke er noget, man bare skal skalte og valte med. Man skal tage det dybt alvorligt.

Men jeg vil også sige, at den her sag jo er særlig, for som fru Inger Støjberg siger i sin tale, er det her ikke noget almindeligt forslag. Jeg kan faktisk ikke komme i tanker om noget, som er så indgribende over for folkekirken og over for den danske model, og som simpelt hen ikke har været diskuteret med befolkningen. Så er fru Inger Støjberg ikke enig i, at hvis der dog skulle være en ting, når man ser på regeringsgrundlaget, som man skulle spørge befolkningen om, ja, så er det det her?

Kl. 10:40

Formanden (Søren Gade):

Ordføreren.

Kl. 10:40

Inger Støjberg (DD):

Altså, jeg tror, man må sige, at Enhedslisten og Danmarksdemokraterne for en gangs skyld er meget enige meget, meget langt hen ad vejen. Det er så også tydeligt, at Enhedslisten i hvert fald er nået et skridt længere, og jeg anerkender, at også Enhedslisten helt klart har haft nogle overvejelser om, hvorvidt man skulle udløse en folkeafstemning eller ej omkring det her. Men der må man bare sige, at Enhedslisten i hvert fald er kommet frem til konklusionen hurtigere, end vi er.

Men igen vil jeg sige: Der er ikke lukket nogen døre for det. Vi vil gerne diskutere det, men jeg synes sådan set også, at tingene skal tages i den rækkefølge, som tingene nu skal tages i. Og det er jo først og fremmest at give regeringen mulighed for at stemme om de her ændringsforslag. Jeg er fuldstændig enig med fru Mai Villadsen i, at det ser sløjt ud, i forhold til om regeringen vil stemme for det. Man kan jo sige, at det heller ikke er sådan, at det er en fuldtallig regering, vi har hernede, der lytter til det her. Vi lukker ingen døre, men omvendt er det bare et meget stort greb.

Kl. 10:42

Formanden (Søren Gade):

Fru Mai Villadsen.

Kl. 10:42

Mai Villadsen (EL):

Det er bestemt et stort greb, og vi har heller aldrig før foreslået eller bakket op om, at man skulle bruge det. I sin ordførertale kaldte fru Inger Støjberg sig selv et optimistisk menneske. Det vil jeg så også være, for der skal jo kun tre partier til, som bakker op, nemlig Danmarksdemokraterne, SF og Konservative, så har vi faktisk en folkeafstemning. Så det håber jeg virkelig at ordføreren vil bakke op om.

Det sidste, jeg vil spørge om, er: Hvornår regner Danmarksdemokraterne med at have gjort deres stilling op? Er det på tirsdag, når vi har en tredjebehandling?

Kl. 10:42

Formanden (Søren Gade):

Ordføreren.

Kl. 10:42

Inger Støjberg (DD):

Altså, der er jo i hvert fald en tredjebehandling på tirsdag, den 28. februar. Og så tror jeg i øvrigt nok, at reglerne er sådan, at der så også er lidt tid – det er ikke meget, meget lang tid, men der er en tid – efter at et lovforslag er blevet vedtaget, hvor man også kan udløse en folkeafstemning. Og den tid vil der jo i hvert fald være.

Jeg kan ikke sådan sætte klokkeslæt på hvornår, men altså forhåbentlig lytter regeringen her med på, at det ser sløjt ud. Men altså, det kan være, der sker noget med en, når man kører i en ministerbil; så hører man ikke så godt; så skal man have lidt ekstra tid til lige at vende argumenterne. Hvem ved?

Kl. 10:43

Formanden (Søren Gade):

Fru Mette Thiesen.

Kl. 10:43

Mette Thiesen (DF):

Tusind tak. Ja, det er inden for tre søgnedage efter tredjebehandlingen, hvor der er – hvad skal man sige – den her mulighed for at begære noget til folkeafstemning. Så mit første spørgsmål kunne egentlig være: Vil fru Inger Støjberg her fra Folketingets talerstol love, at hvis det her forslag bliver stemt igennem på tirsdag, så vil man fra Danmarksdemokraternes side inden for tre søgnedage tage en beslutning om, at selvfølgelig skal danskernes stemme høres i det her?

Kl. 10:43

Formanden (Søren Gade):

Ordføreren.

Kl. 10:43

Inger Støjberg (DD):

Nej, selvsagt ikke. Men det, jeg sagde, var, at der jo er en tid, hvor man kan overveje det, og inden fristen skal man selvfølgelig som parti have besluttet sig for, hvorvidt man stemmer for eller imod en folkeafstemning. Så svaret er nej. Det ville jo være at foregribe konklusionen, kan man sige.

Kl. 10:44

Formanden (Søren Gade):

Fru Mette Thiesen.

Kl. 10:44

Mette Thiesen (DF):

Det der var godt nok et politikersvar (Inger Støjberg (DD): Nej, det var det da netop ikke). Inden for tre søgnedage efter tredjebehandlingen har man muligheden. Men tak til fru Inger Støjberg for at støtte Dansk Folkepartis ændringsforslag. Jeg kan forstå på fru Inger Støjberg, at man ikke rigtig har taget stilling til en folkeafstemning, og at man nok heller ikke kommer til det. Det synes jeg er rigtig ærgerligt, for noget af det, som fru Inger Støjberg jo netop har slået sig op på, er at komme ud over Christiansborgs tykke mure.

Det er også noget, der er ekstremt vigtigt for os i Dansk Folkeparti. Og grundlovens § 42 giver netop den her mulighed. Fru Inger Støjbergs gamle parti, Venstre, var jo også med til at sætte jordlovene til folkeafstemning tilbage i 1963, hvor den her paragraf sidst blev brugt, og hvor forslaget i øvrigt faldt med et brag, fordi folket var uenige. Så hvis fru Inger Støjberg virkelig mener det her med, at Danmarksdemokraterne er et parti for dem, som ikke føler, at deres stemme bliver hørt inde på Christiansborg, hvorfor er fru Inger Støjberg så så bange for at lade danskernes stemme blive hørt i det her omkring store bededag?

Kl. 10:45

Formanden (Søren Gade):

Ordføreren.

Kl. 10:45

Inger Støjberg (DD):

Først vil jeg bare lige anholde, at det skulle være et politikersvar. Det, jeg nævnte, var, hvordan reglerne er, og at der inden fristen jo selvfølgelig skulle være truffet en beslutning, men at vi ikke har truffet den beslutning endnu. Det var sådan set bare det, jeg svarede fru Mette Thiesen, og det synes jeg sådan set er fair nok.

Til det andet spørgsmål vil jeg så svare, at det er, fordi det bare er et meget, meget stort greb at bruge, hvis man sætter noget til folkeafstemning, og jeg synes faktisk, at det er væsentligt, at det er noget, vi overvejer nøje. Der er jo spørgsmålet om præcedens i sådan nogle ting her, og der er et spørgsmål om at bruge alle de parlamentariske greb, der er i Folketinget, inden man når dertil. Jeg ser det i hvert fald i mit arbejde som folketingsmedlem som værende meget vigtigt, at man først og fremmest gør det.

Kl. 10:46

Formanden (Søren Gade):

Hr. Mikkel Bjørn.

Kl. 10:46

Mikkel Bjørn (DF):

Tak til fru Inger Støjberg. Nu nævner ordføreren igen, at det jo er et stort værktøj at tage i brug at sende ting til folkeafstemning. Men det er jo også et stort indgreb i danskernes hverdag at afskaffe en helligdag.

Nu hedder ordførerens parti jo Danmarksdemokraterne, og er der nogen, der ikke er blevet spurgt i den her sag, så er det jo bl.a. Danmark. Så på den måde passer alle ting jo som fod i hose, og derfor undrer det mig, at Danmarksdemokraterne ikke umiddelbart er meget bramfri og direkte i det her spørgsmål, for det er helt oplagt for et parti som Danmarksdemokraterne at sige, at danskerne ikke er blevet hørt i valgkampen i det her spørgsmål, og derfor er det fuldstændig oplagt at sende det her til folkeafstemning, sådan at de kan blive hørt. Derfor er jeg interesseret i at høre, hvorfor ordførerens parti ikke umiddelbart er det.

Kl. 10:47

Formanden (Søren Gade):

Ordføreren.

Kl. 10:47

Inger Støjberg (DD):

Det synes jeg sådan set næsten jeg har brugt de sidste 25 minutter på. Men når det er sagt, vil jeg igen sige, at vi jo ikke nødvendigvis lukker nogen døre for en folkeafstemning. Jeg synes, jeg har prøvet at redegøre for, at der er ret mange muligheder frem til en folkeafstemning, og at vi jo ligesom må se, hvad de diskussioner, vi skal have med hinanden nu her i de kommende dage og i den kommende tid, kommer til at bringe. Først og fremmest synes jeg egentlig, at når man fremsætter et ændringsforslag, som vi jo har gjort sammen, om at udskyde det til efter et valg, så er det lidt underligt at konkludere, allerede inden der er blevet stemt om det – og jeg vedgår, at det ser ud til, at det falder med det snævrest mulige flertal matematisk set her i Folketinget. Men først efter det kan man sige, at så er den mulighed også udelukket, og så må man jo så prøve at diskutere resten af vejen frem til den 28. februar og 3 dage efter det.

Kl. 10:48

Formanden (Søren Gade):

Hr. Mikkel Bjørn.

Kl. 10:48

Mikkel Bjørn (DF):

Jo, men vi kan jo diskutere herfra og til verdens ende. Vi er bare nødt til snart at have det her afklaret, og derfor undrer det mig, at Danmarksdemokraterne tygger skråen i så lang tid. For på et eller andet tidspunkt må den også være tygget til ende. Altså, så er der ikke meget skrå tilbage at tygge på. Så jeg synes snart, det må være på tide, at Danmarksdemokraterne finder deres holdning i det her spørgsmål og bliver afklaret med, om de rent faktisk bakker op om en folkeafstemning.

Kl. 10:48

Formanden (Søren Gade):

Ordføreren.

Kl. 10:48

Inger Støjberg (DD):

Altså, det er jo netop ikke til verdens ende, at man kan diskutere det. Eller det kan man godt, men det får man nok ikke så meget ud af. Men man kan i hvert fald diskutere det til og med den 28. februar og så plus 3 dage. Så lang tid kan man diskutere det, og så lang tid kan man vende skråen.

Men igen vil jeg sige: Jeg synes, det er en alvorlig ting at sende noget til folkeafstemning. Jeg tror også, at Dansk Folkeparti synes, at det er en alvorlig ting at sende ting til folkeafstemning. Vi bruger så bare lidt mere tid på at diskutere, hvilket udfald vi synes det skal have.

Kl. 10:49

Formanden (Søren Gade):

Hr. Peter Kofod.

Kl. 10:49

Peter Kofod (DF):

Ordføreren brugte en stor del af sin tale på, hvor vidtgående det her var. Den danske model, fagbevægelsens engagement og kirken blev nævnt. Det, regeringen har gang i, er altså, må man forstå på ordføreren, meget, meget vidtgående. Derfor forstår jeg ikke, hvorfor Danmarksdemokraterne vil holde hånden over sådan en regering. Sagen er jo – jeg tror endda, I har det som slogan: »Som vi er flest« – at hvis det her røg til folkeafstemning, ville et flertal af danskere banke den her regering på plads og sige, at det her vil de ikke finde sig i. Det ved regeringen selvfølgelig godt. Det vil aldrig komme dertil, for regeringen vil ikke turde. Hvorfor er det, at Danmarksdemokraterne insisterer på at holde hånden over den her regering?

Kl. 10:50

Formanden (Søren Gade):

Ordføreren.

Kl. 10:50

Inger Støjberg (DD):

Jeg kan med sikkerhed sige, at vi aldrig kommer til at holde hånden over den her regering, aldrig nogen sinde. Vi vil vælte den her regering ved først givne lejlighed, vi overhovedet får. Jeg tror, det vil være en lejlighed, hvor – hvis den kommer – hr. Peter Kofod og Dansk Folkeparti vil være med til at vælte den her regering, så vi kommer ikke til at holde hånden over regeringen.

Nu har vi så et lovforslag, som vi gerne så slet ikke var her, som vi gerne så at regeringen trak, og som vi nu forsøger at få ændret, i forhold til hvornår det så vil kunne træde i kraft, og som vi med sikkerhed også kommer til at stemme imod. Det er det, der er faktum. Så må vi ligesom prøve at se, om det så også skal udløse en folkeafstemning, hvis vi ikke får magt, som vi har agt – og der er meget, der tyder på, at vi ikke får magt, som vi har agt. Det er den diskussion, der er: Skal vi udløse en folkeafstemning, eller skal vi ikke? Og der er det bare, jeg siger, at vi synes, det er et meget stort greb i værktøjskassen at udløse sådan en folkeafstemning.

Kl. 10:51

Formanden (Søren Gade):

Hr. Peter Kofod.

Kl. 10:51

Peter Kofod (DF):

Men der ser vi nok lidt forskelligt på det. For sagen er jo, at det netop er her, hvor Danmarksdemokraterne holder hånden over regeringen. Sagen er, at det, regeringen er ved at påføre det danske samfund; det, som ordføreren stod i sin tale og tog parti mod – i lighed med kirken, fagbevægelsen, alle os, der måtte være imod – det, som et, tror jeg, meget stort flertal af danskerne er imod, er regeringen ved at banke igennem. Danmarksdemokraterne sidder med nogle fuldkommen afgørende mandater, hvis vi skal have stoppet det her, og hvis folket skal spørges, og der er I ikke med. Hvorfor er det, at I ikke melder jer fuldtonet ind i den her kamp? Jeg kan simpelt hen ikke forstå det.

Kl. 10:52

Formanden (Søren Gade):

Ordføreren.

Kl. 10:52

Inger Støjberg (DD):

Men det er jo ikke korrekt, at Danmarksdemokraterne skulle sidde med nogle fuldkommen afgørende mandater. Vi sidder også med nogle mandater, der vil kunne udløse en folkeafstemning. Men hvis nu Danmarksdemokraterne sagde ja i dag til en folkeafstemning, ville der alligevel ikke komme en folkeafstemning, og det ved hr. Peter Kofod jo godt. For så længe der ikke er 60 mandater, sker det ikke. Jeg så gerne, at vi havde så mange mandater, at vi kunne udløse en folkeafstemning i dag, men det har vi simpelt hen ikke. Så det er jo ikke sandt, at vi står med de afgørende mandater. Vi står med nogle af de mandater, der sammenlagt med andre partiers mandater vil kunne udløse en folkeafstemning.

Kl. 10:52

Formanden (Søren Gade):

Der er ikke flere korte bemærkninger til ordføreren. Vi siger tak til ordføreren og går videre i ordførerrækken. Den næste ordfører er hr. Pelle Dragsted.

Kl. 10:53

(Ordfører)

Pelle Dragsted (EL):

Tak. Jeg er ikke vant til at være nr. 3 i ordførerrækken, desværre. Men det siger selvfølgelig også noget om, hvilke partier der ikke har valgt at gå på talerstolen i dag, nemlig bl.a. de partier, som står bag det her lovforslag.

Jeg synes egentlig, det er trist, at man ikke er parat til at stille sig op og tage debatten en gang til, også med alle de oplysninger, der er kommet frem i mellemtiden. For sagen er jo, at vi slet ikke burde stå her i dag. Regeringen burde for længst have trukket det her lovforslag om at stjæle en forårsfridag fra danskerne. Den burde for længst have vist, at den er i stand til at lytte – lytte til den snart halve million danskere, der har skrevet under på en underskriftsindsamling imod den her afskaffelse af fridagen. Den skulle måske også have lyttet til de mange mennesker, de mange vælgere, der lige nu i stride strømme strømmer væk fra regeringspartierne, fordi de ikke blev spurgt før valget, og på den måde altså viser, at det her ikke var, hvad de regnede med. I det hele taget skulle regeringen bare have lyttet til danskerne. Regeringen burde vise, at den ikke tromler hen over befolkningen, at den ikke tromler hen over fagbevægelsen og den danske aftalemodel, og at den ikke tromler hen over folkekirken. Debatten har jo raset nogle uger nu, og det er blevet meget klart, at der i hvert fald er tre meget centrale spørgsmål, som regeringen ganske enkelt ikke har svar på.

Spørgsmål nr. 1: Hvorfor skal danskerne tvinges til at arbejde en dag mere, for at regeringen har råd til at finansiere skattelettelser til nogle af de allerrigeste mennesker i det her land? Det er jo nu blevet fuldstændig klart, at de penge, man med den ene hånd vil tage fra danskerne ved at tvinge dem til at arbejde en dag mere, omtrent svarer til, hvad man med den anden hånd bruger til at sænke skatten for virksomhedsarvinger, for ejendomsspekulanter og for topskattebetalere. Så det spørgsmål, der stadig ikke har fået et svar fra regeringens side, måske særlig fra Socialdemokraterne, er: Hvorfor ikke droppe de skatterabatter til et lillebitte mindretal i befolkningen frem for at bede hver eneste dansker om at arbejde en dag mere? Vi mangler svar!

Spørgsmål nr. 2: Hvorfor vil regeringen med lovmagt – med lovmagt – gribe ind i gældende overenskomster hen over hovedet på arbejdsmarkedets parter? Hvorfor udviser man ikke respekt for den aftalemodel, som man ellers selv besynger ved festlige lejligheder? Hvorfor tager man ikke imod fagbevægelsens fremstrakte hånd om at indkalde til trepartsforhandlinger og forsøger at finde løsninger på den måde, vi normalt finder løsninger på i det her land? Hvorfor vælger man at holde fast i det her fuldstændig usædvanlige indgreb, hvor man går ind med lov og ændrer gældende overenskomster, tager penge op af lommen på lønmodtagere, som i dag f.eks. får tillæg for at arbejde på helligdagen, og putter dem ned i lommen på arbejdsgiverne? Det er fuldstændig uhørt! Hvorfor, regering? Vi mangler svar!

Spørgsmål nr. 3: Hvorfor nu? Hvorfor skal den her lov tvinges igennem nu? Pengene skal ifølge regeringen selv først bruges i 2030, og det har jo vist sig, at på grund af det her hastværk eksisterer der en enorm usikkerhed om det her lovforslag. Vi kan lige se bort fra den enorme usikkerhed, det skaber for befolkningen og lønmodtagerne og overenskomsterne, men der eksisterer også en enorm økonomisk usikkerhed om, hvad de økonomiske konsekvenser eller resultater af det her indgreb overhovedet er. Der er kommet nye dokumenter frem, som regeringen ellers har hemmeligholdt, og som viser, at Finansministeriet selv har beregnet sig frem til, at det er et langt mindre provenu, altså langt færre penge, man får ind på at stjæle den her fridag fra danskerne. I går havde vi en høring her i Folketingssalen, og der hørte vi overvismanden, altså den person, vi selv har udpeget til at være økonomisk ekspertise i det her land, og han siger, at man slet ikke varigt kan regne med, at der kan være penge i kassen. Nul kroner regner man med der på lang sigt kommer ud af at stjæle en fridag fra danskerne. Men på trods af den usikkerhed vil regeringen haste det her forslag igennem i stedet for f.eks. at trække det og få undersøgt det her grundigt og så genfremsætte det, hvis man stadig væk mener, at det giver økonomisk mening. Så hvorfor den hast, regering? Vi mangler svar.

Kl. 10:58

Derfor vil det bedste også være, hvis regeringen helt trak det her forslag inden tredjebehandlingen, men da der ikke er udsigt til det, desværre, har en bred alliance i det her Folketing – et stort, stort mindretal bestående af otte partier – stillet et ændringsforslag, som i al sin enkelhed går ud på at udskyde afskaffelsen af bededagen, så den først træder i kraft efter et folketingsvalg.

Hvad er resultatet af det? Jo, det er, at ved næste valg kan partierne ærligt og åbent fortælle danskerne før valget, om man vil afskaffe bededagen, eller om man ikke vil afskaffe den. Det betyder, at befolkningen får den mulighed, som regeringen snød dem for ved det folketingsvalg, der lige er overstået, for der var ingen, ikke ét af de tre regeringspartier, der var ærlige og fortalte, at det her var et værktøj, man havde i skuffen, altså at man havde tænkt sig eller var parat til at stjæle en forårsfridag. Ved at stemme for det her ændringsforslag giver vi danskerne den mulighed at sige til eller fra ved et kommende folketingsvalg, og det mindste, jeg egentlig synes man kan forlange af regeringen, uanset om man er enig eller uenig i det her forslag, er, at man ikke kommer som en tyv om natten og tvinger det igennem, uden at danskerne er blevet spurgt. Derfor vil jeg kraftigt opfordre regeringen til at stemme for det ændringsforslag.

Hvis ikke regeringen vil støtte det ændringsforslag, efterlader det os desværre kun med en sidste mulighed for at sikre, at danskerne bliver hørt om det her indgreb i deres tilværelse og i deres frihed – for det er jo det, det handler om – nemlig at bruge grundlovens § 42 og begære en folkeafstemning om lovforslaget. Det er den sidste mulighed, som regeringen efterlader os med på grund af dens adfærd i den her sag, og derfor vil jeg også gerne sende en stærk appel til de partier, der har været med til at stille det her ændringsforslag, men som stadig væk står og vakler på spørgsmålet om en folkeafstemning: Hvis ikke regeringen støtter det her forslag, håber jeg, at vi kan stå sammen om at aktivere grundlovens § 42. Vi har med vores ændringsforslag givet regeringen en mulighed, og de kan gribe den, de kan lade befolkning bliver hørt, og ellers står de efter min mening med ansvaret for, at vi er nødt til at bruge det her usædvanlige redskab og udskrive en folkeafstemning. Hvis regeringen gennemfører det her med et snævert flertal, er det den mulighed, den efterlader tilbage.

Jeg synes, at vi alle sammen som partier må spørge os selv: Hvis ikke vi bruger den mulighed, som grundloven har givet os for at aktivere § 42, har vi så ikke et medansvar for – selv om vi ikke bærer hovedansvaret, for det gør regeringen ganske rigtigt – at det her bliver gennemført, uden at danskerne bliver hørt? Bliver det ikke sådan, at regeringen på en måde får lidt flere at dele ansvaret med for, at den her skammelige lov gennemføres hen over hovedet på danskerne? Tak for ordet.

Kl. 11:01

Formanden (Søren Gade):

Tak for det. Der er en række korte bemærkninger. Først er det hr. Karsten Hønge.

Kl. 11:02

Karsten Hønge (SF):

Jeg kunne forstå på hr. Pelle Dragsted tidligere i dag, at hr. Pelle Dragsted virkelig ønsker den her teoretiske diskussion om, hvornår man skal udløse folkeafstemninger, og jeg er helt stensikker på, at man hos mine socialistiske kammerater i Enhedslisten har gjort sig dybe overvejelser omkring, hvornår man skal udløse det – det føler jeg mig helt overbevist om. Har man i den forbindelse reflekteret over, hvilke andre tidligere situationer, man skulle have gjort det i? Det er altid sværere sådan at gøre det fremad, altså hvornår kunne der opstå en situation? Så jeg vil bare spørge hr. Pelle Dragsted, hvorfor man ikke i Enhedslisten ønskede en folkeafstemning om de dramatiske forringelser af efterlønnen, indgrebet i lærerkonflikten, eller da Danmark sendte soldater i krig i udlandet?

Kl. 11:02

Formanden (Søren Gade):

Ordføreren.

Kl. 11:02

Pelle Dragsted (EL):

Jeg synes, det er en relevant diskussion, og jeg tror, at vi i Enhedslisten i hvert fald anerkender, at det her ikke er enkelt, og at det er dilemmafyldt. Jeg kan ikke selv komme i tanke om – og det tror jeg også er det, som ordføreren refererer til – at vi tidligere har forsøgt at aktivere den her paragraf.

Det er ikke sådan, at vi generelt er imod folkeafstemninger; de kan være egnede i nogle tilfælde, men i mange tilfælde er de ikke den bedste måde at tage beslutninger på. Der er repræsentative metoder bedre. Når vi synes, at den her sag er særlig, så tror jeg, man kan sige, at det har tre årsager.

Den ene kunne man måske sige gælder i andre tilfælde, men det er, at der er tale om et ekstremt snævert flertal, som tager en meget vidtgående beslutning. Det har vi set før, men det er i hvert fald en af årsagerne.

Den anden årsag er det faktum, at der er tale om et så principielt spørgsmål, altså det, at man for første gang nogen sinde med lov griber ind i gældende overenskomster.

Den sidste årsag er af mere demokratisk karakter. Det er det, at der lige har været et folketingsvalg. Altså, det er få måneder siden, vi havde et folketingsvalg, hvor danskerne gik til urnerne og satte deres kryds efter, hvad de regnede med at få, og der var bare ingen af de partier, der sidder i den her regering, der nævnte det her med et ord. Det synes jeg er et demokratisk problem, og det er derfor, vi er endt med den konklusion i Enhedslisten, at i det her tilfælde synes vi, det rigtige er at bruge det her redskab, som jo er i grundloven af en årsag – det er der jo ikke for sjov.

Kl. 11:04

Formanden (Søren Gade):

Hr. Karsten Hønge.

Kl. 11:04

Karsten Hønge (SF):

Jamen jeg deler jo fuldstændig hr. Pelle Dragsteds forargelse over den måde, den her proces er kørt på. Jeg deler fuldstændig forargelsen over, at man her har tænkt sig at stjæle lønmodtagernes fridag og i øvrigt tromler hen over det faglige system.

Jeg tænker bare, at når det nu skal være en teoretisk øvelse, så forstår jeg simpelt hen ikke helt det her, for man kunne tage efterlønsforringelsen i 1998. Der havde man decideret på forhånd sagt, at det ikke ville ske, og det skete alligevel. Man kan tale om, da man med én stemmes flertal her i Folketinget sendte danske soldater i en ulovlig krig i Irak, og man kan tale om, da man greb ind over for lærerne. Jeg mener bare, at det da også sådan set er helt markante, principielle spørgsmål. Hvorfor ønskede man ikke en folkeafstemning der fra Enhedslistens side?

Kl. 11:04

Formanden (Søren Gade):

Ordføreren.

Kl. 11:04

Pelle Dragsted (EL):

Altså, nogle af tingene er jo før min tid. Men i nogle af de eksempler, der nævnes, havde det ikke været muligt at samle 60 mandater, ganske enkelt fordi der var – i hvert fald hvis vi snakker om afskaffelsen af efterlønnen – et bredt flertal i Folketinget, der stod bag det. Her har vi et helt, helt snævert flertal, som gennemfører det her. Og så forstår jeg ikke helt, hvorfor ordføreren kalder det her for en teoretisk diskussion. Jeg synes ikke, det er en teoretisk diskussion. Det er da en meget konkret diskussion. Den handler om: Skal danskerne høres, før man snupper en fridag fra dem? Det er meget praktisk og konkret diskussion, synes jeg.

Kl. 11:05

Formanden (Søren Gade):

Fru Mette Thiesen.

Kl. 11:05

Mette Thiesen (DF):

Tusind tak. Jeg vil sådan set give ordføreren fuldstændig ret, og der var også en ordfører heroppe tidligere og debattere det her – altså, helt ærligt, det er exceptionel dårlig forberedelse, hvis man ikke på nuværende tidspunkt som parti kan sige, om man, hvis det her forslag bliver vedtaget på tirsdag, så er for eller imod en folkeafstemning. Det er ret enkelt, og vi haft virkelig lang tid til at forberede det. Det er bare for at sige det. Det er jo også derfor, at der ikke er nogen fra regeringspartierne, der vil stå frem og sige, at det her var deres forslag – for det er et exceptionelt dårligt forslag at afskaffe store bededag.

Derfor kunne jeg egentlig bare godt tænke mig at spørge ordføreren for Enhedslisten, for i Dansk Folkeparti er vi fuldstændig enige i, at det her burde komme ud til folkeafstemning: Er ordføreren ikke enig i, at det virker helt paradoksalt med de ting, der er kommet frem, også til den høring, vi var til i går, og at det her forslag simpelt hen er vindsteg og luftfrikadeller? Altså, der er ikke noget empirisk grundlag for, at det her overhovedet vil virke. Mener ordføreren ikke, at man alene af den grund burde fjerne det her forslag – altså simpelt hen trække det tilbage og forberede det noget grundigere?

Kl. 11:06

Formanden (Søren Gade):

Ordføreren.

Kl. 11:06

Pelle Dragsted (EL):

Jo, jeg synes, det er bekymrende, at selv nogle af de økonomer, der plejer at stå last og brast med de måder at anskue tingene på – og jeg har selv diskuteret Finansministeriets regnemodeller igennem en del år – er ude at sige her, at de simpelt hen ikke kan forstå, hvad der foregår i Finansministeriet. De siger, at det er ligesom bare at trække nogle tal op af en hat. Det er altså professorer i økonomi på nogle af landets fremmeste uddannelsesinstitutioner, og det bekymrer mig, for jeg synes, at det uanset hvad er en dårlig idé at afskaffe den her fridag. Men hvis det viser sig, at der kommer nul kroner i kassen, så bliver det jo fuldstændig galimatias at gøre det. Derfor synes jeg – og det var også det, jeg sagde i min tale – at regeringen burde trække det her forslag. De burde få undersøgt de her ting, altså få lavet nogle grundige empiriske undersøgelser, så man i det mindste kunne diskutere det på et oplyst grundlag.

I forhold til det med de andre partier og hvornår man skal tage beslutningen, har jeg det sådan, at hvis bare partierne tager den rigtige beslutning – hr. Karsten Hønge og fru Inger Støjberg og de andre gode kollegaer herinde – så kan jeg tilgive, at de ikke har taget beslutningen endnu.

Kl. 11:07

Formanden (Søren Gade):

Fru Mette Thiesen.

Kl. 11:07

Mette Thiesen (DF):

Den del af det kan jeg sådan set godt tilslutte mig, hvis vi bare får den her folkeafstemning. Men jeg er fuldstændig enig med ordføreren på det her område. Vi sad jo nogle stykker til en høring i går og hørte overvismanden sige, at det her var, jeg tror, han kaldte det en flygtig finansiering – altså, det her kommer ikke til at være en varig finansiering. Der blev også talt en masse om den her bevægelse, der allerede er i gang, i forhold til at danskerne generelt gerne vil være mere sammen med familien; de vil ikke arbejde så meget. Og alene det, at børnene jo skal være hjemme fra skole, vil nok også gøre, at mange forældre bliver hjemme fra arbejde.

Så det er egentlig bare en anerkendelse af, at det er vigtigt, at det her lovforslag bliver trukket, men alternativt, at det kommer ud til en folkeafstemning, for så vil det falde med et brag.

Kl. 11:08

Formanden (Søren Gade):

Ordføreren.

Kl. 11:08

Pelle Dragsted (EL):

Det sidste tror jeg ikke der er nogen tvivl om, og det er også derfor, jeg mener, at alle de partier, som er imod det her, og som i fællesskab har stillet det her ændringsforslag om at udskyde, bør have det med – altså at vi faktisk vil være i stand til at forhindre det her, hvis vi sender det til en folkeafstemning. Der er i min bog ikke nogen tvivl om, med de meningsmålinger, vi har set, at befolkningen vil stemme det ned. Så muligheden foreligger, og hvis tre af de fire partier, som står uden for regeringen, er med, så kan vi forhindre det her. Så kan vi sørge for, at man ikke gør det her hen over hovedet på befolkningen.

Kl. 11:09

Formanden (Søren Gade):

Hr. Mikkel Bjørn.

Kl. 11:09

Mikkel Bjørn (DF):

Tak for det, og tak til ordføreren. Nu var jeg jo også til stede ved den høring, som ordføreren også selv nævner, og jeg hørte også overvismanden sige, at der var ingen langsigtede økonomiske gevinster ved at afskaffe store bededag. Noget af det, der undrede mig ved den høring, var, at der forholdsvis tidligt i høringen blev spurgt ind til, om der var regnet på den effekt, der er af, at børnene jo ikke er i skole – de bliver jo ikke sendt i skole en ekstra dag om året – og at forælderen derfor vil have en tilbøjelighed til at blive derhjemme. Kan ordføreren bekræfte, at det spørgsmål blev stillet, og at det slet ikke blev besvaret, på trods af at der ellers var god tid til det under høringen?

Kl. 11:10

Formanden (Søren Gade):

Ordføreren.

Kl. 11:10

Pelle Dragsted (EL):

Det er fuldstændig korrekt, og vi har også fået en række skriftlige svar fra regeringen, men det, jeg synes ligger rimelig klart – nu har vi et samråd i morgen, hvor vi kan bore endnu mere i det – er, at der ikke ligger nyere empiriske undersøgelser af det her. Der ligger en undersøgelse fra 2012, som er empirisk, og den viser et betydelig lavere økonomisk resultat af det end det, som regeringen regner med – betydelig lavere – så provenuet er nede på under 2 mia. kr., når man lige trækker det her med satsreguleringen fra, som der ikke er flertal for i Folketinget. Så det bliver fuldstændig galimatias, som jeg sagde.

Det, regeringen så fremlægger, er sådan nogle tidsserier, hvor man siger: Vi kan se, at når der er en aftalt arbejdstid, slår den igennem på den præsterede arbejdstid. Det, som vismanden pegede på i går – nu bliver det lidt teoretisk – og som er interessant, er, at det godt kan være, at der er den korrelation, men det er altså ikke nødvendigvis en kausalitet. Altså, det er ikke en årsagssammenhæng, for mange af de her ting har man gjort med trends. Når vi f.eks. har hævet pensionsalderen, har det været i en periode, hvor folk i forvejen var begyndt at gå på pension senere, og derfor kan man ikke bare bruge det her som argument for, at der er en kausalitet, og det er også noget af det, vi skal grave os mere ned i.

Kl. 11:11

Formanden (Søren Gade):

Hr. Mikkel Bjørn.

Kl. 11:11

Mikkel Bjørn (DF):

Tak for det. En anden ting, der også morede mig en anelse til høringen, var, at man brugte Sverige som eksempel på et land, hvor man havde afskaffet helligdage og samtidig fået en økonomisk gevinst ud af det. Samtidig skrev man, at Sverige havde oplevet, at folk i højere grad arbejdede mere helt siden 1980'erne. Men hvis man dykker lidt ned i de historiske fakta, afskaffede man jo anden pinsedag i Sverige for relativt få år siden. Det er igen et eksempel på, at den kausalitetssammenhæng, man forsøger at tegne, ikke rigtig er der. Kan ordføreren bekræfte det scenarie?

Kl. 11:12

Formanden (Søren Gade):

Ordføreren.

Kl. 11:12

Pelle Dragsted (EL):

Ja, og igen synes jeg, at den høring understregede, at man hviler på et meget, meget tyndt empirisk grundlag. Det tror jeg sådan set også. Hvis man læser Finansministeriets svar, siger de også, at usikkerheden er enormt stor. Jeg tror, at det sådan set er noget, man anerkender. Men der er altså bare en regering, der er blevet enige om det her, og som har besluttet sig for, at uanset hvem der protesterer, uanset hvilke oplysninger der kommer frem, uanset hvad, og uanset at et stort flertal her giver en mulighed med et ændringsforslag, jamen så vil man bare tromle igennem. Det er åbenbart den måde, den her regering har tænkt sig at agere på i det her Folketing, og det er trist.

Kl. 11:12

Formanden (Søren Gade):

Der er ikke flere korte bemærkninger. Vi siger tak til ordføreren og går videre i ordførerrækken. Jeg giver nu ordet til hr. Nick Zimmermann fra Dansk Folkeparti.

Kl. 11:12

(Ordfører)

Nick Zimmermann (DF):

Tak for ordet. Jamen jeg bliver simpelt hen også nødt til at tage ordet her ved andenbehandlingen af det her forslag, og det gør jeg selvfølgelig, fordi forslaget og hele processen simpelt hen har været så absurd.

Først og fremmest er det fuldstændig uforståeligt, at regeringen helt uden at fortælle danskerne om det i valgkampen vil stjæle en helligdag fra dem – en god dansk tradition; en dag, hvor man har tid til at være sammen med familien; et tiltrængt pusterum i en travl hverdag. Når man så samtidig kan konstatere, at regeringen er fløjtende ligeglade med både befolkningen, fagbevægelsen og kirken, så bliver sagen bare endnu mere absurd.

Rigtig mange målinger har vist, at befolkningen synes, at det her er en dårlig idé. Cirka 500.000 danskere har skrevet under på, at de ønsker at bevare store bededag, men regeringen har jo desværre indtil videre vist sig at være fuldstændig ligeglade.

Fagbevægelsen råber og skriger også, at det er et helt uhørt indgreb i den danske model, og at man kommer til at tage penge op af lommen på sygeplejersker, politibetjente og andre, der simpelt hen kommer til at miste de her tillæg – det kan også være nogle af mine tidligere kollegaer inde på Aarhus Universitetshospital – men igen er regeringen ligeglade.

Landets biskopper kalder det et stort tillidsbrud, at man som regering lovgiver om folkekirkens indre og ydre anliggender uden at inddrage dem. Men igen er regeringen ligeglade.

På kort tid finder oppositionen så sammen og kommer med et alternativt forslag, der kan være med til at finansiere forsvarsforliget, som jo altså i starten var hele argumentet for, at det her var nødvendigt. Ja, faktisk var det jo oprindelig et krav for at blive inviteret med til forhandlingerne om et forsvarsforlig, at man gik med til at stjæle store bededag, men prøv at tænke på, hvor anderledes det her kunne have været endt, hvis regeringen reelt havde inddraget både oppositionen og fagbevægelsen i stedet for at tromle det hele igennem. Der mener vi helt sikkert, at vi kunne have fundet en bedre løsning.

Herudover er der så stor usikkerhed om de reelle økonomiske effekter af det her forslag. Senest er der kommet et notat fra Finansministeriet frem, som sår alvorlig tvivl om effekten af det her forslag, og ifølge flere fremtrædende økonomer – herunder overvismanden, hvilket han også påpegede i går – er de økonomiske effekter af forslaget ekstremt usikre, og man fristes sådan set til at sige, at det, regeringen har lagt frem, i bedste fald er et skud i tågen.

Der er så mange spørgsmål omkring det her, som vi stadig mangler et ordentligt svar på, herunder de reelle økonomiske effekter, og derfor er det også så vigtigt, at vi ikke forhaster lovprocessen. Dansk Folkeparti har jo derfor foreslået, at tredjebehandlingen af lovforslaget udskydes, men det kræver altså 72 medlemmers opbakning. Det synes vi også er yderst skuffende at flere partier i oppositionen ikke vil være med til. Faktisk er det uforståeligt, at man fra Folketingets talerstol kan buldre imod forslaget, men at man ikke er klar til at tage de værktøjer, der eksisterer, i brug.

Det samme kan man jo sige, i forhold til at flere partier i oppositionen heller ikke er parate til eller i hvert fald tøver med at sende forslaget til folkeafstemning. Jeg ved også – og det kunne vi også høre i går – at fagbevægelsen har en stor og klar forventning om, at alle os, der er imod forslaget, sender det her til en folkeafstemning, hvis vi virkelig mener, hvad vi siger; ellers er det jo i virkeligheden bare tomme ord.

Det har været ærgerligt, at der har været meget tøven, for vi har egentlig ellers haft et rigtig godt samarbejde i oppositionen omkring det her forslag. Vi har fundet et fælles alternativ til finansiering, og vi har, med undtagelse af Radikale, lavet et ændringsforslag om, at det her først skal kunne træde i kraft efter et folketingsvalg, så man ligesom får taget befolkningen med på råd. Desværre har regeringen jo tydeligvis også været fuldstændig ligeglade med det.

Herudover har Dansk Folkeparti stillet et ændringsforslag om en solnedgangsklausul, så loven ophæves efter 3 år, og at en eventuel videreførelse bygger på en vurdering og et oplyst grundlag om lovens reelle samfundsøkonomiske effekter. Det handler jo igen om, at der har været den her kæmpestore uenighed med økonomer og eksperter omkring regeringens arbejdsudbud og økonomi i det her forslag, og jeg forstår virkelig ikke, at hverken Konservative eller Liberal Alliance vil stemme for det.

Til slut vil jeg sige, at jeg er dybt forundret over det her forslag. Jeg er ked af det på danskernes vegne, og Dansk Folkeparti kan selvfølgelig ikke stemme for forslaget.

Kl. 11:17

Formanden (Søren Gade):

Tak for det. Og der er en enkelt kort bemærkning. Hr. Karsten Hønge.

Kl. 11:17

Karsten Hønge (SF):

Det er sjovt, at man nu gentager, at det er tomme ord, hvis man ikke går ind for en folkeafstemning i forhold til store bededag. Jeg synes, sagen om store bededag er en alvorlig sag, både sådan i forhold til at stjæle lønmodtagernes fridag, men jo også fordi det er et brud på den måde, vi organiserer vores arbejdsmarked på. Nu sætter man åbenbart ud fra Dansk Folkepartis selvforståelse en ny standard op for, hvornår et parti mener sin politik alvorligt, og så er det nu sådan, kan jeg forstå på det hele, at testen på det er, om man går ind for en folkeafstemning. Dansk Folkeparti har jo nu i nogle årtier truttet i dommedagsbasunerne om, hvor galt det går i Danmark i forhold til indvandring. Det har man ofte gjort her i Folketingssalen under mange lovbehandlinger. Her handler det jo ikke kun om, om jeg så må sige, at tage en fridag fra lønmodtagerne, men i Dansk Folkepartis selvopfattelse, som jeg har forstået det, nærmest om Danmarks kulturelle eksistens. I hvilke situationer har man bedt om en folkeafstemning i de sager?

Kl. 11:18

Formanden (Søren Gade):

Ordføreren.

Kl. 11:18

Nick Zimmermann (DF):

Jamen der kan da umuligt være nogen her i huset, der er uenige i, at indvandringen har slået fuldstændig fejl igennem de sidste 30 år. Det går jo håbløst dårligt på en række områder som beskæftigelse, integration og kriminalitet og alle mulige andre ting, og vi danskere skal jo bare holde for. Så det synes jeg da slet ikke der kan være nogen som helst tvivl om, og i Dansk Folkeparti kæmper vi da i hvert fald for at lave en benhård udlændingepolitik, der sætter danskerne først i enhver henseende, og det gør vi også i store bededags-diskussionen. Der vil vi igen sætte danskerne først, og det er da netop derfor, at vi vil have det til en folkeafstemning. Og jeg kan jo ikke lade være med at tænke, at SF og hr. Karsten Hønge jo buldrer løs med, hvor forfærdeligt det, regeringen lægger op til, er, men I vil jo ikke være med til at sætte det til en folkeafstemning. I vil jo ikke være med til at spørge danskerne. Altså, prøv at høre her: Det her var jo ikke blevet en diskussion, hvis der bare var et eneste af regeringspartierne, der havde sagt det her åbent og ærligt i en valgkamp. Det drejer sig jo om, at regeringen ikke har fortalt danskerne om det her, og netop derfor er det en så ekstraordinær situation, og netop derfor skal det til en folkeafstemning, så danskerne kan høres.

Kl. 11:19

Formanden (Søren Gade):

Hr. Karsten Hønge.

Kl. 11:19

Karsten Hønge (SF):

Det er selvfølgelig lidt interessant, for hr. Nick Zimmermann forekommer mig ikke i nogen sammenhænge at være en person, der i øvrigt er interesseret i teoretiske diskussioner. Men her har man åbenbart fundet et område, hvor han har kapacitet til at sige, at det i hvert fald skal være teoretisk. For det er teori, i og med at der ikke er antydningen af at være nok partier til at nå op på det, og hvis den situation skulle opstå, vil SF også tage diskussionen på en ny måde. Men jeg vil da takke hr. Nick Zimmermann for at erkende, at det altså har været tomme ord gennem årtier fra Dansk Folkepartis side, hvis testen på, om man mener sin politik alvorligt, er, at man skal udløse en folkeafstemning. Tak til hr. Nick Zimmermann for at sige, at modstanden mod indvandring, som Dansk Folkeparti har truttet i sine dommedagsbasuner om, har været tomme ord. For man har ikke på noget tidspunkt ønsket en folkeafstemning om nogen af de her ting.

Kl. 11:20

Formanden (Søren Gade):

Ordføreren.

Kl. 11:20

Nick Zimmermann (DF):

Nu vil jeg helst ikke sige så meget om hr. Karsten Hønges kapacitet, for den tror jeg de fleste her i huset er enige om er knap så stor. Men det viser jo også bare i forhold til det her store bededags-forslag, at I buldrer af sted og siger alle mulige ting, men I vil i virkeligheden ikke være med til at spørge danskerne, når det kommer til stykket.

Kl. 11:20

Formanden (Søren Gade):

Der er ikke flere korte bemærkninger til ordføreren, så vi siger tak og går videre i ordførerrækken. Jeg giver ordet til hr. Torsten Gejl fra Alternativet.

Kl. 11:21

(Ordfører)

Torsten Gejl (ALT):

Tak formand. Jeg synes snart, vi har prøvet alt for at forhindre afskaffelsen af store bededag. Der har været argumenteret og diskuteret i medierne og i Folketinget, vi har haft forskellige høringer, vi har haft samråd og mange ord i den her sal. Argumenterne mod at afskaffe store bededag er blevet gentaget igen og igen, og jeg skal ikke gøre det endnu en gang her fra talerstolen. Men argumenterne er ved at slippe op. Redskaberne er ved at slippe op, og mulighederne for at forhindre, at regeringen formentlig mod folkets vilje afskaffer store bededag, er ved at slippe op. De sidste par muligheder, vi har her, er de her to ændringsforslag, som Alternativet støtter, men nu, efter at alle sten er ved at være vendt og sandhedens time nærmer sig, så synes jeg, det er vigtigt at sige, at hvis man som parti er imod afskaffelsen af store bededag, er det ikke nok at stå her og støtte et ændringsforslag, som regeringen kommer til at stemme ned. Så synes jeg, det er på tide at tænke på, om man er en del af problemet, eller om man er en del af løsningen, hvis man går ind for at forhindre afskaffelsen af store bededag.

Jeg synes, det er svært at være troværdig omkring, at man vil løse problemet, hvis man undlader at bruge de redskaber, der skal til. De partier, som er imod at afskaffe store bededag, men som ikke vil bakke op om en folkeafstemning, bliver jo medansvarlige for afskaffelsen af store bededag. Her sidst på måneden vil regeringen formentlig vedtage afskaffelsen af store bededag, og derefter kan vi kræve en folkeafstemning, hvis vi kan samle 60 mandater.

Det bliver efter min mening sandhedens time. Her vil vi kunne se, hvilke partier der er klar til at sætte handling bag deres modstand mod afskaffelsen af store bededag og sikre, at danskerne selv kan bestemme over deres helligdage og deres fridage og deres feriedage. Alternativet vil på det tidspunkt gå ind for en folkeafstemning. Tak, formand.

Kl. 11:23

Formanden (Søren Gade):

Tak for det, og der er en enkelt kort bemærkning. Hr. Karsten Hønge.

Kl. 11:23

Karsten Hønge (SF):

Jeg ved jo, at hr. Torsten Gejl og Alternativet virkelig sådan seriøst overvejer de her ting med for og imod folkeafstemninger. Og Alternativet er så nået frem til at anbefale en folkeafstemning, og det har jeg fuld respekt for. Men jeg må indrømme, at jeg studsede noget over, at hr. Torsten Gejl nu siger, at de partier, der ikke stemmer for en folkeafstemning, er medansvarlige for at afskaffe store bededag. Igen vil jeg spørge: Sætter man ikke her fra Alternativets side nogle helt nye standarder for, hvornår man tester partierne på, hvor meget de mener noget? For så vil jeg da sige, at der er en række situationer, hvor man i Alternativet skulle have udløst folkeafstemninger, altså når det kommer til klima og miljø og natur. Jeg mener: Er det ikke en urimelig standard at sætte op, at hvis man ikke går ind for en folkeafstemning, er man medansvarlig? Det vil jeg gerne have mig frabedt i hvert fald.

Kl. 11:24

Formanden (Søren Gade):

Ordføreren.

Kl. 11:24

Torsten Gejl (ALT):

Jeg synes, at der i den her sag er en helt konkret mulighed for at sætte handling bag sine ord ved at stemme for en folkeafstemning. Og der er løbet så meget vand i bækken nu, og der er efter min mening så mange danskere, der er imod det. Det er vedtaget af en regering, der ikke sagde noget om det før valget. Og det er en meget snæver regering, et snævert flertal, så jeg synes i den her sag, at det er en god indikator for, hvorvidt man er klar til at sætte handling bag sine ord.

Kl. 11:25

Formanden (Søren Gade):

Hr. Karsten Hønge.

Kl. 11:25

Karsten Hønge (SF):

Jamen jeg er enig med hr. Torsten Gejl i hele analysen af, hvor galt det er i den her sag, men helt ærligt, hr. Torsten Gejl: Skal det nu være standard herinde, at man kun kan tage hinanden alvorligt, hvis man går ind for folkeafstemninger? Jeg ved, det er noget særligt, selvfølgelig er det noget særligt, og der er også gode argumenter for en folkeafstemning. Jeg anerkender fuldstændig, at Alternativet er nået frem til den position, at man ønsker en folkeafstemning – fuldstændig! Men jeg må bare sige, at jeg lige vil have mig frabedt det, hvis det fremover i debatter herinde skal være sådan, at hvis man ikke ønsker en folkeafstemning, uanset hvor snævert et flertal, det kan være, så er man medansvarlig for en lov, man ikke er tilhænger af, altså fordi man ikke var med til at støtte en folkeafstemning. Det argument holder ikke, hr. Torsten Gejl.

Kl. 11:25

Formanden (Søren Gade):

Ordføreren.

Kl. 11:25

Torsten Gejl (ALT):

Det, jeg anerkender, og som jeg har lyttet mig til i den her debat, er, at både SF og Danmarksdemokraterne ikke har lukket for en folkeafstemning. Jeg har ikke oplevet, at det er blevet sagt tydeligt, at det er noget, man ikke vil være med til. Jeg oplever, at det er blevet sagt, at hvis muligheden kommer, og hvis flertallet kan tilvejebringes, så vil man overveje sagen. Og det vil jeg gerne takke begge partier for.

Kl. 11:26

Formanden (Søren Gade):

Tak for det. Der er ikke flere korte bemærkninger, så vi siger tak til ordføreren og går videre i ordførerrækken. Jeg giver ordet til hr. Kim Edberg Andersen.

Kl. 11:26

(Ordfører)

Kim Edberg Andersen (NB):

Tak for det. Nu er jeg jo som nyt folketingsmedlem i dag blevet belært om, at det er meget usædvanligt at anmode om en folkeafstemning, men jeg kan så også forstå, at det er meget usædvanligt, at vi bruger en andenbehandling til at stå og snakke så længe, som vi er blevet nødt til at gøre i den her sag.

Nye Borgerlige kommer til at støtte op om begge ændringsforslag. Som nordjyde kommer jeg nok også til at dele mine følelser med jer om, at jeg ikke tror, at de to ændringsforslag får flertal, og så er vi tilbage ved, at vi ikke når til 60 stemmer for at aktivere grundlovens paragraf, der vedrører det at få en folkeafstemning, og så får vi ikke sat formanden i arbejde inden for 3 søgnedage ved at begære folkeafstemning om det her, som regeringen har presset ned over os. Og det er det, der bekymrer mig. Det er det der politiske spil, hvor jeg som nyt medlem herinde føler, at regeringen jo faktisk ikke behøver at have opbakning til det her i befolkningen, de kan tælle til 90, og det eneste, de så skal, er at have nogle bilaterale forhandlinger med jer rundtomkring, hvor de siger, at hvis I lader være med at begære folkeafstemning, for den ved de de taber, kan det være, der falder lidt godter af senere, når vi mødes ude på gangen. Det er det, der bekymrer mig.

Hør nu her: Der er 500.000 mennesker, der har stemt for, at vi ikke skal gøre det her, altså at vi ikke ødelægger store bededag for dem, men alligevel har vi en regering, som selvfølgelig står til at tabe nogle mandater på det her – det gør mit eget parti i øvrigt også – og vi har en regering, som står og siger, at de har et parlamentarisk flertal, men de frygter demokratiet, for de frygter at få en folkeafstemning om det her.

Et af ændringsforslagene i dag går jo faktisk på, at vi skal vente med at implementere det her til efter et folketingsvalg. Folketingsvalg er en folketingsafstemning, og når den har været afholdt, kommer vi herind og sidder på taburetterne. Så lad os da nu bare trække plastret af, lad os gøre det hurtigt, lad os få en folkeafstemning efter tredjebehandlingen.

Jeg bliver nødt til at sige til jer, at i Nye Borgerlige – såfremt I vil stille spørgmål om det – går vi ind for folkeafstemninger helt ned på kommunalt plan. Vi synes, at demokrati er en smuk ting, og demokrati bliver båret af danskerne, og vi frygter ikke danskerne. Vi kommer til, så snart det her er blevet tvunget gennem Folketinget, at bede folk om at stemme om det ude ved urnerne, sådan at vi kan vise, at enhver god idé født af enevældet på Christiansborg ikke altid er det, som borgerne vil have. Tak for ordet – hvis kunne høre dem.

Kl. 11:29

Formanden (Søren Gade):

Tak for det. Der er ingen korte bemærkninger til ordføreren, så vi siger tak til ordføreren. Ønsker flere at udtale sig?

Da det ikke er tilfældet, er forhandlingen sluttet, og vi går til afstemning.

Kl. 11:29

Afstemning

Formanden (Søren Gade):

Der stemmes om ændringsforslag nr. 1 af et mindretal (SF, DD, LA, KF, EL, DF, ALT og NB), og der kan stemmes.

Afstemningen slutter.

For stemte 47 (SF, DD, LA, KF, EL, DF, ALT og NB), imod stemte 62 (S, V, M og RV), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 2 af et mindretal (DF), tiltrådt af et mindretal (SF, DD, EL, ALT og NB), og afstemningen starter.

Afstemningen slutter.

For stemte 33 (SF, DD, EL, DF, ALT og NB), imod stemte 76 (S, V, M, LA, KF og RV), hverken for eller imod stemte 0.

Ændringsforslaget er forkastet.

Der er stillet forslag om, at lovforslaget henvises til fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 38:

Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR).

Af indenrigs- og sundhedsministeren (Sophie Løhde).

(Fremsættelse 08.02.2023).

Kl. 11:31

Forhandling

Formanden (Søren Gade):

Forhandlingen er åbnet. Første ordfører er fru Birgitte Vind fra Socialdemokratiet.

Kl. 11:32

Første næstformand (Leif Lahn Jensen):

Vi skal lige have lidt ro i salen, før vi fortsætter. Man må meget gerne gå stille og roligt ud, og så kan man tage en god snak, når man er kommet udenfor.

Værsgo til ordføreren.

Kl. 11:32

(Ordfører)

Birgitte Vind (S):

Tak for det, hr. formand. Jeg har flere gange stået på den her talerstol og talt om, at vi i Socialdemokratiet ønsker at afbureaukratisere og regelforenkle den offentlige sektor. I dag står jeg igen med sådan et budskab, for det lovforslag, vi skal behandle, handler faktisk om at skabe bedre rammer for borgere og kommuner, så vi har en moderne og effektiv offentlig forvaltning.

Lovforslaget, vi skal behandle, handler om vores bopælsregistrering i CPR – Det Centrale Personregister. Det er jo sådan, at vi alle sammen registreres i CPR på den adresse, hvor vi bor eller opholder os, eller vi registreres som udrejst, hvis vi er udrejst i længere tid. Og det er selvfølgelig vigtigt, at de oplysninger er korrekte, fordi oplysninger om bopæl bruges i mange sammenhænge som grundlag for den offentlige administration.

Hvis der ikke er styr på registreringen, kan det faktisk få alvorlige konsekvenser for den enkelte borger. Det har vi bl.a. set et eksempel på med en, der fik besked på, at han ikke havde ret til sin pension fra Udbetaling Danmark. Problemet var, at der stod registreret en borger mere på hans adresse, men den tidligere lejer var faktisk flyttet til Nepal og havde ikke fået frameldt sig på sin adresse, så derfor stod der to personer registreret på adressen, og dermed risikerede den nye lejer at blive trukket i sin folkepension. Det er jo en lidt absurd situation, da det kunne have været undgået.

Det har i flere gange omgange været undersøgt, hvordan kvaliteten var i vores bopælsregistrering. Konklusionerne er faktisk, at vi er ret gode til at registrere, men lige præcis når det kommer til at registrere udrejse af borgere, som har haft bopæl i Danmark, så er der faktisk plads til forbedringer.

Det her lovforslag, vi står med i dag, vil for det første sikre en bedre registrering af udrejse af f.eks. udlændinge med kortere ophold her i landet. Det sker, bl.a. ved at en kommune, der har delegeret kompetence til, at en anden kommune i International Citizen Service, ICS, kan registrere indrejse af borgere i kommunerne, også kan delegere kompetence til, at den anden kommune i sådan et samarbejde kan behandle og registrere en anmeldelse fra den pågældende person om fremtidig udrejse.

For det andet vil lovforslaget gøre, at kommunerne kan få terminaladgang til oplysninger i indkomstregisteret til brug for sager om bopælsregistrering i CPR. Det er noget, kommunerne har efterspurgt, og det ønske efterkommer vi nu med det her lovforslag.

For det tredje foreslås det at lovfæste kommunernes forpligtelse til at varetage den forebyggende og kontrollerende indsats med at sikre korrekt bopælsregistrering i CPR. Helt kort er den her del af lovforslaget ikke en ændring af regler, men en lovfæstelse af den allerede gældende tilstand. Det er allerede i dag kommunernes ansvar.

Med vedtagelsen af det her lovforslag tager vi et lille, men også vigtigt skridt mod at leve op til det medansvar for, som jeg startede med at slå fast, at sikre oplevelsen af den offentlige sektor som nærværende og meningsfuld og som ydende bedst mulig service. Derfor kan Socialdemokratiet selvfølgelig støtte lovforslaget. Og jeg skulle hilse fra Radikale Venstre og sige, at de også støtter forslaget. Tak for ordet.

Kl. 11:35

Første næstformand (Leif Lahn Jensen):

Der er lige en enkelt kort bemærkning fra fru Heidi Bank.

Kl. 11:35

Heidi Bank (V):

Nej, det er en fejl.

Kl. 11:35

Første næstformand (Leif Lahn Jensen):

Så siger vi tak til ordføreren. Den næste ordfører er fru Heidi Bank fra Venstre. Velkommen.

Kl. 11:35

(Ordfører)

Heidi Bank (V):

Tak for det. I Danmark har vi et af verdens mest velfungerende offentlige personregistre, CPR-registeret. Det giver mange fordele og skaber tillid og tryghed bl.a. i forhold til udbetaling af offentlige ydelser. Det lovforslag, vi behandler i dag, hviler på anbefalinger fra VIVE, hvor behovet for forbedringer, særlig ved registrering af udlændinge og efterkommeres flytninger, og udfordringer med fejlbehæftede bopælsregistreringer italesættes. Det nævnes, at registreringer af flytning, udrejse og dødsfald sker med en vis forsinkelse. Det er ikke hensigtsmæssigt. I Venstre er vi derfor glade for, at vi med nærværende lovforslag får forbedret de rammer, kommunerne har, til at øge kvaliteten i CPR-registreringen, således at tilliden og trygheden er i orden i forhold til den offentlige registrering og tildeling af offentlige ydelser. Tak for ordet.

Kl. 11:36

Første næstformand (Leif Lahn Jensen):

Vi siger tak til ordføreren. Og den næste ordfører er hr. Mike Villa Fonseca fra Moderaterne. Velkommen.

Kl. 11:36

(Ordfører)

Mike Villa Fonseca (M):

Tak. Tak for ordet, formand. Jeg ved, at det handler om lovforslag nr. L 38, men jeg håber ikke, I har noget imod, at jeg lige bruger nogle ord på noget andet i min første ordførertale her fra talerstolen. Den er ikke lang, for her står jeg for første gang på talerstolen – en fra det virkelige liv, som mange danskere har efterspurgt på Christiansborg; en ung fyr fra Køge, som havde en mening om og en holdning til det meste, som de fleste; en, der mente, der var brug for forandring og nye friske øjne for den næste generation; en, som mener noget om noget, meget om noget mere og ikke mindst har en holdning til det meste.

Jeg har vovet at stå frem med mine brede skuldre og blev tildelt tillid og ansvar, som jeg nu vil bære. Det er jeg evigt taknemlig for. Og med en baggrund som sygeplejerske og brandmand er jeg vant til at være presset. Med ro og overblik kan jeg slå til ved hjertestop eller et traume. Jeg er også vant til at have ild om ørerne, men måske kan det gavne mig, at jeg kan slukke en brand eller to – det må tiden vise. Jeg håber dog ikke, at det kommer på tale i dag, mens jeg står heroppe. Men lige netop at stå her på landets fineste talerstol i landets flotte Folketingssal er noget, jeg gør med en vis ærefrygt og en hjertebanken. Lad mig sige det sådan: Jeg kan i hvert fald godt mærke, at jeg er i live.

For at skabe forandring skal der tænkes anderledes. Og jeg er anderledes. Derfor vil jeg i min første ordførertale også lige tillade mig at komme med en kort appel. Den er kort, men den er vigtig. Det er en appel, som jeg gerne vil huskes for at have bragt her første gang på talerstolen: Som I ved, er vi folketingsmedlemmer politikere, og vi citeres for alt, hvad vi siger, og alt, hvad vi gør. Det ved I. Vi lever i en verden, hvor forandringerne ikke står stille, for det brænder flere steder i vores samfund. Det brænder faktisk også steder i verden. Alt det dårlige er som røg, der skærmer; vi glemmer ofte at se alt det gode, tale om alt det gode. Det glemmer vi, og det gør jeg også ofte selv.

Men jeg er stolt over at være dansker; jeg er stolt over at bo i Danmark, hvor man ikke bare er et cpr-nummer. Og dem, som kender mig, ved, at jeg ønsker at redde hele verden. Jeg vil gerne hjælpe alle mennesker, og jeg vil alle mennesker det bedste, men en dag indser jeg måske, at det kan jeg nok ikke. Men brokkekulturen er noget, der generer mig, og perfekthedskulturen i vores samfund generer mig rigtig meget. Lad os i stedet for bruge vores energi på at passe på hinanden. Lad os bruge vores energi anderledes, trække vejret en ekstra gang, tale ting op, ikke ned, tage ansvar og gøre noget.

Vi skal ikke være enige, overhovedet ikke, for vi er alle forskellige, men vi er alle mennesker, også alle folketingsmedlemmer. Vi har også et hjerte, vi har også en hjerne, vi har blod i vores kroppe og vores årer. Mennesker har følelser. Lad os i stedet for få en samtale på en god og ordentlig måde i hele vores samfund. Talt pænt, skriv pænt, vær ordentlig. Jeg vil undskylde for at bruge lidt tid i min første ordførertale. Jeg tog en chance for at blive hørt om noget, som er meget vigtigt for mig. Jeg taler meget, men det er svært at undlade det, når man har meget på hjerte og meget ligger en på sinde.

Jeg vil nu gå over til lovforslag nr. L 38 om kommunernes kontrol af bopælsregistrering i CPR. Forslaget skal sikre, at kommunerne bedre kan tale sammen. Det er essentielt for at skabe et bedre samfund, som er velfungerende og hænger sammen. Det sker, ved at kommunerne i fremtiden kan få adgang til oplysninger i indkomstregisteret. Jeg fornemmer en bred politisk opbakning til det her lovforslag, så jeg forventer heller ikke den store konflikt, da det er en god løsning. Og det er bl.a. også efterspurgt i landets kommuner.

Moderaterne og jeg som partiets indenrigsordfører bakker derfor op om forslaget, da det giver en bedre sammenhængskraft mellem kommunerne, og det gør det nemmere for dem at tale sammen og indhente relevante oplysninger om de pågældende personer. Tak for at bruge tid på min tale og tak for ordet.

Kl. 11:41

Første næstformand (Leif Lahn Jensen):

Der er ingen bemærkninger. Vi siger tak for talen og tak til ordføreren. Den næste ordfører er fru Theresa Berg Andersen fra Socialistisk Folkeparti.

Kl. 11:41

(Ordfører)

Theresa Berg Andersen (SF):

Tak for det. Det er jo svært at komme efter hr. Mike Villa Fonsecas jomfrutale, men det er samtidig også rigtig smukt at gøre L 38 om bopælsregistrering til noget smukt og fint. Jeg kan sige til hr. Mike Villa Fonseca fra Moderaterne, at jeg glæder mig til samarbejdet om at forbedre Danmark og gøre Danmark til et bedre sted at være.

Lad os tage hul på L 38, som handler om kommunernes kontrol med bopælsregistrering. Som oftest når det kommer til spørgsmål om kontrol, skal der foretages en afvejning mellem mål og midler, og her mener jeg, at der er flere hensyn at tage. Der er hensynet til privatlivets fred over for hensynet til en retvisende bopælsregistrering. Begge dele er meget reelle hensyn at tage, og for SF er det afgørende at sikre en fornuftig balance.

Det her lovforslag har jo været i høring i sommeren 2021, og det, jeg særlig hæfter mig ved, er, at Dataetisk Råd følte sig nødsaget til at give en udtalelse, selv om de ikke var på høringslisten. De var nemlig meget kritiske over for nogle vidtgående elementer, der dengang hørte til i lovforslaget. Elementerne gjorde, at kommunerne kunne kontakte arbejdsgivere og pengeinstitutter for at kontrollere borgernes bopælsregistrering. Institut for Menneskerettigheder var ligeledes kritiske over for den her del. De syntes, der var tale om et meget indgribende tiltag, som også berørte nogle borgere, men heldigvis er det taget ud af lovforslaget.

Det er dog utydeligt for mig, når jeg læser høringsnotaterne, om regeringen påtænker senere at fremsætte et lovforslag om de her meget indgribende ændringer og elementer, som jeg er meget kritisk over for. Men hvorom alting er, er det jo ikke de her elementer, der er taget ud af lovforslaget, som vi skal tage stilling til i dag; det er de elementer, der stadig væk er indeholdt. Og oplysninger fra indkomstregistrering er trods alt af en anden karakter end bankoplysninger, også fordi oplysningerne her er mere afgrænsede. Dog kan jeg se, at Datatilsynet har nogle kommentarer om dataminimering, som vi regner med at spørge ind til i udvalgsarbejdet. Men i SF regner vi umiddelbart med at kunne støtte det her forslag.

Til sidst vil jeg gerne bruge anledningen til at påpege, at i den her type lovforslag, hvor de primære dilemmaer handler om dataetik, bør man måske have udbyggede bemærkninger med overvejelser om og oversigt over præcis dataetik. Ligeledes mener jeg faktisk, at Dataetisk Råd bør være en fast høringspart ved den her type af lovforslag. Det har SF også tidligere fremsat nogle beslutningsforslag om. Jeg vil gerne opfordre til, at ministeren tænker Dataetisk Råd ind i høringsprocesser, så vi får indarbejdet de her dataetiske konsekvenser i bemærkningerne fremover, når vi får den her type forslag.

Men som sagt går vi konstruktivt til værks, og det ser ud til, at SF støtter forslaget. Tak.

Kl. 11:45

Første næstformand (Leif Lahn Jensen):

Vi siger tak til ordføreren, og den næste ordfører på talerstolen er hr. Dennis Flydtkjær fra Danmarksdemokraterne. Velkommen.

Kl. 11:45

(Ordfører)

Dennis Flydtkjær (DD):

Tak for det. Først tillykke til Moderaternes ordfører med jomfrutalen, som jeg synes var rigtig god – lidt uden for lovforslaget, men det gør heller ikke noget. Jeg tror, vi alle sammen kan huske den der ærefrygt, første gang vi var på talerstolen, og kan bekræfte, at man kan føle sig i live, når man står her for første gang. Jeg kan huske, at man kom ind med sådan en tro på, at nu skulle man ind og ændre verden og have holdninger til det hele. Jeg skulle så første gang behandle et forslag om friskfanget fisk. Det var ikke lige det, jeg havde drømt om som politiker at skulle ind og snakke om. Men oplevelsen på talerstolen første gang er jo lige god, og derfor også tillykke med talen. Jeg glæder mig også til samarbejdet.

Lovforslaget her handler jo, som det allerede er nævnt, om ændringer af CPR-loven, nærmere bestemt omkring bopælsregistrering, hvor der er tre konkrete ændringer. Jeg synes egentlig, at det er et rigtig godt gennemarbejdet lovforslag, som jo både har været behandlet af eksterne parter ved VIVE, der har lavet en rapport, og der har været nedsat arbejdsgrupper, og der har været høringsprocesser og alt mulig andet. Så jeg synes faktisk, det er et godt gennemarbejdet og balanceret forslag.

De tre ændringer synes vi også er fornuftige – meget naturligt ud fra det, jeg allerede har sagt – altså at man som kommune kan uddelegere kompetencen til nogle af de andre kommuner, som bl.a. i det her tilfælde sidder og skal registrere bopælsregistreringer for udlændinge, der enten rejser ud eller kommer tilbage. Når de nu sidder med opgaven i forvejen, er det også naturligt, at de får lov til at lave de her ændringer.

Også den anden del synes vi er fornuftig. Det handler om, at kommuner kan få terminaladgang til indkomstregistret, hvor de i dag skal spørge Skattestyrelsen, hver eneste gang de vil tjekke op på, om en borger har noget indkomst, altså for at finde ud af, om de måske er udrejst, eller på anden måde lave en kontrolopgave. Det er fornuftigt, at man får en administrativt lidt lettere adgang til det. Så det er sådan set ganske positivt.

Men jeg synes også, at SF's ordførers pointer sådan set var meget gode, for når man giver adgang til sådan nogle ting, er spørgsmålet jo altid, hvad de så bliver brugt til på sigt. Jeg tænker, at en måde, man kunne holde øje med det på, også som Folketing, var, at man måske kunne lægge en evaluering ind af sådan nogle ting – altså hvordan bliver det her brugt? – efter en 3-årig periode. Umiddelbart ser jeg ikke nogen faresignaler i at stemme for det her, men det er altid klogt, tror jeg, at vi prøver at kigge på, hvordan det så er blevet brugt. Skrider den måde, man bruger det på? Hvor mange har adgang til det osv.? Så jeg vil egentlig opfordre til, at man i hvert fald om ikke andet så overvejer i udvalgsbehandlingen, at der kunne være en evaluering efter nogle år, så man lige får en eller anden tilbagemelding på, om det her er blevet brugt efter den hensigt, som der er lagt op til, og som jeg synes er fornuftig.

Men med de ord kan jeg sige, at vi i Danmarksdemokraterne støtter det her lovforslag.

Kl. 11:47

Første næstformand (Leif Lahn Jensen):

Tak til ordføreren. Der er ingen bemærkninger. Næste ordfører er hr. Lars-Christian Brask fra Liberal Alliance. Velkommen.

Kl. 11:47

(Ordfører)

Lars-Christian Brask (LA):

Tak for ordet. Det meste er jo sagt. Derfor vil jeg forholde mig ganske kort til det. For med et bedre datagrundlag får vi bedre beslutninger og en mere effektiv drift, og dét og lovforslaget støtter LA.

Kl. 11:48

Første næstformand (Leif Lahn Jensen):

Der er ingen korte bemærkninger. Tak til ordføreren. Næste ordfører er fru Lise Bertelsen, Konservative Folkeparti. Velkommen.

Kl. 11:48

(Ordfører)

Lise Bertelsen (KF):

Tak. Jeg vil også starte med at ønske tillykke med den første tale. Jeg kan godt huske det; det var nervepirrende, men det er dejligt, når det er overstået. Og det var en rigtig flot tale, du holdt, og meget vigtig også. Tak for det.

Med fare for at gentage det, der allerede er blevet sagt, vil jeg sige, at De Konservative også støtter op om lovforslaget om ændring af lov om det centrale personregister. I den offentlige administration anvendes det centrale personregister som grundregister, og det er jo i sig selv vigtigt. Derfor er det af væsentlig betydning, at kommunen har de nødvendige kontrolredskaber til deres opgave med at sikre så korrekt bopælsregistrering som overhovedet muligt. Det vil samtidig lette kommunens arbejdsgang og sikre en bedre kontrol af bopælsregistrering. Derfor stemmer Konservative for dette lovforslag.

Kl. 11:49

Første næstformand (Leif Lahn Jensen):

Tak til ordføreren. Den næste ordfører er fru Jette Gottlieb, Enhedslisten. Velkommen.

Kl. 11:49

(Ordfører)

Jette Gottlieb (EL):

Tak. Enhedslisten går selvfølgelig ind for korrekt registrering af bopæl. Men der er nogle problemer, hvis man kommer til at lave søgning af oplysninger, som ikke er nødvendige, eller som der ikke er baggrund for. Derfor vil jeg lægge meget vægt på, at databeskyttelsesforordningen og databeskyttelsesloven bliver overholdt i enhver anmodning om oplysninger vedrørende bopæl. Det betyder, at man skal være sikker på, at de oplysninger, der bliver bedt om, er tilstrækkelige, relevante og begrænset til, hvad der er brug for. Og det føler jeg mig ikke helt tryg ved i de formuleringer, der er i lovforslaget.

Derfor har jeg tænkt i udvalgsarbejdet at prøve at undersøge, hvorvidt man kan sikre sig tilstrækkelige, relevante oplysninger, der er begrænset til, hvad der er nødvendigt for den pågældende opgave. Hvis det kan godkendes, er det oplagt, at Enhedslisten vil støtte forslaget. Men det vil vi meddele i forbindelse med andenbehandlingen.

Kl. 11:50

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste ordfører er fru Mette Thiesen, Dansk Folkeparti.

Kl. 11:51

(Ordfører)

Mette Thiesen (DF):

Tusind tak. Og tillykke med den første ordførertale til ordføreren fra Moderaterne. Jeg tror, vi alle sammen både kan huske vores første tale, og forhåbentlig har vi det alle sammen stadig væk sådan, at det giver lidt kriller i maven, når man skal herop. Det er jo faktisk landets fineste talerstol. Sådan har jeg det i hvert fald hver eneste gang.

Det er meget, meget fint ridset op fra de tidligere ordførere, hvad det her lovforslag går ud på. Jeg synes også, det er meget, meget fint er ridset op fra både SF's ordfører og fra Enhedslistens ordfører, hvad det er, vi skal være opmærksomme på, når vi laver noget som det her.

Umiddelbart ser det ud til, at Dansk Folkeparti godt kan støtte det, men vi følger selvfølgelig også udvalgsbehandlingen og ser på nogle af de opmærksomhedspunkter, som er blevet rejst af de to sidstnævnte ordførere. Men som det ser ud nu, regner vi med at kunne støtte lovforslaget.

Kl. 11:52

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Kim Edberg Andersen fra Nye Borgerlige. Velkommen.

Kl. 11:52

(Ordfører)

Kim Edberg Andersen (NB):

Tak for det. Og tillykke til ordføreren fra Moderaterne med sådan helt officielt at have fået taget sin mødom på talerstolen i dag. Jeg ved, at ordføreren var presset, inden han skulle tale, men det gik supergodt, det gjorde det, så tillykke med det.

Nye Borgerlige kommer til at støtte det her forslag. Jeg var solgt, allerede dengang jeg fandt ud af, at det gjorde, at vi fik mere styr på de udlændinge, der kommer ind og ud af landet, så den lå lige til højrebenet for os. Men jeg køber fuldstændig ind på det, ordføreren for Danmarksdemokraterne siger, om, at vi måske ønsker en evaluering, for jeg køber nemlig også ind på det, når Enhedslisten peger på den problematik, der handler om, om vi, når vi går ind og piller ved, hvad staten undersøger os for, har helt styr på, at de kun undersøger os for det nødvendige. Så såfremt det kan blive imødekommet i løbet af udvalgsbehandlingen og frem mod tredjebehandlingen, kan jeg meddele, at Nye Borgerlige støtter forslaget.

Kl. 11:53

Første næstformand (Leif Lahn Jensen):

Vi siger tak til ordføreren, og den næste taler er indenrigs- og sundhedsministeren.

Kl. 11:53

Indenrigs- og sundhedsministeren (Sophie Løhde):

Tak for det, formand, og også herfra tillykke til hr. Mike Villa Fonseca med hans første ordførertale her på Folketingets talerstol. Det var en god tale, og den blev fremført rigtig godt og selvsikkert, og jeg kan da afsløre her i Folketingssalen, at eftersom jeg ved en fejl nede ved min plads i Folketingssalen fik udleveret alle ordførerens talepapirer og materiale til brug for lovbehandlingen her, synes jeg, at det var godt klaret, at du var så rolig hele vejen igennem, for du fik først dine papirer, lige inden du skulle på, da det gik op for nogle, at de var blevet afleveret det forkerte sted. Så allerede der må man sige, at det var selvsikkert og flot og godt leveret.

Jeg er til gengæld så glad for, at vi ikke har haft behov for ordførerens kompetencer som brandmand i forbindelse med behandlingen af lovforslaget her, om end der nok skal blive behov for også at få slukket de mere politiske ildebrande undervejs her på Christiansborg. Det er godt nok mere end 16 år siden, jeg selv stod her på Folketingets talerstol første gang, men jeg kan huske, nøjagtig som var det i går, hvordan det var at stå på talerstolen første gang, og derfor synes jeg sådan set også, at det var rigtig fint at give nogle ord med på vejen, som gik lidt uden for lovforslagets rammer, må man sige. For det er en stor ting og en stor ære at få lov at være folkevalgt her i Danmark.

Dernæst tak til alle partiernes ordførere for talerne og de bemærkninger, der er kommet. Formålet med lovforslaget er jo som bekendt at give kommunerne bedre redskaber til at sikre en korrekt bopælsregistrering i CPR, først og fremmest ved at kommunerne nu får adgang til oplysninger i det, der hedder indkomstregisteret. Det har rigtig stor betydning for kommunernes opgaveløsning, og det er noget, der er efterspurgt ude i kommunerne, og derfor er jeg også glad for at kunne notere, at der er så bred opbakning til lovforslaget her i Folketinget. Jeg noterer mig naturligvis, at der er nogle bemærkninger og nogle ønsker om at få afklaret nogle elementer nærmere, og jeg står naturligvis til rådighed for besvarelse af de spørgsmål, som udvalget måtte ønske at få belyst nærmere i forbindelse med den videre udvalgsbehandling. Men tak for den indledende opbakning til det.

Kl. 11:56

Første næstformand (Leif Lahn Jensen):

Vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Indenrigsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 39:

Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.).

Af indenrigs- og sundhedsministeren (Sophie Løhde).

(Fremsættelse 08.02.2023).

Kl. 11:56

Forhandling

Første næstformand (Leif Lahn Jensen):

Forhandlingen er åbnet. Og den første ordfører er fru Birgitte Vind, Socialdemokratiet. Velkommen.

Kl. 11:56

(Ordfører)

Birgitte Vind (S):

Tak for ordet, hr. formand. Vi skal i dag endnu en gang behandle et lovforslag, der handler om bopælsregistrering. Denne gang handler det dog om, at vi vil lave en regel, der skal gælde for en specifik gruppe af borgere i en specifik situation. Formålet med lovforslaget er jo at skabe hjemmel for, at personer, der er ansat i den danske stat og har bopæl i Grønland, og som er beordret til tjeneste uden for riget, og personer, der er ansat i Grønlands Selvstyre og beordret til tjeneste uden for riget, samt deres medfølgende familier ligestilles med personer, der har bopæl i Danmark og udsendes til tjeneste af den danske stat, når det gælder bopælsregistrering i CPR og optagelse på valglister til folketingsvalg.

Helt konkret betyder lovforslaget, at de omtalte personer aldrig registreres som udrejst i CPR. Og det er jo vigtigt, for når man er i registreret som udrejst i CPR, så har det faktisk betydning for ens borgerlige, sociale og økonomiske rettigheder. Det kan gælde adgangen til sundhedsydelser, adgangen til at stemme til kommunalvalg, optagelse af børn i daginstitution ved hjemkomst, adgang til opskrivning til bolig, optagelse på valglisten til folketingsvalg m.v.

Sådan skåret helt ind til benet kan man jo også lige stille sig spørgsmålet: Hvorfor skal personer med bopæl i Grønland, der beordres til tjeneste uden for riget enten af den danske stat eller af Grønlands Selvstyre, have dårligere borgerlige, sociale og økonomiske rettigheder end andre? Som udsendt arbejder man for vores fællesskab, også selv om man ikke bor inden for rigets grænser. Det anerkender vi, hvis man har bopæl i Danmark og beordres til tjeneste uden for rigets grænser, og selvfølgelig skal det også gælde for personer, der har bopæl i Grønland.

Det er Grønlands Selvstyre, der har ønsket disse ændringer, og det kan vi ærlig talt godt forstå. Det er i mine og Socialdemokratiets øjne et meget fair og retfærdigt ønske, som vi selvfølgelig skal efterleve.

Derfor kan Socialdemokratiet også støtte lovforslaget. Tak for ordet.

Kl. 11:58

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Michael Aastrup Jensen fra Venstre. Velkommen.

Kl. 11:59

(Ordfører)

Michael Aastrup Jensen (V):

Tak, formand. Det er jo lidt en af de spidsfindigheder, som jeg tror vi alle sammen er kede af, altså at der egentlig er den forskel i dag, og derfor er jeg også rigtig glad for, at vi kan tage hul på at få lavet en ensartethed, sådan at der selvfølgelig gælder det samme regler, hvor end man bor, altså har bopælsadresse, inden for det danske rige.

Derfor er det også kun godt, at man fra Grønlands side har rettet henvendelse og simpelt hen har sagt, at her bliver vi altså nødsaget til at have ensrettede regler. For hvis man er udsendt et eller andet sted på vegne af enten den grønlandske regering eller Danmark, skal det selvfølgelig ikke være bopælsadressen, der kommer til at afgøre, hvilke rettigheder man har, og om man kan deltage i valg osv. Så sagt meget enkelt og meget kort kan vi også fra Venstres side absolut støtte, at det her bliver gjort.

Kl. 11:59

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Jon Stephensen, Moderaterne. Velkommen.

Kl. 12:00

(Ordfører)

Jon Stephensen (M):

Tak for ordet, og tak til ministeren for at fremsætte lovforslaget. Moderaterne er positivt stemte for dette lovforslag, da det imødekommer Grønlands Selvstyres eget ønske i forhold til bopælsregistrering.

Vi mener også, at personer, som er beordret i tjeneste uden for riget af enten den danske stat eller Grønlands Selvstyre, bør kunne optages på folketingsvalglisterne i Danmark og Grønland og endvidere være omfattet af loven om Det Centrale Personregister, således at de forbliver bopælsregistrerede i CPR under ophold i udlandet. Tak for ordet.

Kl. 12:00

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste ordfører er hr. Kenneth Fredslund Petersen fra Danmarksdemokraterne. Velkommen.

Kl. 12:01

(Ordfører)

Kenneth Fredslund Petersen (DD):

Tak, formand. Et ganske fair ønske er blevet fremsat af det grønlandske selvstyre, og jeg kan indlede med at sige, at forslaget til lov om ændring af lov om Det Centrale Personregister, lov om folketingsvalg i Grønland og lov om valg til Folketinget bakker vi selvfølgelig varmt op om i Danmarksdemokraterne.

Formålet med forslaget er jo at ligestille personer, der er ansat i den danske stat og har bopæl i Grønland, samt personer, der er ansat i Grønlands Selvstyre og er beordret til tjeneste uden for riget, samt deres medfølgende familie med de personer, der har bopæl i Danmark og udsendes til tjeneste af den danske stat. De anses for at have bopæl i riget uanset varigheden af udlandsopholdet. Den grønlandske lovgivning indeholder ikke denne mulighed, og det grønlandske selvstyre har som sagt anmodet om, at vi også sikrer, at det gælder for ansatte i det grønlandske selvstyre.

Som nævnt støtter Danmarksdemokraterne, at der gælder de samme regler for valg til Folketinget og i andre henseender for definitioner på ophold i riget, og noterer, at anmodningen herom som nævnt er fra Grønlands Selvstyre. Vi støtter forslaget.

Kl. 12:02

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører på talerstolen er hr. Carsten Bach, Liberal Alliance. Velkommen.

Kl. 12:02

(Ordfører)

Carsten Bach (LA):

Tak for ordet. Der er vist skabt en tradition for, at vi her i Folketinget følger imødekommende op på relevante forhold vedrørende ligestillingen mellem Grønland og Danmark, hvor og når dette er et ønske fra selvstyret i Grønland. Og her drejer det sig så om bopælsregistrering i CPR og optagelse på valglister til Folketinget og om at skabe hjemmel til en ligestilling mellem personer bosat i Grønland og personer bosat i Danmark, hvor der for begge forholds vedkommende er tale om personer, der af staten eller af selvstyret er beordret til tjeneste uden for kongeriget. Forslaget omfatter, som jeg forstår det, ligeledes medfølgende familiemedlemmer. Det kan vi selvfølgelig i Liberal Alliance kun bakke op om, og derfor støtter vi også forslaget.

Kl. 12:03

Første næstformand (Leif Lahn Jensen):

Vi siger tak til ordføreren. Næste ordfører på talerstolen er fru Helle Bonnesen, Det Konservative Folkeparti. Velkommen.

Kl. 12:03

(Ordfører)

Helle Bonnesen (KF):

Tak. Jeg skal blot komme med en kort kommentar fra vores ordfører, Rasmus Jarlov, og den lyder: Ligesom de øvrige partier stemmer Det Konservative Folkeparti også for lovforslaget, som vi har svært ved at finde nogen indvendinger imod. Det er fornuftigt, at eksempelvis folk, der er udsendt for selvstyret, også får mulighed for at stemme til folketingsvalg. Og vi kan kun støtte forslaget.

Kl. 12:04

Første næstformand (Leif Lahn Jensen):

Tak til ordføreren. Og næste ordfører er fru Jette Gottlieb, Enhedslisten. Velkommen.

Kl. 12:04

(Ordfører)

Jette Gottlieb (EL):

Tak for det. Enhedslisten finder det indlysende at ligestille grønlandske rettigheder med danske i forhold til bopælsregistrering og de dermed forbundne rettigheder i tilfælde af udstationering og udsendelse. Jeg synes lige, man skal huske, at det måske også skulle gælde valg i Grønland og ikke kun danske valg, så det håber jeg er noget, vi kommer til at se på i udvalgsbehandlingen.

Men Enhedslisten støtter forslaget.

Kl. 12:04

Første næstformand (Leif Lahn Jensen):

Tak til ordføreren. Og næste ordfører er hr. Christian Friis Bach, Radikale Venstre. Velkommen.

Kl. 12:04

(Ordfører)

Christian Friis Bach (RV):

Tak for det. Radikale Venstre støtter ligestillingen overalt, hvor der er krav om det, og hvor der er brug for det, og vi er glade for det her forslag og ønske fra Grønlands Selvstyre om at skabe netop ligestilling for de personer, som er ansat i den danske stat, har bopæl i Grønland og er beordret til tjeneste uden for riget, eller personer, der er ansat i selvstyret og beordret til tjeneste uden for riget, og deres familier ikke mindst.

Det her får jo konkret betydning for en del mennesker. Det handler om adgang til sundhedsydelser, adgang til at stemme til kommunalvalg, at få optaget sine børn i daginstitution, når man kommer hjem, eller at blive skrevet op til en bolig, eller at stå på valglisten til et folketingsvalg. Og vi skal notere os, at det er et problem, der har været stigende, fordi der er flere i den her gruppe, som har bopæl i Grønland eller er ansat i Grønlands Selvstyre, der faktisk aftjener dansk værnepligt og kan blive udsendt til tjeneste uden for riget. Det skal vi jo sætte pris på, og derfor er det et vigtigt forslag, som vi støtter ud fra en ligestillingsbetragtning og en rimelighedsbetragtning.

Så der er fuld opbakning til lovforslaget fra Radikale Venstre.

Kl. 12:06

Første næstformand (Leif Lahn Jensen):

Vi takker ordføreren. Den næste ordfører er fru Mette Thiesen fra Dansk Folkeparti. Velkommen.

Kl. 12:06

(Ordfører)

Mette Thiesen (DF):

Det her er endnu et lovforslag, der, som de tidligere ordførere har ridset det op, egentlig giver rigtig god mening. Vi kommer til at følge behandlingen i udvalget, som vi altid gør det i Dansk Folkeparti, men som lovforslaget ligger her, tænker vi, at vi bestemt kan støtte det.

Kl. 12:06

Første næstformand (Leif Lahn Jensen):

Tak til ordføreren. Den næste ordfører er fru Aaja Chemnitz fra IA.

Kl. 12:07

(Ordfører)

Aaja Chemnitz (IA):

Tak for lovforslaget. Forslaget har været til behandling i Inatsisartut, hvor der også er bred opbakning. I Inuit Ataqatigiit tilslutter vi os den opbakning, der er til lovforslaget, og jeg skal meddele, at Siumut også tilslutter sig lovforslaget.

Inuit Ataqatigiit kan dog ikke undlade at bemærke, at folk, der har bosat sig uden for Grønland, nemlig de knap 17.000 grønlændere i Danmark, også burde have valgret i Grønland, en årrække efter de er flyttet derfra. Ved et folketingsvalg vil det sikre, at de rettigheder, der er for grønlændere i Danmark, bliver repræsenteret meget stærkere. I dag stemmer grønlændere i Danmark på danske folketingsmedlemmer og bliver derved ikke repræsenteret af nogle, der har et specifikt fokus på Grønland.

Det synes vi bl.a. også bliver afspejlet af den rapport, der kom fra FN's særlige rapportør for oprindelige folk, og som gav udtryk for, at der er en lang række rettigheder for grønlændere i Danmark, som ikke bliver efterlevet. Det kan man være med til at styrke, ved at man kan stemme på grønlændere hjemme i Grønland til folketingsvalget og på den måde være med til at styrke det aftryk, der er, og styrke rettighederne for grønlændere bosat i Danmark.

Såfremt grønlændere i Danmark kan stemme i Grønland til inatsisartutvalg, kan man samtidig også være med til at styrke tilknytningen til Grønland og animere folk, der har lyst til at flytte tilbage til Grønland, til at have en politisk indflydelse. Så det er en sidebemærkning, kan man sige, men vi har kæmpet for det i IA, og vi vil også gerne bruge den her anledning til at komme med en bemærkning om det.

Med det vil vi sige tak for lovforslaget. Tak for ordet.

Kl. 12:08

Første næstformand (Leif Lahn Jensen):

Vi siger tak til ordføreren. Så er det indenrigs- og sundhedsministeren. Velkommen.

Kl. 12:09

Indenrigs- og sundhedsministeren (Sophie Løhde):

Tak for ordet, og ikke mindst også tak for den velvillige modtagelse blandt alle Folketingets partier af lovforslaget, der som bekendt også er godkendt af Grønlands Landsting. Det er et grundlæggende formål med CPR, at alle er bopælsregistreret på den adresse, hvor de faktisk bor eller opholder sig, og hvis man flytter til udlandet, skal man derfor også registreres som værende udrejst i CPR. Der gælder dog i dag den undtagelse for ansatte i den danske stat, der er beordret til tjeneste uden for riget, altså bl.a. diplomater og forsvarets folk, at de aldrig skal registreres som værende udsendt. Undtagelsen gælder dog kun, hvis man bor i Danmark, når man bliver beordret til tjeneste udlandet, og den gælder kun, hvis man bliver beordret til tjeneste i udlandet af den danske stat. Den gælder derimod ikke, hvis man bor i Grønland, når man af den danske stat bliver beordret til tjeneste i udlandet, og den gælder heller ikke, hvis man bliver beordret til tjeneste i udlandet af Grønlands Selvstyre.

Det er den forskelsbehandling, som Grønlands Selvstyre har fremsat et ønske om at få ændret, så personer, der bliver udsendt fra eller af Grønland, fremover får mulighed for at forblive bopælsregistreret i riget under deres udlandsophold. Baggrunden er bl.a., at det er afgørende for en række rettigheder i forhold til f.eks. sundhedsydelser og valgret, om man er bopælsregistreret i riget eller ej, og regeringen ønsker med lovforslaget at imødekomme ønsket fra Grønlands Selvstyre, og dermed sikrer vi, at de grønlandske og danske udsendte fuldt ud bliver ligestillet, når det kommer til bopælsregistrering og optagelse på valglisten. Det kræver en konkret ændring her af CPR-loven og en ny hjemmel til at sætte ændringen i kraft for Grønland ved en kongelig resolution eller en kongelig anordning, og så kræver det en række tekniske tilpasninger af folketingsvalglovene for Danmark og Grønland. Jeg står naturligvis til rådighed for besvarelse af de spørgsmål, der måtte være undervejs i udvalgsarbejdet.

Dog har jeg en enkelt lille bemærkning til den foregående ordfører i relation til spørgsmålet om fast bopæl i forhold til folketingsvalgloven. Det er jo i dag fastsat, at det er personer, som er blevet beordret udsendt af den danske stat, som anses for at have bopæl i riget uanset varigheden af udlandsopholdet, men med lovforslaget her vil det fremover udstrække sig til også at gælde personer, som er udsendt af Grønlands Selvstyre. Derfor håber og tror jeg, at vi med den opklaring også i hvert fald er kommet et stykke ad vejen, også i forhold til det, som der bliver udtrykt ønske om. Men jeg står naturligvis til rådighed for besvarelse af de spørgsmål, der måtte være i forbindelse med udvalgsbehandlingen. Tak.

Kl. 12:12

Første næstformand (Leif Lahn Jensen):

Vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 37:

Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af PtX-aftalen af 15. marts 2021).

Af klima-, energi- og forsyningsministeren (Lars Aagaard).

(Fremsættelse 08.02.2023).

Kl. 12:12

Forhandling

Første næstformand (Leif Lahn Jensen):

Forhandlingen er åbnet, og den første ordfører er fru Lea Wermelin fra Socialdemokratiet. Velkommen.

Kl. 12:12

(Ordfører)

Lea Wermelin (S):

Tak for det. Jeg har sådan set set frem til behandlingen i salen her i dag, for vi har jo de seneste år indgået en række gode grønne aftaler, og nu er vi med det her lovforslag her i salen også i gang med at gøre dele af de aftaler til virkelighed. Det, som det her konkrete lovforslag skal hjælpe os med, er jo i virkeligheden at sørge for, at når vi skal have meget mere vedvarende energi – og det er klart, at det er en stor drivkraft for os – så skal vi også sikre, at den energi kan bruges, og at vores elnet er gearet til det. Det vil sige, at noget af det, det her lovforslag kommer til at bane vejen for, er, at man også kommer til at kunne lave de her direkte linjer mellem dér, hvor produktionen af den vedvarende energi er, og dér, hvor forbruget er. Det vil sige, at i forhold til hele power-to-x, som er en de ting, vi har lavet aftale om, vil det her konkrete lovforslag hjælpe os med at kunne det.

Derudover vil det have den betydning, at man kan lave de her geografisk differentierede tariffer, sådan at man kan belønne virksomheder eller andre, som placerer sig et sted, som er godt for vores kollektive elnet, og hvor der er meget vedvarende energi og dermed også mulighed for at give nogle andre tariffer.

Så alt i alt ligger der mange gode og også lidt tekniske elementer i det her forslag, som kommer til at hjælpe os med den grønne omstilling. Så Socialdemokratiet støtter forslaget, og vi glæder os til udvalgsbehandlingen.

Kl. 12:14

Første næstformand (Leif Lahn Jensen):

Vi har et par korte bemærkninger. Den første er fra fru Signe Munk. Værsgo.

Kl. 12:14

Signe Munk (SF):

Tak for ordførerens tale. Jeg deler ordførerens begejstring for at gøre aftaler til lov. Det er dejligt, når vi kan få noget ud at virke i virkeligheden. Så er det bare også sådan, at når vores lovgivning rammer virkeligheden, så opstår der nogle gange et problem, vi ikke lige havde taget hånd om, da vi lavede aftalen. Og et problem, der i hvert fald er helt åbenbart for mig, er, at vi tilbage i tiden, også før jeg selv blev ordfører, vedtog, at man i Danmark skulle have sådan nogle regulatoriske testzoner, og der er bl.a. en på Skiveegnen, hvor vi har GreenLab.

Jeg mener jo, at det er i vores fælles interesse, at vi får GreenLab til at fortsætte med at lave den helt fantastiske udvikling, de laver, både i forhold til at dele energien, men jo også i forhold til at vise, hvordan man kan have virksomhedsformer på en ny måde. Altså, deres princip er jo nærmest, at der aldrig er noget skrald, og at alle restprodukter skal bruges til noget, hvad enten det er i forhold til biogas eller den grønne strøm. De rammer altså en udfordring med det her lovforslag og føler sig ikke imødekommet af de bemærkninger, som ministeriet ellers leverer her. Så jeg vil bare høre, om det er en sag, ordføreren vil være med til at få løst sammen med undertegnede.

Kl. 12:15

Første næstformand (Leif Lahn Jensen):

Ordføreren.

Kl. 12:15

Lea Wermelin (S):

Jamen jeg synes, det er rigtig godt også at bruge lovbehandlingen i virkeligheden derude, altså når der er nogle, der både kommer med høringssvar, men også reagerer på den lovgivning, vi laver herinde, og at vi er lydhøre og i hvert fald gør vores bedste for at løse de problemstillinger, der måtte være. Lige præcis i forhold til Skiveegnen, hvor SF's ordfører jo også selv er fra, har vi jo som ordførere herinde alle sammen, tror jeg, fået en henvendelse fra dem med nogle af de bekymringer, de har. Og den henvendelse har også været oppe på et af de møder, vi har haft i ministeriet, hvor det også, som jeg forstår det, er blevet tilkendegivet, at nogle af de udfordringer, som det i hvert fald er blevet forstået at man har derude, kan ministeriet sådan set godt løse. Så jeg forventer sådan set, at den dialog med ministeriet er i gang, og at man på den måde kan løse den udfordring, der er.

Kl. 12:16

Første næstformand (Leif Lahn Jensen):

Man skal huske at trykke sig ind for sin anden korte bemærkning, men værsgo til spørgeren.

Kl. 12:16

Signe Munk (SF):

Ifald GreenLab ikke føler sig imødekommet af den dialog, der er med ministeriet, vil ordføreren så være villig til at se på det lovmæssige arbejde, vi jo kan påvirke som politikere, og skabe sikkerhed for, at man vil finde en løsning for GreenLab? Og det er jo ikke, fordi de, hvad kan man sige, ligger i min baghave. Det er, fordi der er en regulatorisk testzone, og jeg mener faktisk, vi har et fælles ansvar her for at få det til at lykkes. Det er noget, vi selv har sat i gang.

Kl. 12:16

Første næstformand (Leif Lahn Jensen):

Ordføreren.

Kl. 12:16

Lea Wermelin (S):

Nu mente jeg heller ikke, at det, at det ligger på SF's ordførers hjemegn, skal komme dem til gavn eller det modsatte, men det gør jo bare, at der er en passion, og den deler jeg sådan set også, også i forhold til det her med at skabe en regulatorisk testzone. Det er jo, fordi vi også vil give nogle rammer, som ikke har været der før, og det er klart, at går vi så i gang med at lave nye rammer, skal man tage hensyn til det, der er der i forvejen. Min forståelse er helt klart, at ministeriet og ministeren – men det kan ministeren jo selv få lov at svare på – er meget optaget af at prøve at se, om man kan løse det her problem.



Kl. 12:17

Første næstformand (Leif Lahn Jensen):

Så er det hr. Søren Egge Rasmussen.

Kl. 12:17

Søren Egge Rasmussen (EL):

Tak. Jeg har det ligesom ordføreren, i forhold til at vi skal have meget mere vedvarende energi, og det skal gerne være sådan, når vi vedtager lovgivning, at det så er det, der sker. Så bliver jeg ærlig talt lidt bekymret, når jeg så ser, at der i sådan et lovnotat står, at det her lovforslag ikke har nogen klimamæssige konsekvenser. For det, der er hensigten, er jo, at vi får nogle direkte linjer, så vi kan få nogle store brintprojekter, og vi har det her med den lokale kollektive tarifering, som jeg ikke synes at lovforslaget når i mål med. Jeg er glad for, at ordføreren er vært for en konference herinde på Christiansborg den 1. marts, og jeg håber, det kan være med til at belyse det. For det her er komplekst stof. Men jeg frygter, at det her lovforslag ikke er godt nok og ikke lever op til de intentioner, der er i den aftale omkring lokal kollektiv tarifering, hvor man sådan set giver nogle små fordele til et lokalt initiativ, som kan medføre, at der er nogle, der ejer og får fordele af noget vedvarende energi og bidrager til, at der ikke skal laves netforstærkning andre steder. Kan ordføreren ikke se, at vi bør justere på det her lovforslag, så vi i højere grad imødekommer de borgere?

Kl. 12:18

Første næstformand (Leif Lahn Jensen):

Ordføreren.

Kl. 12:18

Lea Wermelin (S):

Tak for at dele engagementet i forhold til den vedvarende energi. Jeg tror nu, det er rimelig normal praksis. Når man laver et lovforslag som det her, hvor man skaber nogle nye rammer, er det jo ikke lovforslaget i sig selv, der kan skabe den klimamæssige forandring derude. Det her er jo en forudsætning for, at man kan gøre nogle af de ting, vi gerne vil, f.eks. inden for power-to-x, altså de direkte linjer. Så det, at lovforslaget i sig selv ikke giver den klimamæssige effekt, er jo så, fordi rammerne skal udfyldes, og det har vi en klar forventning om at det vil bidrage til. Så det tænker jeg sådan set er helt normal praksis.

I forhold til den anden del vil jeg sige, at jeg også synes, at det er rigtig fornuftigt og godt, at der er den her mulighed for lokal og kollektiv tarifering, og som det også er blevet nævnt, er der den her konference den 1. marts, som jo også handler om, hvordan man kan bidrage til at skabe noget vedvarende energi og gøre det i fællesskaber og også sikre en lokal opbakning. Og det tror jeg er vigtigt i den kæmpestore opgave, det bliver for os her i fællesskab og for Danmark, med at lave den grønne omstilling, altså at vi bliver ved med at interessere os for, hvordan vi får danskerne med, og hvordan det bliver ordentlige processer, samtidig med at vi jo alle sammen ved, at tempoet skal skrues op. Jeg synes, lovforslaget ligger rigtig fornuftigt, men den diskussion tror jeg ikke vi er færdige med.



Kl. 12:19

Første næstformand (Leif Lahn Jensen):

Spørgeren.

Kl. 12:19

Søren Egge Rasmussen (EL):

Det er i hvert fald en diskussion, der kører videre den 1. marts, er jeg helt overbevist om, og derfor er jeg også lidt betænkelig ved den tidsplan, der er omkring lovforslaget, som så ikke er helt vedtaget endnu. Der er så mange muddergrøfter og snubletråde og bureaukrati indlagt i det her, at vi kan risikere, at der ikke sker noget som helst, efter vi har vedtaget det her lovforslag. Og det skulle gerne være sådan, at der er en begejstring derude, og at boligforeningerne siger: Yes, nu bliver vi endelig imødekommet, så vi også kan få solceller på vores tage i vores boligforening. Og det er det, jeg savner, altså at man med sikkerhed kan sige, at det her lovforslag lever op til den politiske aftale, vi har, og det kan jeg ikke se at det gør endnu. Derfor ser jeg frem til at arbejde videre med de her elementer.

Kl. 12:20

Første næstformand (Leif Lahn Jensen):

Ordføreren.

Kl. 12:20

Lea Wermelin (S):

Jamen jeg tror, at der er flere diskussioner i det her. Der er jo sådan en mere grundlæggende diskussion om, hvordan vi sikrer den fælles opbakning til den grønne omstilling, vi er en del af, og det tror jeg er en lidt større diskussion, og den synes jeg sådan set også er relevant at have her. Men det handler i det hele taget også om at kigge på de rammer løbende, også med nogle af de store projekter, der er i støbeskeen forude. Men lige præcis i forhold til lovforslaget her tænker jeg, at det ligger fornuftigt, men det er klart, at der er en bekymring derude, f.eks. i forhold til muligheden for at kunne sætte solceller op, også i boligforeninger og andet, og der kan være forskellige veje til at få løst nogle af de problemstillinger. En af dem er jo bl.a. den solcellestrategi, som jo er på vej, og som vi også skal interessere os for.

Kl. 12:21

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Næste ordfører er hr. Michael Aastrup Jensen fra Venstre.

Kl. 12:21

(Ordfører)

Michael Aastrup Jensen (V):

Tak for det. Jeg skal på vegne af vores normale ordfører, fru Linea Søgaard-Lidell, læse følgende ordførertale op, som hun gerne ville have holdt, men desværre ikke kan holde i Folketingssalen i dag.

Noget af det vigtigste, vi skal gøre for klimaet frem mod 2030, er at få alt det, som kan komme over på el, over på el. Derfor står vi over for en kæmpe elektrificering af samfundet foruden en omstilling til grønne alternative brændstoffer, og det kræver, at vi kaster et grundigt blik på vores elnet. Hvis vi vil lykkes, skal vores infrastruktur og elnet være rustet til det, og det skal være klar til at modtage al den vedvarende energi, vi forhåbentligvis snart kan producere, og vi skal få det passet effektivt ind i elnettet. Derfor bakker vi i Venstre op om det her lovforslag, som har flere gode elementer i sig.

Ved at give en gulerod til de energiproducenter, som placerer sig med tanke og hensyn til elnettet, kommer vi til at bruge nettet så effektivt som muligt. Og ved at give mulighed for at etablere direkte linjer mellem produktion og forbrug skaber vi gode rammevilkår for dem, som skal producere de alternative grønne brændstoffer, samfundet har brug for. Det er alt sammen med til at sikre os, at det kollektive elnet bruges effektivt, og at det udbygges effektivt, for gør det det, kan den grønne omstilling også blive så omkostningseffektiv som muligt. I Venstre er vi rigtig glade for, at vi nu også siger helt tydeligt, at vi ikke vil have mere strøm lavet på kul. Vi skal satse på den grønne strøm, og det vil være et tilbageskridt, hvis kulkraftværker bliver opført eller udbygget. Energisektoren er jo virkelig med til at understøtte resten af samfundets grønne omstilling, så det er i vores alle sammens interesse, at den bliver fossilfri hurtigst muligt, og at infrastrukturen bliver klar til den grønne energi. Så derfor ser vi fra Venstres side frem til et videre samarbejde om forslaget.

Kl. 12:23

Første næstformand (Leif Lahn Jensen):

Vi siger tak til ordføreren. Den næste ordfører er fru Karin Liltorp fra Moderaterne. Velkommen.

Kl. 12:23

(Ordfører)

Karin Liltorp (M):

Tak for det. For at nå målet om en 70-procentsreduktion i 2030 skal der tages mange greb i brug. Dette lovforslag er et i en lang række, der skal hjælpe os med at nå dette mål. Vi skal gøre, hvad vi kan, for at fremme brugen af vedvarende energi og få det klogt i spil. Dette sker gennem denne lovgivning.

Vi styrker muligheden for, at den vedvarende energi bliver indpasset bedre i vores energisystem ved at gøre det mere attraktivt at placere et stort elforbrug og en elproduktion de steder, hvor der er bedst plads i elnettet. Vi giver mulighed for, at en virksomhed kan blive belønnet via lavere geografiske tariffer, hvis virksomheden placerer sig et sted, hvor det giver mening, altså et sted, hvor der er ledig kapacitet, og de kommer således til at betale mere, hvis de placerer sig et sted, hvor der i forvejen er pres på nettet. Så giver vi også mulighed for at lave direkte linjer der, hvor det giver mening. Private aktører får f.eks. mulighed for at lave lokale power-to-x-anlæg, der er direkte forbundet til f.eks. vindmøller. Udgangspunktet er stadig, at det kollektive net er det centrale, men det skal ikke være på bekostning af den grønne omstilling. Med loven fremmer vi mulighederne for lokale initiativer til gavn for både erhvervet og klimaet.

En anden del af lovforslaget er, at det fremadrettet heller ikke vil være tilladt at opføre kulkraftværker eller give nye tilladelser til at producere el på kul, og så vidt jeg er orienteret, ligger der faktisk heller ikke en masse ansøgninger på det her område. Så det er også en helt naturlig udvikling i forbindelse med den grønne omstilling. Fossile brændstoffer fylder desværre alt for meget på verdensplan – stadig 80 pct. – men de skal gerne snart høre fortiden til og afløses af vedvarende energi, og selv om omstillingen ikke går hurtigt nok i verden, skal vi vedblive at være et foregangsland, som andre forhåbentlig også kan lade sig inspirere af.

Alt i alt er det gode elementer, der støtter op om den grønne omstilling. Derfor støtter Moderaterne op om forslaget.

Kl. 12:25

Første næstformand (Leif Lahn Jensen):

Der er en enkelt kort bemærkning fra hr. Søren Egge Rasmussen.

Kl. 12:26

Søren Egge Rasmussen (EL):

Nu nævnte ordføreren de lokale initiativer, som kan være en del af løsningerne her, og hvis man kigger på høringssvarene, er der nogle, der ikke er helt tilfredse med det lovforslag, der ligger, og de begrænsede muligheder, det giver. Man kan ikke sådan entydigt udelukke, at hvis en boligforening gerne vil have solceller op på deres tage og gerne skulle vælge en løsning, hvor beboerne får en eller anden fordel i det i sådan et lokalt initiativ, så kan det blive bremset af, at det lokale netselskab måske ikke synes om den idé. Så man har ikke borgerrettigheder indført i det, der står i loven nu, fordi det lokale netselskab kan forhindre, at der kommer til at ske noget. Og jeg er noget betænkelig ved, at vi ikke er nået i mål med det.

Jeg synes faktisk ikke, at lovforslaget helt lever op til den politiske aftale – som Moderaterne så ikke er med i, men som partiet er kommet med i efter valget. Så jeg vil godt høre, om ordføreren vil være med til at kigge på, om ikke der er nogle høringssvar, som skal imødekommes lidt bedre, så vi kan sikre, at der tages nogle flere lokale initiativer, som bliver til virkelighed.

Kl. 12:27

Første næstformand (Leif Lahn Jensen):

Ordføreren.

Kl. 12:27

Karin Liltorp (M):

Tak for det. Tak for spørgsmålet. Ministeriet har jo heldigvis allerede kigget grundigt på høringssvaret og har vurderet, hvor vi kunne lande loven bedst. Men jeg erkender da fuldt ud, at den jo ikke løser alle problemer. Og netop den her balance, der er mellem at fremme den grønne omstilling og samtidig sikre det system, vi har i forvejen, er jo også en balance, man ligesom er nødt til at bygge ind i det.

Det primære, f.eks. i de direkte linjer, er jo også, at det er store virksomheder, der får gavn af det. Og selvfølgelig kunne andre ligeledes have gavn af det, men det er jo netop meningen, at det ikke skal gå ud over det kollektive net, og at vi stadig væk alle sammen skal være bevidste om, at vi har et kollektivt net, vi alle sammen ligesom skal støtte op om. Og med hensyn til udbygning af den vedvarende energi på andre områder ved vi jo, at der bliver kigget på andre indsatser, og det kan godt være, det hele ikke bliver dækket i lige netop det her lovforslag.

Kl. 12:27

Første næstformand (Leif Lahn Jensen):

Spørgeren.

Kl. 12:27

Søren Egge Rasmussen (EL):

Der er nogle formuleringer i den aftale, vi har omkring grøn brint, der ligesom skulle imødekomme lokale borgerinitiativer. Og det forpligter jo, synes jeg. Altså, jeg er forpligtet over for loven, og ministeren skulle gerne være forpligtet til at udmønte den aftale, som jeg er med i. Det her er lidt komplekst, og jeg vil godt opfordre ordføreren til at overveje at deltage i den høring, der er den 1. marts herinde på Christiansborg kl. 13.00-16.00, hvor der kommer oplæg fra BL og fra nogle, der gerne vil realisere projekter. Er det noget, som ordføreren vil overveje?

Kl. 12:28

Første næstformand (Leif Lahn Jensen):

Ordføreren.

Kl. 12:28

Karin Liltorp (M):

Ja, det vil jeg da helt sikkert overveje. Jeg synes da, vi alle sammen skal lade os blive klogere. Når der er nogle, der har nogle gode input, skal vi selvfølgelig lytte til dem. Om det kommer til at ændre indholdet af loven, skal jeg bestemt ikke kunne sige på nuværende tidspunkt, for jeg tænker jo også, den er endt et meget godt sted og er et vigtigt bidrag i den grønne omstilling. Men jeg glæder mig da til at komme til høringen.

Kl. 12:28

Første næstformand (Leif Lahn Jensen):

Så siger vi tak til ordføreren. Den næste ordfører er fru Signe Munk, SF. Velkommen.

Kl. 12:29

(Ordfører)

Signe Munk (SF):

Tak for det. Der er jo flere gode ordførere, der har gennemgået lovforslaget her, men man kan sige, at det, der fylder allermest, jo er et ønske om at få en samplacering imellem energiproduktionen og forbruget af energi, og der kan man sige, at det væsentligste jo er de direkte linjer, men jo også det, at der bliver åbnet op for muligheden for både at lave geografiske tariffer og en lokal tarifering, hvilket der ikke har været mulighed for før i lovgivningen,.

Der er jo nogle balancer i det her, som er vigtige at holde sig for øje. Det handler bl.a. om, at når vi giver mulighed for etablering af direkte linjer, så skal der ikke opbygges et privat parallelt net af kollektiv karakter som konkurrent til det kollektive net, vi har i forvejen. Det er der ikke nogen der økonomisk eller planlægningsmæssigt set har en interesse i. Men samtidig er hele årsagen til, at vi giver mulighed for etablering af direkte linjer, jo netop, at det kan være en god idé både for alle andre forbrugere, men jo i særdeleshed også for producenterne og forbrugerne af vedvarende energi, at man kobler det med en direkte linje.

En stor del af det her lovforslag står jo, som hr. Søren Egge Rasmussen refererede til, på en aftale, vi har lavet om power-to-x, altså produktionen af brint. Der er det vigtigt for SF, at man også husker på, at det godt kan være, at der er nogle, der sparer noget på tariffen, men det må ikke være på bekostning af andre, som så skal betale noget mere. Man må jo bare sige, at det er et trick, vi alle sammen kender, men det er ikke godt at bygge ind i lovgivningen. Derfor skal vi finde en balance, med hensyn til at det er en kollektiv besparelse, der kommer ved at give mulighed for de her tre elementer, jeg refererede til før. Det var bare for at sige, at det er den balance, der skal være her.

Men ellers er SF jo med i aftalen, og vi har masser af god vilje, når det gælder både de geografiske tariffer og de direkte linjer. Jeg synes dog, der er noget, der skal tilføjes. Når det handler om de geografiske tariffer, så er det helt afgørende for mig, at når man prøver at påvirke nye store forbrugere af energi, så skal det være nye store forbrugere. Det nytter ikke noget, at man indfører en geografisk tarif, som så straffer dem, der allerede ligger ude i landet og har et højt energiforbrug. De kan jo ikke flytte sig, så man gør bare deres virksomhedsomkostninger større, og derfor skal man implementere det på en måde, så det sker ved tilslutningen.

Når det kommer til de direkte linjer, så tror jeg grundlæggende, vi har brug for en evaluering af den model, der bliver lagt for dagen her. For det er nyt land i dansk lovgivning. Nu ligger linjen på 10 kV-nettet, men jeg vil opfordre ministeren til, at han kobler en evaluering på det her.

Så er der også den udfordring, som jeg indledningsvis rejste over for Socialdemokratiets ordfører. Vi har jo i fællesskab i energiaftalen – jeg mener den er fra 2018 – besluttet, at der skal laves nogle regulatoriske testzoner i Danmark, og der er det sådan, at de bliver udmøntet to steder i Danmark, bl.a. ved GreenLab i Skive, som også har givet høringssvar til det her lovforslag. Det, der er min store bekymring, er, at vi har sat en regulatorisk testzone i værk, fordi vi synes, det giver mening, at der er nogle, der tester nye virksomhedsmodeller – man har et symbiosenet deroppe – men det, det her lovforslag risikerer, er at undergrave den model, de har, fordi der vil være en for kort tilbagebetalingsfrist på den direkte linje, de har. Hvis man læser lovforslaget, er det også, i forhold til hvor mange aftagere der må være koblet op på en direkte linje, nogle for usikre formuleringer, der ligger i lovforslaget lige nu, til at man kan føle sig sikker med det symbiosenet, man netop har etableret ved GreenLab i Skive. Jeg mener, vi har en fælles interesse i, at vi får de regulatoriske testzoner til at leve, fordi vi lærer noget af det.

Jeg synes, det er skønt, at vi skal have et forbud mod ny produktion af kulkraft i Danmark. Jeg er lidt nysgerrig på, hvornår det træder i kraft, men det kan ministeren måske gøre os alle sammen klogere på. Jeg glemte lige at sige, at i forhold til netop de regulatoriske testzoner og de direkte linjer og de indvendinger, som GreenLab i Skive har fremført, så kommer jeg til at bede om nogle ændringsforslag til loven, som den ligger. Det håber jeg I vil bakke op om.

Kl. 12:33

Første næstformand (Leif Lahn Jensen):

Vi har en kort bemærkning fra Søren Egge Rasmussen.

Kl. 12:33

Søren Egge Rasmussen (EL):

Jamen jeg er da klar til at lave en aftale, hvis nu jeg støttede SF's ændringsforslag om det, så vi kan lave en deal. For jeg synes ikke, vi er helt i mål med at imødekomme borgerenergifællesskaber, og jeg har det sådan, at når det her lovforslag bliver vedtaget ved tredjebehandlingen, skulle det gerne være sådan, at vi har en god fornemmelse af det, og at det ikke er ligesom dengang, vi vedtog L 52, hvor vi var blevet advaret om, at det her ville bremse udbygningen af den vedvarende energi.

Det skulle gerne være sådan ved tredjebehandlingen, at vi er glade for det, vi stemmer igennem. Og der har jeg mine tvivl lige i øjeblikket, fordi der er lagt ind, at de lokale netselskaber kan forhindre, at de der borgerenergifællesskaber bliver til noget, at en boligforening kan komme og sige, at de gerne vil have solceller på alle deres tage, og at de gerne vil lave det på en måde, hvor beboerne også får en lille økonomisk fordel ved det. Og ligger det så et sted, hvor det giver mening, at man ikke skal udbygge det samlede net, synes jeg faktisk, vi skal have regler, der imødekommer det. Der er så meget støj omkring, at vi ikke har imødekommet store projekter, men vi skal altså gerne frem til, at vi skal have det folkelige engagement ind i det her lovforslag. Så jeg vil høre, om ordføreren vil arbejde med på det.

Kl. 12:34

Første næstformand (Leif Lahn Jensen):

Ordføreren.

Kl. 12:34

Signe Munk (SF):

Først og fremmest kender jeg jo hr. Søren Egge Rasmussens store engagement i at skabe gode muligheder for, at borgere også kan bidrage til den grønne omstilling, og jeg er også glad for, at ordføreren stiller skarpt på netop det her med at lave kollektiv tarifering, som jeg tænker der må henvises til her. Jeg vil nysgerrigt, interesseret lytte til de forbedringsforslag, som ordføreren måtte komme med.

I det scenarie, ordføreren stiller op, burde det jo være indbefattet af loven. For hvis der er en samfundsøkonomisk gevinst, ved at man laver kollektive tariffer, så burde det jo godt kunne være en fordel for dem, der bliver indbefattet af det, hvis det ikke vælter en ekstraudgift over på de resterende forbrugere af nettet uden for. Det er jo sådan et inden for måleren-princip, vi giver mulighed for. Så jeg vil lytte nysgerrigt og interesseret, og jeg er glad for, at ordføreren arbejder så seriøst med den del af lovgivningen.

Kl. 12:36

Første næstformand (Leif Lahn Jensen):

Spørgeren.

Kl. 12:36

Søren Egge Rasmussen (EL):

Det er jo, bl.a. fordi der ligger nogle høringssvar, og der er så arrangeret en høring her inden den 1. marts, som jeg vil opfordre til at flest mulige klima- og energiordførere deltager i. For det her er kompliceret stof, og det er jo på sådan en høring, man kan spørge aktørerne, hvad det er, der skal til af lovændring, som vi skal stille forslag om, og som kan gøre, at det her bliver noget, der kan bruges. Det skulle gerne være sådan, at man kan tage det her lovforslag, og at man så lige efter lovvedtagelsen kan sige, at det også giver nogle muligheder. Det er jo sådan set det, jeg gerne vil frem til, altså at det bliver præcist og ikke bare noget som nu, hvor der er snubletråde og bureaukrati derudad.

Kl. 12:36

Første næstformand (Leif Lahn Jensen):

Ordføreren.

Kl. 12:36

Signe Munk (SF):

Det forstår jeg til fulde, og jeg synes, det er den helt rigtige intention at have i lovarbejdet. Så jeg vil glæde mig til at høre, hvad det er for nogle forbedringer, vi kan lave i forhold til loven, for at det rammer det formål, vi lavede og havde i aftalen, der ligger bagved.

Kl. 12:36

Første næstformand (Leif Lahn Jensen):

Tak til ordføreren. Den næste ordfører er fru Lise Bech, Danmarksdemokraterne.

Kl. 12:36

(Ordfører)

Lise Bech (DD):

Tak, formand. Det her lovforslag skal understøtte den grønne omstilling mod 70 pct.'s CO2-reduktion. Nu har der været adskillige ordførere på talerstolen her, men det har jo til formål at sikre en mere omkostningseffektiv grøn omstilling, og det vil være til gavn for både borgere og Danmark som samfund. Lovforslaget indeholder en del tiltag, der har til formål at forbedre den kollektive elforsyning, og det er jo vigtigt, at elnettet kan følge med i den grønne omstilling. Og det er rigtigt, som der bliver sagt her, at de her forslag er af teknisk karakter, og at de er meget omfattende, så det er svært at få alle hjørner med, og der er mange høringssvar, som ministeriet også har forsøgt at udrede og komme med kommentarer til.

Men hvis jeg bare lige skal pege på noget – for ikke at gentage, hvad alle de andre talere har sagt – så er det netop det her med, at ministeren bemyndiges til at fastsætte en ikrafttrædelsesdato for, hvornår der skal være et forbud mod at etablere nye produktionsanlæg, der anvender kul som brændsel, og det kan vi jo alle sammen kun være glade for, fordi det er med til at skubbe på, at vi hurtigere får en grøn omstilling.

Så er der altså også det her med – jeg er ikke sikker på, at der lige var nogen, der nævnte det – at der etableres en ny bemyndigelse til at fastsætte regler om registrering af data for elproducerende anlæg, energilageranlæg og elforbrugsanlæg i Stamdataregistret, og formålet er at sikre, at der fremover foreligger et tilstrækkeligt og samlet datagrundlag til brug for en sikring af elforsyningssikkerheden og planlægning af den grønne omstilling i energisektoren.

Med de her tiltag udnyttes kapaciteten i elnettet mere effektivt, og det kan sikre en omkostningseffektiv grøn omstilling. Danmarksdemokraterne bakker op om en omkostningseffektiv grøn omstilling, og vi støtter lovforslaget, og vi ser frem til udvalgsbehandlingen. For der er netop så mange ting i det her lovforslag, at det sagtens kan være, at der er noget, vi ikke har set i første omgang. Så vi støtter det.

Kl. 12:39

Første næstformand (Leif Lahn Jensen):

Vi siger tak til ordføreren. Den næste ordfører er hr. Steffen W. Frølund fra Liberal Alliance.

Kl. 12:39

(Ordfører)

Steffen W. Frølund (LA):

Tak, formand. Jeg skal prøve at gøre det ganske kort. Lovforslaget implementerer dele af aftaler, som Liberal Alliance er med i, og det vil vi selvfølgelig fortsat honorere. Vi synes, det er nogle gode aftaler, og så vil jeg også gerne kvittere for det med, at hvis vi har overset noget omkring det her med regulatoriske testzoner, så synes vi godt, det kunne være en god idé at prøve at kigge på, at man sikrer, at det kan fortsætte, og at alles bekymringer bliver hørt.

Kl. 12:40

Første næstformand (Leif Lahn Jensen):

Vi siger tak til ordføreren. Og næste ordfører er fru Helle Bonnesen fra Det Konservative Folkeparti.

Kl. 12:40

(Ordfører)

Helle Bonnesen (KF):

Jeg skal på vegne af Mona Juul, som er ordfører på området, holde den her ordførertale. For et par år siden gik strømmen hos Mona Juuls lillebror juleaften sådan cirka fem minutter i spisetid, og så vidt Mona husker, så varede det noget tid. Hele aftenen drillede de hinanden med at sige tænd lige lyset og sæt lige min telefon til opladning og den slags. For selv om de havde det hyggeligt og de sad der i mørket med levende lys og kold andesovs, er det så indgroet at tænde for tv'et, opvaskeren, opladerne. Men med mere computer end papir og med elbiler og elfærger og power-to-x er vores gamle elnet presset til det yderste. Det er sjovere at snakke om visioner for den grønne omstilling end at bruge kapital på den kedelige infrastruktur. Det er en stor fejl, som vi ikke løser med L 37, men der bliver taget fat på nogle af de udfordringer, der er. For med forslaget kommer der endelig initiativer om geografisk differentierede forbrugstariffer og direkte linjer, der understøtter den grønne omstilling og elektrificeringen. Så selv om Mona Juul ikke helt kan huske, hvornår strømmen kom igen den juleaften, kan jeg i hvert fald fortælle, at Konservative er med i de aftaler, der ligger til grund for forslaget, og at vi stemmer for.

Kl. 12:41

Første næstformand (Leif Lahn Jensen):

Vi siger tak til ordføreren. Og den næste ordfører er hr. Søren Egge Rasmussen fra Enhedslisten. Velkommen.

Kl. 12:41

(Ordfører)

Søren Egge Rasmussen (EL):

Lovforslaget er jo en udmøntning af den aftale, vi indgik omkring power-to-x, grøn brint, og hvor der i den samme aftale ligger nogle ret beskrevne ting omkring lokal kollektiv tarifering og geografisk differentierede forbrugspriser. Det her bliver lynhurtigt teknisk, og jeg savner virkelig, at vi at vi kommer i mål med et lovforslag, som kan sikre og favne det folkelige engagement i udbygningen af den vedvarende energi. Vi er endt et sted, hvor de store projekter fylder rigtig meget, og hvor mulighederne for, at det kunne være noget mere, noget andet, er til stede, hvis vi f.eks. formår at bruge alle de flade tage, som findes i vores byer. Og der er jo der, hvor der ligger boligforeninger, og hvor boligforeningerne gerne vil sætte solceller op på deres tage. Beboerne vil gerne have det, man kan investere i det på en fælles måde via sin husleje, og det skal gerne være sådan, at det lovforslag her så giver en lille økonomisk fordel for de boligforeninger, der sætter solceller op på deres egne tage. Og det er vel at mærke i områder, hvor man ikke belaster det samlede net mere, men hvor det sådan set er en fordel, at man får en vedvarende energiudbygning tæt på der, hvor det stigende elforbrug er.

Vi er endt et sted, hvor der er alle de her ansøgere langt ude på landet til at lave endnu mere vedvarende energi, hvilket så giver problemer med, at vi så skal ud og lave netforstærkninger osv. Der har byerne et potentiale, og jeg vil meget gerne, at vi kommer frem til noget, som kan favne et godt samarbejde med kommuner og boligforeninger og andelsboligforeninger og borgere og energifællesskaber. Det er sådan set der, vi gerne skulle ende, når vi vedtager den her lov ved tredjebehandlingen.

Der er også elementer i det her lovforslag, som handler om en direkte linje, og som muliggør et eller andet, som nok bliver noget, som nogen siger er et brinteventyr. Det er meget muligt, at det kommer til at fylde meget i Danmark, og vi er sådan set åbne over for det. Vi ser også nogle dilemmaer i det. Det er ikke vores topprioritet, at vi skal have dansk statsstøttet brintproduktion, som bare skal eksporteres til Tyskland. Hvis vi skal til at arbejde internationalt, er det sådan set den globale klimabistand, vi hellere vil prioritere, og der vil vi egentlig hellere sejle det brint hen til et udviklingsland, som kunne have en helt anden energiforsyning. Men vi er med på at afprøve det her omkring de direkte linjer.

Så vil jeg godt sige, at klimaloven siger, at vi gerne skal lave en omstilling hen mod at nå i mål med vores klimamål på en omkostningseffektiv måde, og det synes jeg ikke altid afspejler det, som der tages store beslutninger om i diverse energiaftaler, for man lægger et eller andet udviklingsspor ud, som koster noget, og som skal gives støtte osv. Der ville det jo være supergodt, hvis vi kunne komme frem til noget, hvor der blev lavet samfundsgavnlige investeringer ude i lokalsamfundene. Og det er sådan set det, der er udsigt til, hvis vi når i mål med noget, som imødekommer det folkelige engagement i udbygningen af vedvarende energi, og der ligger der altså i det lovforslag her for mange snubletråde og muddergrøfter til, at det lige kommer til at ske.

For det lokale netselskab kan sige nej til et ønske om, at man lokalt gerne vil lave en eller anden fælles energiforsyning. Og det er der, jeg gerne så, at man havde nogle flere rettigheder for lokale initiativer. Og der står så i bemærkningerne til et høringssvar, at det ikke kan lade sig gøre, og at det strider mod det ene og det andet. Det må da for pokker være muligt at afdække nogle klare retningslinjer for det, som der så skal administreres efter ude i de her netselskaber, så man ikke bare overlader det til den lokale modvilje eller velvilje i et lokalt netselskab. Og der synes jeg ikke, det her lovforslag lever op til ånden i den aftale om grøn brintteknologi, hvor der jo ikke bare står to linjer om lokal kollektiv placering. Det er faktisk ret omfattende beskrevet i forhold til, hvad man ellers har af aftaler om noget, der kan virke lidt perifert.

For det er jo en del af en politisk aftale, som er blevet formuleret og afbalanceret inde ved et forhandlingsbord, og hvor jeg så synes, at man efterfølgende skal leve op til hele teksten. Det er i hvert fald vores forventning i Enhedslisten, at det er det, som skal ske frem mod en tredjebehandling. Og det bliver meget hurtig noget teknisk noget, for ellovgivning er teknisk, og derfor er jeg glad for, at der er nogle, der har taget initiativ til en høring herinde på Christiansborg den 1. marts, hvor der så vil være mulighed for at have en dialog med nogle af de aktører, som står og tripper og gerne vil være med i det folkelige engagement i den vedvarende energiudbygning. Så jeg fornemmer, at der er en vist åbent sind blandt de nuværende klima- og energiordførere, så jeg ser frem til en videre dialog om det her for at gøre det bedre.

Kl. 12:47

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Samira Nawa fra Radikale Venstre. Velkommen.

Kl. 12:47

(Ordfører)

Samira Nawa (RV):

Mange tak. Vi skal gøre alt, hvad vi kan for at fremme vedvarende energi, og flere af kollegaerne har været inde på, hvorfor det her er et godt lovforslag. Det udmønter elementer fra aftalen om power-to-x, som Radikale Venstre også var med i. Og derfor støtter vi selvfølgelig lovforslaget her og afviser ikke, at det under udvalgsbehandlingen kan forbedres og blive endnu bedre. Men grundlæggende støtter vi forslaget. Tak.

Kl. 12:47

Første næstformand (Leif Lahn Jensen):

Der er ingen korte bemærkninger. Tak til ordføreren. Og så er det klima-, energi- og forsyningsministeren. Velkommen.

Kl. 12:48

Klima-, energi- og forsyningsministeren (Lars Aagaard):

Jeg vil gerne takke for bemærkningerne til lovforslaget. Da jeg før jul fremsatte mit første lovforslag i Folketinget, var der flere ordførere, herunder hr. Søren Egge Rasmussen, der spurgte til netop dette lovforslag, og derfor har jeg også glædet mig særlig meget til at komme her i dag og behandle det.

Det kollektive elnet har i mere end et århundrede tjent det danske samfund godt – uanset om man byggede sin virksomhed ude på en ø, har man haft ret til at blive tilsluttet nettet. Tilgangen til strøm har bidraget til udvikling og velstand på tværs af landet serviceret af et kollektivt system. I fremtiden kommer vi til at få brug for meget store mængder grøn strøm, både til vores hjem, virksomheder og biler og til power-to-x, så vi kan lave grønne brændstoffer til fly, skibe, tung transport osv.

Det kræver, at vi gentænker vores elsystem. Det skal udnyttes langt mere effektivt, og et af elementerne i det er når store elforbrugere som ptx-anlæg bygges. De vil trække store mængder strøm, og derfor er det vigtigt, at der sker en samplacering af vind og sol og de store nye elforbrugere. Det kan potentielt holde netomkostningerne nede og gøre både den grønne strøm og power-to-x mere rentabelt. Vi skal derfor tilskynde til, at nye store elforbrugere placerer sig steder, hvor der er kapacitet i elnettet. Det vil vi med dette lovforslag give mulighed for gennem direkte elektricitetslinjer mellem forbrug og produktion.

Det er lige så klart, at det kollektive net stadig skal være udgangspunktet for vores energisystem. Men det giver mening, at large scale sol- og vindanlæg og ptx-anlæg kan placere sig tæt på hinanden og trække direkte linjer. Det har potentiale til at øge hastigheden af den grønne omstilling og aflaste det kollektive net.

Vi ønsker også at fremme en mere omkostningseffektiv tarifering. Derfor vil vi tillade geografisk differentierede forbrugstariffer for store forbrugere. Det vil belønne store elforbrugere, der placerer sig tæt på det kollektive net og i områder, hvor der er ledig kapacitet i elnettet. Modsat bliver det dyrere at tilslutte sig med stort elforbrug på steder, hvor nettet ikke er rustet til det. Det er kun rimeligt.

Almindelige husholdninger og erhverv berøres ikke af de geografisk differentierede forbrugstariffer på grund af den foreslåede grænse for spændingsniveau på 10 kV. Det er vigtigt, fordi Energistyrelsen har lavet en analyse, der viser, at de største fordelingseffekter rammer kundegrupper på de laveste spændingsniveauer. Derfor er jeg også bekymret for at sætte grænsen længere ned, da vi kan komme i en situation, hvor de svageste forbrugere får de største udsving i tarifferne.

Vi vil også forbedre muligheden for, at netvirksomhederne kan lave kollektiv tarifering. Hvis netvirksomhederne griber muligheden, vil de kunne belønne energifællesskaber og andre sammenslutninger af forbrugere, som ikke trækker unødigt på det kollektive net.

Desuden indeholder lovforslaget en bemyndigelse til ministeren om at forbyde nye kulkraftværker, så vi følger op på »No New Coal Compact«, som blev indgået ved COP21.

Endelig er der en række mindre tiltag i lovforslaget, f.eks. en tydeliggørelse af reglerne for VE-egenproducenter og interne net. Og vi sidestiller staten med kommunerne og regionerne i forhold til intern modregning.

Jeg vil gerne takke for interessen for lovforslaget og ser frem til udvalgsbehandlingen.

Kl. 12:51

Første næstformand (Leif Lahn Jensen):

Der er en enkelt kort bemærkning fra hr. Søren Egge Rasmussen.

Kl. 12:51

Søren Egge Rasmussen (EL):

Tak. Nu sagde ministeren, at elsystemet skal bruges mere effektivt, og det er jeg helt enig i. Jeg synes, vi har et stort dilemma i, at der, hvor vi har et stigende elforbrug, i Københavnsområdet og i den østlige del af Jylland, er jo ikke der, den store produktion af vedvarende energi bliver etableret. Når jeg rejser i tog mellem Aarhus og København, tænker jeg nogle gange over, hvorfor alle de der store bygninger med flade tage ikke udnyttes. Det er jo det, vi gerne skal frem til, og det her lovforslag muliggør, at vi ude i boligforeningerne, ude i industriområderne får udnyttet de her tage. Når ministeren så siger, at det er netvirksomhederne, der ligesom har teten, i forhold til om der skal imødekommes nogle borgerenergifællesskaber, er det det punkt, som jeg er meget betænkelig ved, for så er det fuldstændig op til det enkelte netselskab at forhindre eller fremme, at de her borgerenergifællesskaber bliver til noget, altså at man får solceller i boligforeningerne. Så jeg vil godt høre ministeren, om ikke han kan se, at vi ikke er kommet helt i mål i forhold til den intention, der var i energiaftalen om grøn brint.

Kl. 12:52

Første næstformand (Leif Lahn Jensen):

Ministeren.

Kl. 12:52

Klima-, energi- og forsyningsministeren (Lars Aagaard):

Vi kommer fra en virkelighed, hvor der kun var tale om kollektive net-bevillinger, og man skulle bruge det på transmission og distribution. Nu tager vi et skridt ind i en ny virkelighed, hvor vi åbner op for, at mennesker kan gøre noget andet. Jeg tror ikke, det er det sidste skridt, vi kommer til at tage, men der er nogle balancer i det her, som jeg er meget, meget opmærksom på, og det er, at antallet af mennesker, der har fikse idéer til, hvordan de kan undgå at betale for den omkostning, de påfører det kollektive net, er stort. Jeg har mødt dem igennem en stor del af mit liv – kreativiteten er stor.

Jeg beskytter de svage forbrugere, jeg beskytter det kollektive system, så hvis man kan bevise, at man har en adfærd, hvor man ikke påfører omkostninger på det kollektive net, skal vi omkostningseffektivisere, og så skal man ikke betale. Men fordi man bor i en boligforening, er man ikke anderledes end andre elforbrugere, man er ikke anderledes end dem, der har et parcelhus eller noget andet, og derfor er der en grænse her, og vi skal hele tiden passe på med, når vi åbner op, at der ikke er nogen, der freerider på det kollektive system. For det bliver det kollektive system ikke billigere af, og det vil sige, at så lander omkostningerne hos nogle andre. Inden for den begrænsning er jeg med på, at vi skal analysere det, men jeg synes, at det her emne egner sig bedst til udvalgsbehandlingen.

Kl. 12:54

Første næstformand (Leif Lahn Jensen):

Spørgeren.

Kl. 12:54

Søren Egge Rasmussen (EL):

Ja, det er ikke nemt med en dialog med så korte spørgsmål-svar-tider. Jeg er helt enig.

Men jeg har det selv lidt spøjst med, at når jeg sidder og læser det her lovforslag, er det, som om jeg har mindre indflydelse her i Folketingssalen, end hvis jeg stiller et beslutningsforslag i det andelsejede selskab, hvor jeg stadig sidder i repræsentantskabet, og hvor jeg her den 1. marts kan stille et beslutningsforslag til det kommende repræsentantskabsmøde om, at man skal være imødekommende over for borgerenergifællesskaber, boligforeninger osv. Det har jeg det egentlig lidt mærkeligt med. Det skulle gerne være her i Folketingssalen, jeg har den største indflydelse.

Kl. 12:55

Første næstformand (Leif Lahn Jensen):

Ministeren.

Kl. 12:55

Klima-, energi- og forsyningsministeren (Lars Aagaard):

Indflydelse i Folketingssalen hviler på, at man er en del af et flertal, så ordføreren må jo selv arbejde med at få den indflydelse.

Igen er det principielle her, at vi skal finde en balance mellem, at vi nu åbner op og så at beskytte alle forbrugerne i forhold til prissætning af det kollektive net. Men jeg er sådan set åben over for, at vi selvfølgelig skal dykke ned i det her emne. Jeg hører, at der er inviteret til en konference i næste uge. Jeg er desværre i Indien, så det er ikke fysisk muligt for mig at være der. Jeg vil sørge for, at der kommer nogle embedsmænd og lytter med. Så til spørgeren vil jeg sige, at jeg er helt med på, at vi skal kigge på temaet. Hvad svaret er, må vi kigge på i udvalgsbehandlingen.

Kl. 12:55

Første næstformand (Leif Lahn Jensen):

Tak. Så siger vi tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af beslutningsforslag nr. B 7:

Forslag til folketingsbeslutning om en ambitiøs strategi for energieffektiviseringer og energibesparelser frem mod 2030.

Af Søren Egge Rasmussen (EL) m.fl.

(Fremsættelse 13.12.2022).

Kl. 12:56

Forhandling

Første næstformand (Leif Lahn Jensen):

Ordføreren for forslagsstillerne, hr. Søren Egge Rasmussen, har bedt om at give en begrundelse. Værsgo.

Kl. 12:56

Begrundelse

(Ordfører for forslagsstillerne)

Søren Egge Rasmussen (EL):

Tak. Det er jo sådan en ny ordning i Folketinget, hvor den, der fremsætter et beslutningsforslag, kan fortælle i 2 minutter om, hvorfor man gør det, i stedet for at man kommer på til allersidst og siger: Tak for debatten, I har misforstået det hele.

Det her er jo et beslutningsforslag om at lave noget mere, der vedrører energieffektiviseringer og energibesparelser. Og det er ikke noget, jeg selv har fundet på. Det var til en konference i Dansk Fjernvarme; der blev holdt et oplæg fra CONCITO, som sagde, at vi mangler at lave en strategi for energieffektiviseringer. Det noterede jeg, og så gik jeg hjem og lavede det her beslutningsforslag.

Og det er faktisk lidt spøjst, at vi ikke har noget mere håndfast, når nu vi har så mange energiaftaler. Jeg er godt klar over, at nogle af energiaftalerne jo rummer noget, hvor man kommer frem til at spare på energien – når vi f.eks. udruller fjernvarme i stedet for at have fossil gas. Men det er lidt et overset emne, så jeg håber, at ordførerne vil lave tommelfingerprøven på det her lovforslag – det med at sætte tommelfingeren over, hvem der har fremsat forslaget, og så udelukkende kigge på indholdet – og komme frem til, at det da vel nok var et godt forslag, som man selv kunne have stillet. Det er jo lidt specielt at fremsætte et beslutningsforslag, hvor der er aktører som SYNERGI og erhvervsinteresser, der synes, at det her sådan set er noget, der mangler.

Hvis man skulle blive betænkelig ved, om man kan gennemføre det her meget hurtigt osv., er der sådan set folk, man kan rådføre sig med, og hvis man kigger i Klimarådets rapport, som lige nu er hemmelig, kan man på side 146 læse lidt om, at der måske er assistance at hente der. Så jeg håber, at der bliver en velvillig modtagelse af det her beslutningsforslag om at pålægge regeringen at lave en ambitiøs strategi for energieffektiviseringer og energibesparelser.

Kl. 12:58

Første næstformand (Leif Lahn Jensen):

Jeg siger tak til forslagsstilleren. Forhandlingen er åbnet. Den første, der får ordet, er klima-, energi- og forsyningsministeren.

Kl. 12:58

Forhandling

Klima-, energi- og forsyningsministeren (Lars Aagaard):

Jeg sætter ikke tommelfinger over navnet på forslagsstilleren, da jeg sætter forslagsstilleren meget højt, så den del af talen vil jeg straks vende mig imod.

Tak for ordet, og tak til Enhedslisten for forslaget om at udarbejde en strategi for energieffektiviseringer inden den 1. juni 2023. Jeg vil gerne kvittere for de gode intentioner i forslaget. Vi enige i, at der er behov for et stærkt fokus på energieffektiviseringer, både i husholdninger, virksomheder og offentlige bygninger.

I morgen er det et år siden, Rusland invaderede Ukraine. De sidste 12 måneder har gjort det meget tydeligt for os, hvor vigtigt det er, at vi sparer på energien og bruger den effektivt. Energieffektiviseringer gør os mindre sårbare over for stigende priser. Det mindsker vores afhængighed af importerede fossile brændsler, ikke mindst russisk gas.

Danskerne er i det forgangne år blevet langt mere bevidste om fordele og ulemper, men også om vigtigheden af, at vi bruger energien rigtigt, og jeg tror, at mange af os har været villige til at leve med nogle af ulemperne. Jeg har i hvert fald selv med lidt stigende interesse fulgt med i udsalgspriserne på uldtrøjer den seneste tid. Og i dag er det jo helt normalt, at vi diskuterer energipriser og deler ud af gode sparetips, når man sidder rundt om middagsbordet med gode venner. Jeg tror, mange ligesom jeg selv har downloadet en app, der viser, hvornår elregningen både er mest grøn og billigst og dyr. Og jeg prøver at få mine teenagebørn til at interessere sig for det med samme ildhu, som jeg selv gør.

Det skyldes selvfølgelig, at energipriserne ligger på et langt højere niveau end det, vi har været vant til i mange år. Heldigvis er priserne faldet igen siden august, hvor vi oplevede nogle helt ekstreme priser på både el og gas. Men priserne ligger fortsat strukturelt højere end det, vi er vant til, og høje energipriser motiverer os til at tage action og nedbringe vores energiforbrug. Sidste år reducerede vi således i Danmark vores gasforbrug med hele 19 pct.

Så priserne er et ekstremt vigtigt element i at sætte turbo på danskernes ønske om at udskifte deres gasfyr til fjernvarme eller energieffektive varmepumper. Det får danskerne til at investere i bedre vinduer og lægge mere isolering på loftet. Før min tid som minister har Folketinget gjort det mere attraktivt at vælge en elbil frem for en bil med forbrændingsmotor, og det giver generelt også energieffektivisering, når vi skrotter forbrændingsmotoren og går over på en elbaseret løsning, der som hovedregel er mere energieffektiv.

Vi oplever også danske virksomheder, som prioriterer at blive mere energieffektive, fordi det gavner deres bundlinje, forsyningssikkerheden og gør deres produktion mere grøn. Når vi om få år får indført en CO2-afgift på industrien, bliver erhvervslivet endnu mere motiveret for at investere i energieffektive løsninger. Det er også godt.

Danskerne er og har været gode til at spare på energien. Men vi er ikke ude af energikrisen endnu. Vi skal også indstille os på, at energi højst sandsynligt vil blive ved med at være dyrere end det, vi har været vant til. Vi skal derfor fastholde vores eget og danskernes fokus på gode energivaner og rentable energieffektiviseringer.

Hvorfor indleder jeg min tale sådan her? Jo, det gør jeg for at understrege, at mange af de tiltag, vi gennemfører i disse år, bidrager til øget energieffektivitet. Når vi producerer energi på vind og sol frem for gas, så er det energieffektivt. Når vi elektrificerer vores energiforbrug, sparer på energien og bruger energien mere smart, bliver vi et mere energieffektivt og omkostningseffektivt land. Energieffektivitet er således indlejret i rigtig, rigtig mange af de beslutninger, vi træffer, og er på den måde en levende del af den hverdag, vi lever i, og i den regulering, vi generelt gennemfører.

Jeg vil derfor gerne slå fast, at jeg deler intentionerne i dette beslutningsforslag om, at energieffektivisering er ekstremt vigtigt, men regeringen er ikke enige i timingen for den her strategi. Som I nok ved, er den danske indsats for energieffektiviseringer i høj grad reguleret gennem EU-lovgivning, særlig via to direktiver, nemlig energieffektivitetsdirektivet og bygningsdirektivet. Det er rigtig godt, for så sparer hele EU og ikke kun Danmark på energien, og det åbner i øvrigt også et ret stort eksportmarked for danske virksomheder.

Der pågår netop nu forhandlinger i EU om de to direktiver. Danmark arbejder her ud fra de ambitiøse forhandlingsmandater, som blev fastlagt under den tidligere regering med stor opbakning i Folketinget. En strategi for energieffektiviseringer inden sommer vil ikke kunne tage bestik af den kommende regulering fra EU. Det betyder risiko for, at strategien bliver mangelfuld og hurtigt forældet. Regeringen vil derfor afvente udfaldet heraf, så rammerne for vores arbejde er kendte, og så vi bruger ressourcerne bedst muligt.

Afslutningsvis vil jeg sige: Indsatsen for energieffektivisering vil fortsætte. Dagsordenen er vigtig, og når EU-lovgivningen er på plads, vil vi selvfølgelig kigge samlet på indsatsen og lægge en plan for, hvordan vi kan leve op til de nye krav. Her ser vi frem til at drøfte de videre indsatser for en ambitiøs energieffektiviseringspolitik med partierne i Folketinget. Tak for ordet. Jeg ser frem til den videre drøftelse.

Kl. 13:03

Tredje næstformand (Karsten Hønge):

Første korte bemærkning er til hr. Søren Egge Rasmussen, Enhedslisten.

Kl. 13:04

Søren Egge Rasmussen (EL):

Tak for den relativt positive modtagelse af beslutningsforslaget. Når nu Danmark er et foregangsland på energiområdet, kan man jo godt forberede sig på at lave noget, som er bedre og mere visionært end det, som EU måtte pålægge os i to direktiver, som er i proces, og vi kan vel også allerede nu se konturerne af, hvad det er, vi bliver presset til. Så jeg synes ikke, at man skal sidde og vente, til EU helt har afklaret, hvad der bliver kravene; man kan jo godt forberede sig på det. Det synes jeg egentlig ville være rettidig omhu.

Nu fremsatte jeg jo det her beslutningsforslag engang i december, så kommer det til behandling i dag, og ja, så er der spildt 2 måneder, så jeg er helt åben over for, at man kunne lave en anden tidsplan, og det synes jeg også man skal drøfte i udvalget, og om en beretning omkring det her forslag var noget, der kunne samle os. Altså, det er jo før sket på energiområdet, at man har samlet hele Folketinget om noget, som man synes man ville prioritere. Så det synes jeg egentlig regeringen skal være åben over for.

Kl. 13:05

Tredje næstformand (Karsten Hønge):

Ministeren.

Kl. 13:05

Klima-, energi- og forsyningsministeren (Lars Aagaard):

Tak til spørgeren. Det er jeg sådan set åben over for. Det er timingen, regeringen anholder. Med de oplysninger, jeg har, er det ikke så clear-cut, hvor de europæiske forhandlinger lander henne. Det er ikke så clear-cut, hvad det er for en opgave, Danmark skal løfte, og det er for mig det helt centrale fundament for den specifikke energieffektiviseringsindsats, som vi diskuterer her i dag. Men når vi kender den ramme og er samlet til en bred drøftelse af, hvordan vi følger op på den, vil det klart også give alle partier mulighed for at stille eventuelt supplerende forslag til, hvad der kan indbygges i sådan en energieffektiviseringsindsats; det er jeg helt med på. Så det er sådan set ikke formålet, det er timingen, som bekymrer mig.

Kl. 13:06

Tredje næstformand (Karsten Hønge):

Spørgeren.

Kl. 13:06

Søren Egge Rasmussen (EL):

Det andet emne, der er i beslutningsforslaget, er energibesparelser, og der synes jeg egentlig, det er lidt tankevækkende, at den kampagne, der har kørt sidste efterår, er det en tilfældighed blev lavet. For vi lavede en aftale, hvor vi skulle bruge 250 mio. kr. på omstilling, så sagde Finansministeriet, at vi ikke måtte lave det på den mest effektive måde, så vi fik udfaset flest mulige gasfyr, og så skulle vi finde på noget andet. Med i den pakke kom så en lille sparekampagne til 25 mio. kr., men vi mangler egentlig at evaluere på den kampagne og se på, om vi skal lave flere sparekampagner over for danskerne. Så der vil jeg godt høre ministeren, om det er noget, der er med i regeringens overvejelser.

Kl. 13:06

Tredje næstformand (Karsten Hønge):

Ministeren.

Kl. 13:06

Klima-, energi- og forsyningsministeren (Lars Aagaard):

De 25 mio. kr. er mig bekendt brugt, og spørgsmålet er, om vi skal bruge penge på at evaluere det. Altså, siden krigen i Ukraine, og siden energipriserne er eksploderet, har jeg noteret mig en overvældende stor interesse fra danskerne i at følge med i deres energiforbrug. Jeg har noteret mig, at adskillige selskaber, herunder nogle forsyningsselskaber, f.eks. HOFOR her i København, også gennemfører kampagner om at holde varmeforbruget nede. Så jeg er i udgangspunktet lidt skeptisk over for, om det, der mangler på det her punkt, er en yderligere statsligt finansieret kampagne, specielt i en tid, hvor jeg mener opmærksomheden er så stor. Det kan jo dokumenteres i, at energiforbruget er faldet.

Så jeg er ikke sikker på, at det er korrekt, at det initiativ, som spørgeren spørger til, vil give de positive effekter. Det er borgernes penge, vi bruger. Der findes også andre måder, og en af dem er bl.a., at jeg som minister siger til danskerne løbende, hvor afgørende det er, at man holder sit energiforbrug nede.

Kl. 13:07

Tredje næstformand (Karsten Hønge):

Næste korte bemærkning er til hr. Sigurd Agersnap, SF.

Kl. 13:08

Sigurd Agersnap (SF):

Tak for det. Jeg vil også takke ministeren for en flot tale. Vi deler mange af ambitionerne i SF og retningen for området. Det, jeg bare lige reagerede på, og grunden til, at jeg tog ordet, var, at ministeren sagde det her med, at det jo handler om, at vi skal leve op til kravene, der kommer i den EU-strategi. Der vil jeg bare gerne høre ministeren, om ikke ambitionen for den danske indsats på energieffektiviseringsområdet selvfølgelig er, at vi skal udnytte de muligheder, der er, og ikke bare leve op til kravene. Man kunne jo forestille sig, at der er nogle muligheder, der ikke er beskrevet i en fælles EU-strategi.

Kl. 13:08

Tredje næstformand (Karsten Hønge):

Ministeren.

Kl. 13:08

Klima-, energi- og forsyningsministeren (Lars Aagaard):

Altså, det er et rimelig teoretisk spørgsmål, men jeg vil da forvente, at SF vil rejse det spørgsmål, når vi kender resultatet af EU-forhandlingerne, og jeg tror også, det var det, jeg svarede hr. Søren Egge Rasmussen. På det tidspunkt, når vi kender det, skal vi sætte os sammen og kigge på den samlede indsats, og det kan vel være, at der er nogle velbegrundede, herunder samfundsøkonomisk og økonomisk velbegrundede, tiltag, der kan gøre noget der, hvor danskerne og danske virksomheder i dag ikke foretager de energisparetiltag, de skal, på trods af at de bliver mødt af priserne. Der kan der sagtens være nogle ting, man skal kigge på. Det er jeg helt åben over for.

Kl. 13:09

Tredje næstformand (Karsten Hønge):

Spørgeren.

Kl. 13:09

Sigurd Agersnap (SF):

Det er jo rigtigt, at det er en teori, i forhold til hvad der kommer i en EU-strategi. Det bliver en lidt flyvsk diskussion, men det er jo, fordi ministeren bruger det som begrundelse for ikke at lave en dansk strategi her og nu, og at vi skal afvente EU-strategien. Så derfor kunne et af argumenterne for at lave en strategi nu også være, at vi godt ved, hvad vi skal gøre på energieffektiviseringsområdet. Vi kan jo se, hvad en række nabolande er bedre til end Danmark.

Så har ministeren nogen overvejelser om, hvordan vi i hvert fald kan starte maskinen lidt op, før der er en endelig EU-strategi?

Kl. 13:09

Tredje næstformand (Karsten Hønge):

Ministeren.

Kl. 13:09

Klima-, energi- og forsyningsministeren (Lars Aagaard):

I ministeriet følger man løbende med i, hvad der sker på det her område, og der pågår selvfølgelig i et ministerium som mit løbende overvejelser. Men det, vi bliver spurgt om, er, om vi vil lave en strategi, før vi kender EU-rammen, og dertil er regeringens indstilling, at nej, det skal vi ikke, for det er en så fundamental del, der afgør, hvad det er for en opgave, Danmark skal løfte. På det tidspunkt, vi kender det, er det fair nok så at tage en politisk drøftelse af, om man kan påvise, at der er energieffektiviseringstiltag, der samfundsøkonomisk er fornuftige, og som kan hjælpe os yderligere fremad. Kan man påvise dem, er jeg lutter øren for at få dem ind i forhandlingerne.

Kl. 13:10

Tredje næstformand (Karsten Hønge):

Der er ikke flere korte bemærkninger. Tak til ministeren. Så går vi i gang med ordførerrækken, og den første ordfører er fru Lea Wermelin, Socialdemokratiet.

Kl. 13:10

(Ordfører)

Lea Wermelin (S):

Tak for det. Også en tak til forslagsstillerne i forhold til i hvert fald at rejse en debat om noget, som jeg tror langt de fleste danskere er dybt optaget af, både fordi det er en dansk styrkeposition i det hele taget at arbejde med energieffektivitet, men også i lyset af den alvorlige situation, vi står i.

Som det også lige blev debatteret her før, har langt de fleste danskere haft energikrisen så tæt inde på livet, at de højere priser jo også har betydet, at mange har gjort en ekstra indsats for at spare på energien og sørge for at tænke over, hvad man selv kan gøre i forhold til den grønne omstilling og for at sikre en bedre energieffektivitet – og det er klart, at det jo også hænger sammen med, at det nu er 1 år siden, at Rusland invaderede Ukraine, og at dét på den måde også har en meget tæt kobling til den store grønne omstilling, som vi er i gang med.

Så man kan sige, at i Socialdemokratiet deler vi klart ambitionen om, at vi skal have fokus på energieffektivitet. Det er jo egentlig ret indlysende og ret klogt, at vi, inden vi begynder at tale om, hvilken type energi vi skal have, og hvor vi kan udbygge den vedvarende energi, sørger for at spare på energien der, hvor vi kan. Og jeg har egentlig været ret stolt af at se, at vi fra dansk side har kunnet spare på energien, at vi også har kunnet skrue ned for varmen, at vi i det hele taget har brugt den her krise til også at gøre noget; det er jo, både når vi kigger på egne boliger, men jo også virksomheder, offentlige bygninger og andet. Så det er indlysende klogt.

Man kan så sige: I forhold til det her konkrete beslutningsforslag tror jeg at alle partier i Folketinget – i hvert fald de fleste af dem – vil være enige i, at vi netop skal sikre energieffektivitet, men som ministeren også var inde på, deler vi i hvert fald i Socialdemokratiet også den tilgang, at timingen af det her forslag er udfordrende, og i virkeligheden også, at det kan blive en lille smule frugtesløst arbejde, fordi vi jo har gang i de forhandlinger i EU, som vi har.

Det er dels om det her energieffektivitetsdirektiv med de her fastsatte målsætninger for energieffektivitet, hvor vi jo fra dansk side arbejder på nogle meget ambitiøse målsætninger og har et meget ambitiøst forhandlingsmandat, dels om bygningsdirektivet. Begge dele kommer til at sætte nogle meget klare retninger for, hvordan Danmark skal arbejde med energieffektivitet, og det bruger vi selvfølgelig kræfter på også at påvirke.

Så al mulig kærlighed til ambitionen – jeg synes også, det er at sparke en åben dør ind; i Socialdemokratiet er vi i hvert fald rigtig optaget af det her emne – men lige præcis den del med den strategi, der ligger her, bakker Socialdemokratiet ikke op om.

Kl. 13:13

Tredje næstformand (Karsten Hønge):

Der er en kort bemærkning til hr. Søren Egge Rasmussen, Enhedslisten.

Kl. 13:14

Søren Egge Rasmussen (EL):

Jamen tak for det – det er jo altid noget, at man deler intentionen om at arbejde med energieffektivitet. Altså, der må være mulighed for, at vi i udvalgsbehandlingen kunne få beskrevet, hvad det er for nogle udfaldsrum, der kunne være med de to processer, der er i EU, omkring energieffektivitet og omkring bygningsdirektivet.

For hvis bygningsdirektivet kommer med noget godt i forhold til de eksisterende bygninger, kan man jo godt begynde at forberede sig på, hvordan det så skal udmøntes: Hvad er det så for nogle friere rammer for at renovere deres bygninger, man giver kommunerne? Er Landsbyggefonden tilstrækkelig i forhold til de almene boliger? Er der nogle rammevilkår, der skal ændres?

Altså, man kan jo sagtens forberede sig på, at EU kommer frem til nogle konklusioner, så jeg synes ikke, det er særlig dansk energipolitik at sidde på hænderne, indtil EU kommer og dikterer, hvad vi skal lave; vi plejer da at være foran i stedet for. Kan ordføreren ikke se, at vi måske godt kan udføre et arbejde, selv om der pågår noget i EU?

Kl. 13:15

Tredje næstformand (Karsten Hønge):

Ordføreren.

Kl. 13:15

Lea Wermelin (S):

Grunden til, at jeg trækker en lille smule på smilebåndet, er, at selv om jeg har meget stor respekt for ordføreren, synes jeg, der bliver sagt utrolig meget vrøvl på utrolig kort tid. For det er jo ikke sådan, at der er nogen, der sidder på hænderne. Og jeg er med på, at Enhedslisten ikke er så EU-begejstret, som i hvert fald nogle af os fra andre partier her i Folketinget er, men altså, EU har aldrig haft så grøn en kommission, som der er lige nu. Det, der sker i EU, er med til virkelig at gøre, at vi også i Danmark kan lykkes med meget mere grøn politik.

Så at sige, at der er nogen, der venter på EU, giver ikke mening. Vi er også EU; vi er jo en del af det europæiske samarbejde; vi sender ministeren af sted for at forhandle de direktiver, og det gør vi, fordi Danmark skal have indflydelse. Så det er jo ikke et spørgsmål om, at der er nogen, der sidder og venter på nogen. Vi er i gang med et konkret arbejde med at sikre utrolig ambitiøse mål på lige netop energieffektivitet.

Kl. 13:15

Tredje næstformand (Karsten Hønge):

Spørgeren.

Kl. 13:15

Søren Egge Rasmussen (EL):

Jeg tror, jeg er en af de største tilhængere af EU's vandrammedirektiv her i Folketinget. (Lea Wermelin (S): Bare ikke af EU). Nej, nej, men man må jo respektere, når der indimellem kommer noget godt, og hvis der kommer noget godt på det bygningsmæssige område, er det jo fint.

Jeg anerkender bare ikke det der med, at man bare sådan skal sige: Nå ja, men det forslag er ikke godt nok, fordi EU sysler med noget. Så jeg ser frem til, at vi gennem den udvalgsbehandling får klarlagt, hvad det egentlig er, der er i proces, så vi kan få et billede af, om der er noget, som vi sådan set allerede kan tage hånd om nu og gå i gang med. Og det er jo sådan set der, hvor jeg synes, at vi skal handle noget mere.

Kl. 13:16

Tredje næstformand (Karsten Hønge):

Ordføreren.

Kl. 13:16

Lea Wermelin (S):

Men jeg er helt sikker på, at ministeriet kan svare på, hvordan EU's processer ser ud – og i forhold til det, vi har hørt, er min egen forventning også, at man her under det svenske formandskab, som jo er det her halvår, forhåbentlig kommer til at lukke i hvert fald det ene forhandlingsbord.

Om man kan lykkes med begge dele, er jeg ikke sikker på, men det er bare for at sige, at der jo bliver arbejdet. Så det er en falsk modstilling at sige, at så sker der noget i EU og så skal vi vente på noget i Danmark. Altså, vi er i gang med et helt konkret arbejde i forhold til at sige: Hvordan kan vi fastlægge nogle rigtig ambitiøse rammer for lige netop energieffektivitet, som jo ikke bare skal gælde for Danmark, men også for resten af Europa? Og det er altså klogt at få det på plads.

Kl. 13:17

Tredje næstformand (Karsten Hønge):

Tak til fru Lea Wermelin. Næste ordfører er hr. Michael Aastrup Jensen, Venstre.

Kl. 13:17

(Ordfører)

Michael Aastrup Jensen (V):

Tak, formand. Jeg skal også her som i den foregående sag sige, at vores sædvanlige ordfører, fru Linea Søgaard-Lidell, desværre ikke kunne være til stede, og derfor har jeg lovet at læse hendes tale op på hendes vegne.

Tak til Enhedslisten for forslaget. Jeg er rigtig glad for at mærke, at der er så bred og stor opbakning på et område, som er uhyre vigtigt for den grønne omstilling, nemlig hvordan vi bruger vores energi. Det er nemlig et af de håndtag, vi kan skrue på her og nu for at skære i vores CO2-udledning hurtigt og for at mindske vores brug af energi, så vi bliver mindre afhængige af at importere energi og mindre afhængige af fossil energi fra utilregnelige lande som Rusland. Energieffektiviseringer rummer et stort potentiale, og mens vi på mange områder stadig har brug for massiv forskning og udvikling af nye løsninger, så er det her jo et område, hvor vi har rigtig mange løsninger, der allerede fungerer.

Men, for der er et men, timingen i forslaget er ikke god. For mens vi debatterer her i salen, er der forhandlinger i gang i EU om fælles lovgivning, der netop tager hånd om samme dagsorden. Både energieffektiviseringsdirektivet og bygningsdirektivet kommer til at skabe rammerne for denne dagsorden, og vi ved, at det svenske formandskab forventes at sætte skub i forhandlingerne, så vi nok allerede har et resultat på denne side af sommeren. Vi ved også, at det danske forhandlingsmandat ligesom Europa-Parlamentets er ambitiøst, så der bliver heldigvis arbejdet fra mange sider på, at vi virkelig kommer til at sætte skub i energieffektiviseringerne, ikke bare i Danmark, men i hele EU.

Derfor giver det rigtig god mening, at vi venter med at sætte gang i et stort strategiarbejde, der risikerer at være forældet, inden strategien kommer ud at leve, særlig når rammen for EU-lovgivningen faktisk er lige rundt om hjørnet. Når vi kender EU-lovgivningen, vil vi glæde os til at tage fat på, hvordan vi bliver endnu bedre til at bruge vores energi effektivt.

Kl. 13:19

Tredje næstformand (Karsten Hønge):

Der er ingen korte bemærkninger. Tak til hr. Michael Aastrup Jensen. Næste ordfører er fru Karin Liltorp, Moderaterne.

Kl. 13:19

(Ordfører)

Karin Liltorp (M):

Tak for det. Til at starte med vil jeg gerne forvisse hr. Søren Egge Rasmussen om, at jeg heller ikke holder nogen tommelfingre  over noget som helst, jeg læser faktisk forslaget med åbent sind, og jeg synes, der er masser af gode takter i jeres forslag. Og jeg synes, det er så dejligt, at vi i Folketinget er enige om at samarbejde om en grønnere fremtid. For energibesparelser og-effektiviseringer er jo et enormt vigtigt bidrag, hvis vi skal skabe en grønnere verden og udnytte den energi, vi har til rådighed, bedst. Det anerkender vi fuldt ud i Moderaterne.

Dog synes vi heller ikke, som det også er sagt tidligere her på talerstolen, at timingen er optimal. Der er jo som bekendt lige nu forhandlinger i gang i EU om lovgivning inden for området, og det ser ud til, at der kommer nogle ambitiøse tiltag. Men det er uvist, helt hvor det lander, og ikke mindst hvornår det lander. Derfor giver det lige nu ikke mening at sige, at vi skal have en strategi klar inden sommer. Vi mener, at kræfterne bruges bedst ved at kæmpe for, at forslaget fra EU bliver så ambitiøst som muligt. Hvis vi laver en dansk strategi nu, er der jo en stor risiko for, at vi alligevel kommer til at ændre den og en eventuel lovgivning, når EU-direktiverne foreligger.

Hurtig aktion er selvfølgelig altafgørende, og jeg tror heller ikke, der er nogen som helst her, der sidder på hænderne. Derfor har regeringen netop fokus på energieffektiviseringer, men vi skal gøre tingene ordentligt, og når vi kigger langsigtet på det, giver det altså mest mening at kende de rammer og krav, der kommer fra EU, og Danmark arbejder jo netop for, at det bliver så ambitiøs som muligt. Vi er og vil stadig væk være den grønne ledestjerne, som I også nævner i jeres forslag, også selv om vi afventer det endelige udspil fra EU. Derfor bakker Moderaterne ikke op om beslutningsforslaget, men vi er enige i, at energieffektiviseringer er meget vigtige.

Kl. 13:21

Tredje næstformand (Karsten Hønge):

Der er en kort bemærkning til hr. Søren Egge Rasmussen, Enhedslisten.

Kl. 13:21

Søren Egge Rasmussen (EL):

Jeg kan jo godt ud fra de sidste tre talere fornemme, at der er tre partier i regeringen, som har afstemt, hvad man skal mene om det her forslag, og det er helt okay. Det er sådan set også fuldt ud, hvad jeg havde forventet. Men når man nu refererer til, hvad regeringen ligesom vil, vil jeg sige, at der altså står i regeringsgrundlaget, at man skal sikre et stærkt fokus på energieffektiviseringer af både private hjem, virksomheder og offentlige bygninger. Så synes jeg ikke rigtig, det er noget, der fylder meget i regeringsgrundlaget, og jeg har ikke rigtig set noget, der sådan var startskuddet til, at det skulle rulles ud.

Jeg lytter mig også til, at det, der foregår i EU, er mere omkring energieffektiviseringer end omkring energibesparelser. Så jeg håber, man kommer frem til en udvalgsbehandling, hvor man kan se lidt mere åbent på det og ikke bare kigge i retning af EU og se på, hvad EU måtte komme med, men at vi også har mulighed for at lave en dansk indsats. Jeg synes da, at mange af de aftaler, vi laver i Danmark, afspejler, at vi ofte laver mere, end EU kræver. Kan ordføreren ikke se det?

Kl. 13:22

Tredje næstformand (Karsten Hønge):

Ordføreren.

Kl. 13:22

Karin Liltorp (M):

Tak for det. Jeg tror bestemt, det stadig væk er ambitionen, at Danmark skal sørge for at være den grønne ledestjerne, vi snakker om. Men jeg tror, at forskellen på vores tilgang til det i virkeligheden er, at mens Enhedslisten måske i højere grad mener, det er vigtigt, at vi i Danmark siger – og nu bliver det lidt karikeret – at det er vigtigt, at vi får karakteren 12 med pil opad, så er det for Moderaterne vigtigere, at vi sørger for at hæve gennemsnittet for hele EU, for at det skal have en reel effekt på klimaet. Og det er jo derfor, vi afventer initiativet. Men der er bestemt ingen, der sidder på hænderne, for alle er bevidste om, at der skal gøres noget.

Så jeg er ikke på nogen måde bekymret for, at Danmark ikke vil leve op til den førerposition, vi allerede har.

Kl. 13:23

Tredje næstformand (Karsten Hønge):

Spørgeren.

Kl. 13:23

Søren Egge Rasmussen (EL):

Jo, men jeg kan da godt blive bekymret, når man spilder tid, og det er jo det, som vi bl.a. har oplevet her – at der var en valgkamp, og så skulle der være en regeringsforhandling, og så skulle man lige ind på kontoret. Altså, vi har jo sådan set klima- og energimæssigt tabt 4-5 måneder, og det er jo det, der gør, at jeg er sådan lidt utålmodig og fremsætter sådan nogle beslutningsforslag her.

Så jeg synes altså, at den der grønne ledestjerne falmer, hvis ikke vi gør noget ekstra. Så jeg vil godt høre, om ordføreren ikke er enig i, at vi bør komme frem til noget, hvor vi gør mere, end EU som minimum kræver.

Kl. 13:24

Tredje næstformand (Karsten Hønge):

Ordføreren.

Kl. 13:24

Karin Liltorp (M):

Altså, hvis der er noget, jeg hader, så er det at spilde tiden, så der deler jeg helt sikkert bekymringen. Men jeg synes heller ikke, der er nogen, der spilder tiden her, overhovedet. Jeg frygter i højere grad, at hvis vi går med beslutningsforslaget, kommer vi til at spilde tid på at lave den her strategi, som ikke bliver udmøntet i noget reelt, fordi der kommer en EU-lovgivning, der stritter i den modsatte retning – nej, ikke i den modsatte retning, men som har nogle andre regler. Og så risikerer vi at have spildt alt arbejdet, vi har gjort, i stedet for lige at vente her de næste par måneder, indtil forslaget kommer.

Kl. 13:24

Tredje næstformand (Karsten Hønge):

Der er ikke flere korte bemærkninger. Tak til fru Karin Liltorp Næste ordfører er hr. Sigurd Agersnap, SF.

Kl. 13:25

(Ordfører)

Sigurd Agersnap (SF):

Tak for ordet, formand. Den energi, vi ikke bruger, er nu engang den billigste, og det er også den grønneste. Det tror jeg vi alle sammen hurtigt kan blive enige om. Vi skal selvfølgelig spare på energien, fordi det er godt for klimaet og for pengepungen. Det har vi arbejdet for i SF i flere år, altså at vi får større fokus på energieffektiviseringer og på energibesparelser. Det er nemlig et område, man har haft en tendens til at overse en smule i den danske energipolitik. Der er kommet flere penge til området – det er godt – men potentialet er stort og stadig væsentlig større, og derfor er vi enige med Enhedslisten i det her beslutningsforslag, nemlig at der også er behov for at kigge samlet på en strategisk plan for området.

Vi er i forhold til energieffektiviseringer ikke i førertrøjen i Danmark, vi er i midterfeltet i Europa. 70 pct. af de kommunale bygninger har et dårligt energimærke, altså fra d til g, og tre ud af fem danske boliger har et dårligt energimærke. Så der er altså et stort potentiale for, at vi løfter energieffektiviteten både i de private boliger og i de offentlige boliger.

Den grønne omstilling kræver store investeringer; det gør den på tværs af sektorer, energiproduktion og også i forhold til energieffektiviseringer. Men nogle af de billigere investeringer er på energieffektiviseringer – og det er også nogle af dem med stor klimaeffekt. Jeg hørte ministeren tidligere sige, at det er vigtigt, at der også er samfundsøkonomi i den grønne omstilling og i energieffektiviseringerne – den ambition deler vi – men det vigtige er jo også, at der er klimafornuft i det, og det må være det vigtigste.

Et overset argument i den her debat, vi bare vil bringe ind i forhold til samfundsøkonomien, er betydningen for indeklimaet. Energieffektiviseringer har en betydelig effekt på indeklimaet både i offentlige og private bygninger. Vi har skoler, daginstitutioner, plejehjem og private boliger, hvor indeklimaet er dårligt i Danmark, og hvor flere forskere peger på, at der er et stort økonomisk potentiale i at forbedre indeklimaet. Det er altså også en del af den samlede samfundsøkonomi i at investere i energieffektiviseringer.

Argumenterne for energieffektiviseringer er mange. Derfor er vi også enige med Enhedslisten i det her beslutningsforslag om, at vi bør komme på banen og få lavet en strategi hurtigst muligt. Tak for ordet.

Kl. 13:27

Tredje næstformand (Karsten Hønge):

Der er ingen korte bemærkninger. Tak til hr. Sigurd Agersnap. Næste ordfører er fru Lise Bech, Danmarksdemokraterne.

Kl. 13:27

(Ordfører)

Lise Bech (DD):

Tak, formand. Det her forslag, B 7, som Enhedslisten har fremsat, er virkelig et sympatisk forslag. Sådan en strategi er jo ikke en dårlig idé, for både vores borgere og virksomheder og vores klima vil jo have gavn af, at vi bliver mere energieffektive. Men uden finansiering og uden en plan for, hvordan man kan implementere en energieffektiviseringsstrategi, og uden at borgerne risikerer at gå fra hus og hjem, og uden at virksomhederne må dreje nøglen om eller flytte ud af landet, kan vi jo altså ikke støtte forslaget.

Bekymringen kan jo være, at den lokale butik, købmanden, må kaste håndklædet i ringen, hvis der fra statens side pludselig bliver stillet store krav til investeringer i energieffektiviseringer, som små butikker ikke har råd til. Og hvis de lokale butikker lukker, er vores landsbyer for alvor i fare for at blive affolket. Vi har jo lige lavet sådan en hjælpepakke, der ligesom forsøger at hjælpe, så der er råd til, at de der små butikker på landet kan overleve, for lige nu er det virkelig dyrt at være en lille købmand på landet.

Vi kan risikere at skubbe de energitunge virksomheder ud af landet, hvis vi tvinger sådan nogle strenge energieffektiviseringskrav ned over dem; krav, som er strengere end dem, vi møder i EU. Det kan koste arbejdspladser, og det kan gøre stor skade på lokalområderne omkring de der store produktionsvirksomheder. Og det kan være dem, der bor på landet i gamle huse, hvor det kan være svært at få råd til at energieffektivisere.

Altså, det er, som om tingene skal gøres i en anden rækkefølge. Skal vi udskifte vinduer, isolere? Det kan være dyrt. Jeg har ikke set i Enhedslistens forslag, at der lægges op til at afsætte økonomi til det forslag. For os er det afgørende, at vi ikke sætter en strategi i søen uden at afsætte midler til en implementering, der ikke tvinger borgerne og virksomhederne i knæ.

Så har der jo i dag været talt mere om EU, og generelt mener vi ikke, at vi skal gå videre end EU her. EU har jo i forvejen store ambitioner på medlemslandenes vegne. Så der er ingen grund til, at vi gør langt mere, end EU kræver – særligt ikke, hvis det er den almindelige dansker, der skal betale for det.

Så Danmarksdemokraterne støtter ikke forslaget, fordi vi ikke vil risikere at pålægge borgere og virksomheder strengere og dyrere krav uden først at have sikret os, at der er penge til at finansiere det. Vi ønsker ikke at stille danskerne og danske virksomheder dårligere end andre EU-borgere og -virksomheder. Tak for ordet.

Kl. 13:30

Tredje næstformand (Karsten Hønge):

Der er en kort bemærkning til hr. Søren Egge Rasmussen, Enhedslisten.

Kl. 13:30

Søren Egge Rasmussen (EL):

Så Danmarksdemokraterne vil ikke hjælpe danskerne. Det er jo lidt sørgeligt at høre, for hvis man laver en strategi for energibesparelser og energieffektiviseringer, kan man være med til at synliggøre, hvad det er for nogle boligforbedringer, man bør lave, hvis man tænker på, at ens omkostninger skal bringes ned. Og det er ikke et spørgsmål om at lave en strategi, der er helt nede på husstandsniveau, diktere, hvad man skal, eller diktere noget for den enkelte virksomhed. Men man kan jo sådan set med en strategi være med til at sætte fokus på nogle mål og være behjælpelig med små regneark og deslige til, hvad det er, der skal til for at komme videre.

Så jeg mener sådan set sagtens, at en god plan for det her kan laves på en menneskelig måde, sådan at man faktisk hjælper danskerne. Så jeg synes godt nok, at ordføreren har taget nejhatten helt ned over øjnene. Det er altså slet ikke det, der er intentionen. Det er sådan set at hjælpe danskerne. Det burde Danmarksdemokraterne da være med på.

Kl. 13:31

Tredje næstformand (Karsten Hønge):

Ordføreren.

Kl. 13:31

Lise Bech (DD):

Tak. Jeg tror bare, virkeligheden overhaler det her forslag, for vi har jo lavet hjælpepakker, der allerede forsøger at hjælpe danskere. Og på grund af alt det, der er sket, med krigen og russisk gas osv., sparer danskerne i forvejen rigtig meget på energien og finder ud af: Hvad er det, jeg kan gøre her? Så det er ikke her, vi ligesom skal sætte ind, for på en eller anden måde er vi jo lidt forbi det her punkt, som Enhedslisten kommer med.

Kl. 13:32

Tredje næstformand (Karsten Hønge):

Spørgeren.

Kl. 13:32

Søren Egge Rasmussen (EL):

Nej, det er vi altså overhovedet ikke. SF's ordfører nævnte lige før, at der er et potentiale med de energimærker, der er på huse og kommunale bygninger, og at man sådan set godt ved, at der er steder, hvor man burde forbedre bygningerne. Og så er det altså ikke bare godt udelukkende at spare. Altså, vi står over for, at nogle af de fattigste i Danmark kan komme til at bo i boliger, hvor der er skimmelsvamp i hjørnerne, fordi man sparer for meget på energien. Så god oplysning om, hvor meget man skal spare, er sådan set også en del af det hele, hvis man lægger en strategi. Der skal være et sundt indeklima i boligerne. Og det handler altså ikke bare om at have en bolig, der er så kold som muligt for at spare mest muligt. Så jeg mener sådan set, der er noget forbrugeroplysning, som kan lægges ind i sådan en god plan.

Kl. 13:32

Tredje næstformand (Karsten Hønge):

Ordføreren.

Kl. 13:32

Lise Bech (DD):

Det er jeg helt enig i. Men det behøver ikke at komme igennem sådan en strategi, for vi kan jo allerede i dag lave sådan nogle oplysningskampagner. Altså, det behøver vi ikke at have den her strategi for.

Kl. 13:33

Tredje næstformand (Karsten Hønge):

Der er ikke flere korte bemærkninger. Tak til fru Lise Bech. Den næste ordfører er hr. Steffen W. Frølund, Liberal Alliance.

Kl. 13:33

(Ordfører)

Steffen W. Frølund (LA):

Tak for det, formand. Jeg ville faktisk bare lige imødekomme beslutningsforslagsstillerens tommelfingertest og sige, at den prøvede vi ihærdigt at komme uden om på Liberal Alliances gruppemøde, da vi forholdt os til beslutningsforslaget her den anden dag. Så vi blev enige med os selv om, at vi nok også hellere måtte finde nogle argumenter for, hvorfor vi ikke vil støtte forslaget. Så det vil jeg alligevel frembringe her. Det væsentligste argument er selvfølgelig det her, som allerede er frembragt på talerstolen her i dag i forhandlingen, og det er, at EU vil komme med en større plan. Så det er sådan lidt med de tidsforskydninger, som der allerede er blevet redegjort for.

Et andet argument er, at vi egentlig hellere ser en masse handling frem for en masse planer. Det tror jeg også er en intention, mange af os deler, men jeg tror ikke, at vi nødvendigvis behøver at kigge så meget mere på planer. Jeg synes, der er rigtig mange ting, der bare skal ud at blive gjort. Så det var en anden årsag.

Så er vi også sådan i Liberal Alliance, at vi faktisk synes, at prismekanismen er en af de vigtigste mekanismer, man har til at kunne få folk til at ændre deres adfærd. Så vi støtter alle sådan nogle ting, der kan sætte incitamenter på priserne, mere end oplysningskampagner og alt sådan noget, som andre skatteborgere skal gå og betale, med ordet bør og med moraliseringer i. Der synes vi, at prisen skal være det, der taler, og det har vi jo også kunnet se, altså at som priserne har svunget, har forbruget derude også ændret sig dramatisk. Ja, det var argumenterne. Tak.

Kl. 13:34

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund. Den næste ordfører er fru Helle Bonnesen, Det Konservative Folkeparti.

Kl. 13:34

(Ordfører)

Helle Bonnesen (KF):

Endnu en gang får jeg lov til at være vikar for fru Mona Juul og vil overbringe hendes ordførertale. Først og fremmest tak til Enhedslisten for det her beslutningsforslag, som efter vores mening er lige i øjet.

Konservative har igen og igen forsøgt at bringe energieffektiviseringer på banen i forhandlinger og også i et udspil om en grøn bolig-belønning, hvor vi foreslog at belønne løft af energimærke. For efter ord kommer handling, og det mangler vi i høj grad politisk, når det kommer til at spare og effektivisere vores el- og varmeforbrug. Data og ny teknologi kan anvendes i langt højere grad, og selv med små tiltag og stor omtanke er energirenoveringer noget, der batter såvel økonomisk i form af sparet forbrug som klimamæssigt i form af mindre udledning.

Der er så meget sund fornuft i energieffektiviseringer, og som forslagsstillerne selv siger, er den grønneste energi den, vi ikke bruger, og forsyningssituationen taget i betragtning er det tankevækkende, at regeringen ikke allerede er kommet med udspil.

Nu kan vi så planlægge og få det op i gear og så sætte i gang.

Kl. 13:35

Tredje næstformand (Karsten Hønge):

Der er ingen korte bemærkninger. Tak til fru Helle Bonnesen. Den næste ordfører er fru Samira Nawa, Radikale Venstre.

Kl. 13:36

(Ordfører)

Samira Nawa (RV):

Tak, formand. Tak til Enhedslisten for det her beslutningsforslag, som jo grundlæggende bare handler om, at regeringen udarbejder en ambitiøs strategi for energieffektivisering og energibesparelser i Danmark frem mod 2030, og det kan Radikale Venstre varmt støtte.

Jeg bliver dog sådan en smule provokeret, når jeg her fra talerstolen kan høre både ministeren og de tre regeringspartiers ordførere pakke deres nej til beslutningsforslaget ind i vendinger, som at hensigten jo er god og al kærlighed til forslaget; så kan jeg egentlig bedre lide Danmarksdemokraternes tonen rent flag og meget tydelige nej.

Men i hvert fald kan Radikale Venstre varmt støtte beslutningsforslaget, og hvis man kunne få regeringen med på at se på datoen for, hvornår strategien skal ligge fast, så er vi i Radikale Venstre også åbne for det i udvalgsbehandlingen, hvis det er det, der skal til, for at man kan vedtage beslutningsforslaget. Men der er en varm anbefaling herfra. Tak.

Kl. 13:37

Tredje næstformand (Karsten Hønge):

Der er ingen korte bemærkninger. Tak til fru Samira Nawa. Jeg ser ingen yderligere ordførere i salen, og så er det ordføreren for forslagsstillerne, hr. Søren Egge Rasmussen, Enhedslisten.

Kl. 13:37

(Ordfører for forslagsstillerne)

Søren Egge Rasmussen (EL):

Tak for debatten omkring vores forslag. Hvis man kigger på, hvad der er sket de sidste 3 år, er der blevet lavet rigtig mange klima- og energiaftaler, siden vi vedtog klimaloven i 2019, og der er virkelig lagt mange spor ud. Jeg synes så, at vi har satset meget på udvikling – ccs, power-to-x, pyrolyse – og det er, som om jo mere fremmed et tiltag er, jo nemmere er det at få en stor opbakning til det, og så er vi politisk kommet til at overse, at energieffektiviseringer og energibesparelser også er en væsentlig del af løsningen, når vi skal arbejde med klimaloven og komme frem til på en effektiv måde at nå i mål. Jeg synes, at det, at vi nu i et år har haft en angrebskrig i Ukraine og haft oplevelser med forsyningssikkerhed og stigende energipriser, gør, at det er endnu vigtigere at arbejde med energibesparelser og energieffektiviseringer, og det er ikke alt, der foregår ude i samfundet, som er lige hensigtsmæssigt. Jeg tror, at vi vil komme til at opleve en del lejebolig- og boligforeninger, som har stigende problemer med skimmelsvamp, fordi folk sparer for meget og ikke lufter nok ud. Så man kan også spare for meget; det vil jeg bare sige.

Det bliver nævnt meget i debatten, hvad EU er på vej med, og det er jo fint, at der er en proces i EU, som sætter fokus på, hvordan der kan laves energieffektiviseringer, og hvis man kommer frem til noget, som er seriøst på bygningsområdet, er vi helt med på det. Men jeg synes ikke, at det er validt, at man ligesom siger, at fordi det er i proces, kan vi ikke planlægge så meget i Danmark. Vi synes sådan set, at man skal lave en ambitiøs strategi. Det har vi jo kunnet på andre punkter i Danmark, og derfor er det lidt spøjst at høre regeringens afvisning af det her.

Hvis jeg sådan reflekterer over, hvordan det her er blevet modtaget, kan jeg se, at ministeren og regeringspartierne deler nogle intentioner omkring det her. Jeg har så bare valgt den forkerte dato, og jeg er da helt med på at ændre datoen, hvis det kan skabe fred i Folketinget.

Så vil jeg gerne sige tak for SF's engagement her. Det er jo helt korrekt, at vi har nogle oplysninger om, hvad det er for nogle boliger, vi har i Danmark, via energimærker og via den registrering, der er ude i kommunerne. Og så har man et anlægsloft i kommunerne, som gør, at det vedligeholdelsesefterslæb, der er derude, henter man ikke ind, fordi man ikke må bruge pengene. Altså, vi har jo kommuner i Danmark, som har penge på bogen, men som ikke må bruge dem til fornuftige ting, der sådan set kunne give bedre indeklima og være energieffektivt.

Jeg vil også gerne sige tak til De Radikale for støtten. Jeg vil meget gerne være med til at se på at finde en bedre dato, som flere kan lide. Det er jo svært, når man formulerer et forslag der i starten af december og tror, at der er lang tid til sommerferien, og at man selvfølgelig kan lave en ambitiøs strategi inden. Jeg tror egentlig ikke, at det her er så kompliceret at lave, for der er jo aktører omkring os, som også forholder sig til det. Altså, CONCITO har arbejdet med det seriøst; vi har SYNERGI, som efterspørger, at der skal ske noget mere; vi har Klimarådet, som kommer med en rapport i næste uge, og der kan man slå op på side 146 og læse og blive inspireret af, hvad der står dér – så jeg tror sådan set også, at Klimarådet kunne være en samarbejdspartner, hvis man vil lave en strategi sådan relativt hurtigt – og vi har Rådet for Grøn Omstilling, som faktisk her i februar har lavet en national handlingsplan for energieffektiviseringer. Så vi har jo aktører derude, som gerne vil spille med på det her, og det synes jeg man skal forsøge at favne. Og jeg vil ikke helt afvise, at vi vil komme frem til at skrive en beretning i udvalget, som der kunne opnås flertal for, altså hvis regeringen er lidt åben over for det.

Jeg vil også benytte lejligheden til at sige tak til De Konservative. Jeg ved, at der også er nogle tidligere folketingsmedlemmer fra De Konservative, der arbejder på det her, og som jo forhåbentlig også påvirker flere partier i processen med at opprioritere energieffektiviseringer.

Jeg tror sådan set, at vi kan komme frem til noget, som kan rykke i den rigtige retning. Vi kan ikke nøjes med udelukkende at elektrificere og udbygge den vedvarende energi. Vi skal også prioritere energieffektiviseringer og energibesparelser på den gode måde, og det kan sådan set skabe et mere robust samfund. Så jeg ser frem til udvalgsbehandlingen. Tak for debatten.

Kl. 13:42

Tredje næstformand (Karsten Hønge):

Der er ingen korte bemærkninger. Tak til hr. Søren Egge Rasmussen.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Klima-, Energi- og Forsyningsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 31:

Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af »Trepartsaftale om initiativer til at modgå seksuel chikane på arbejdspladser« og forlængelse af hjemmel til smileyordningen).

Af beskæftigelsesministeren (Ane Halsboe-Jørgensen).

(Fremsættelse 01.02.2023).

Kl. 13:43

Forhandling

Tredje næstformand (Karsten Hønge):

Forhandlingen er åbnet. Første ordfører er hr. Jens Joel, Socialdemokratiet.

Kl. 13:43

(Ordfører)

Jens Joel (S):

Tak for det. Det her lovforslag og den diskussion, vi har i dag, er jo en del af noget meget større og noget meget vigtigt. Jeg tror, at de fleste eller alle os, der har fulgt debatten om seksuel chikane eller metoo, vågnede op med sæt, da Sofie Linde ligesom satte dagsordenen og vi hørte alle de utrolig mange vidneudsagn, der kom efterfølgende, som jo viste, at vi har udfordringer, ikke kun, men også på vores arbejdsmarked, og at vi har brug for at få lavet en fuldstændig fundamental kulturændring. Og en del af det er selvfølgelig bevidstheden om det og samarbejdet om at forhindre seksuel chikane, men det er jo også at stramme op på lovgivningen.

Jeg er rigtig, rigtig glad for, at regeringen og arbejdsmarkedets parter for et lille år siden landede en afgørende trepartsaftale på det her område med 17 initiativer. Det, vi behandler i dag, er jo i virkeligheden lovgivningslektierne, om man så må sige, altså de dele, der kræver lovgivning, i den trepartsaftale. Men jeg vil i hvert fald gerne benytte lejligheden til at rette en tak til de parter, som jo både var med til at lave aftalen, men som jo også er med til at skabe forandringen i hverdagen derude – den helt nødvendige forandring, som vi skal have.

Det, vi diskuterer i dag, er som sagt lovgivningsdelen. Lidt kort fortalt kan man sige, at det handler om at få tydeliggjort ansvaret for at sikre, at man har arbejdspladser med et ordentligt arbejdsmiljø – det gælder både fysisk og psykisk – og jo dermed også chikanefrie rum, om man vil, altså at man har arbejdspladser, hvor man som medarbejder kan være sikker på, at det er arbejdspladsen, der er ansvarlig for faktisk at sikre, at man ikke bliver udsat for seksuel chikane, grænseoverskridende adfærd eller andet, imens man varetager sit arbejde. Det er vigtigt at få understreget, at det er fuldstændig lige så afgørende at sikre arbejdspladsen imod det her som giftige dampe eller alt muligt andet, som vi har i arbejdsmiljølovgivningen, hvor vi selvfølgelig tager det meget alvorligt, at arbejdsgiverne skal sikre, at det er trygt at gå på arbejde.

Forslaget lægger også op til, at man så i de sager, hvor der er problemer, om man så må sige, laver en højere udmåling af erstatningsbetalingen; altså at man ligesom på en eller anden måde sikrer, at det bliver takseret højere, hvis man oplever grove sager om seksuel chikane. Derfor er det jo også et signal om, at det her er noget, der er vigtigt.

Jeg er også glad for de ting, der står omkring lærlinge, altså de ting, der er på lærlingeområdet, for der er ikke nogen tvivl om, at vores unge mennesker på arbejdsmarkedet jo er nogle af de sårbare; dels er de lige startet på arbejdsmarkedet, dels kan det være svært at navigere på det, dels vil de jo også af gode grunde ofte være dem, der er længst nede i hierarkiet og måske er i større risiko for at tænke, at det nok bare er noget, de skal finde sig i.

Derfor tror jeg, at det er vigtigt at få sendt det signal til vores lærlinge derude, at de selvfølgelig heller ikke skal finde sig i det. Og det er vigtigt at få sendt et signal om, at hvis man har en verserende sag omkring det her, skal man kunne komme på skoleoplæring, imens sagen verserer, sådan at man ikke er tvunget til at afbryde sit uddannelsesforløb, fordi der er en sag. Vi præciserer jo også, at skolerne er ansvarlige for også at sikre og hjælpe med at finde nye lærepladser, hvis man har været udsat for noget. Og endelig er der jo en præcisering af de muligheder, man har for, om man så må sige, at sanktionere de arbejdspladser, hvor det gentagne gange har vist sig at være problematisk, så de ikke længere er godkendt som uddannelsespladser.

Det er et rigtig godt forslag, som kommer rundt om mange af tingene, men vi skal også være ærlige her i salen i dag og sige, at det at lave lovgivning – særlig på det her område – jo slet ikke er nok til at sikre hverken kulturændringen, eller at problemerne bliver løst. Derfor skal vi også påskønne de samarbejder, der er blevet sat i gang og kører derude, hvor parterne spiller en rigtig stor rolle, og hvor man i øvrigt allerede er i fuld gang med at sikre, at de her gode intentioner bliver omsat til virkelighed, og at vi sammen bliver klogere – også gerne meget hurtigt – så vi kan få stoppet de her ting.

Kl. 13:48

Tredje næstformand (Karsten Hønge):

Der er ingen korte bemærkninger. Tak til hr. Jens Joel. Næste ordfører er hr. Christoffer Aagaard Melson, Venstre.

Kl. 13:49

(Ordfører)

Christoffer Aagaard Melson (V):

Tak for ordet. Seksuel chikane er på ingen måder acceptabelt og skal ikke tolereres på nogen arbejdsplads eller andre steder. Det er godt, at der i hele samfundet på tværs af brancher er et øget fokus på netop denne problemstilling, som i mange år har været for tabubelagt.

I Venstre er vi altid gået ind for flere og lige muligheder for både kvinder og mænd. Derfor er vi glade for, at vi med dette lovforslag tydeliggør og præciserer, hvad der er gældende ret på området i dag, så der ikke er tvivl om arbejdsgivernes forpligtelser i sager med seksuel chikane. Vi er også glade for, at retsfølelsen hos og muligheden for erstatning for den krænkede styrkes gennem en række nye tiltag.

Det er grundlæggende et personligt ansvar at opføre sig ordentligt og respektfuldt over for hinanden, men vi må også bare sige, at der de seneste år har været en række sager, der har vist, at der mange steder har været tale om en kultur, som det også påhviler arbejdspladsen et stort ansvar at tage hånd om.

I forhold til de øvrige dele af lovforslaget vil jeg fremhæve, at det er positivt med fokus på, at elevers og lærlinges første oplevelse med arbejdsmarkedet er god. Det er vigtigt, både i forhold til at de kan færdiggøre deres uddannelsesforløb, men også vigtigt for deres fremtidige færd på arbejdsmarkedet. Det samme gør sig gældende for forlængelsen af Arbejdstilsynets smileyordning, som er et vigtigt redskab for at kunne følge med i, hvordan det går med en virksomheds arbejdsmiljø.

Afsluttende vil jeg også glæde mig over, at det her er et godt eksempel på fordelene ved den danske model, hvor man i en trepartsforhandling kan sætte sig ned og i fællesskab blive enige med hinanden om nogle løsninger, der er smidige og giver mening ude på den enkelte arbejdsplads. Tak for ordet.

Kl. 13:50

Tredje næstformand (Karsten Hønge):

Der er ingen korte bemærkninger. Tak til hr. Christoffer Aagaard Melson. Næste ordfører er hr. Jeppe Søe, Moderaterne.

Kl. 13:50

(Ordfører)

Jeppe Søe (M):

Tak for det. Det kan ikke understreges nok, og det her lovforslag tydeliggør gældende praksis på en måde, der sikrer det, nemlig at alle skal kunne udføre deres arbejde i et chikanefrit miljø. Det er arbejdsgivernes ansvar og en pligt, man har, som vi med lovforslaget her skaber endnu tydeligere rammer for, så vi fortsat tager hensigtsmæssigt vare på den kulturændring, der i nogle år har været i en meningsfyldt bevægelse.

Ingen kan længere være ansvarshavende på arbejdsmarkedet uden at bidrage bevidst til et sundt medarbejdermiljø, også når det handler om seksuel chikane. Ingen kan være i tvivl om, hvordan rammerne for sådan et miljø tager sig ud. Ansatte og arbejdsgivere er gensidigt forpligtet på at bidrage til et sundt fysisk og psykisk arbejdsmiljø. Det er også et medarbejderansvar, og det skal vi give politisk plads til at tage.

Det her er en fælles løsning, en trepartsaftale, der forankrer forandringerne i virkelighedens verden, ikke på papiret, men i praksis. Det håber jeg vi kan stå bag – det gør vi i hvert fald i Moderaterne. Tak.

Kl. 13:52

Tredje næstformand (Karsten Hønge):

Der er ingen korte bemærkninger. Tak til hr. Jeppe Søe. Næste ordfører er fru Kirsten Normann Andersen, SF.

Kl. 13:52

(Ordfører)

Kirsten Normann Andersen (SF):

Mange tak. Jeg har fået lov til at afløse vores sædvanlige ordfører i dag, så det vil jeg prøve at gøre så godt, som jeg kan. I SF er vi rigtig glade for det øgede fokus på at forebygge seksuel chikane på arbejdspladsen, så tak til regeringen og til arbejdsmarkedets parter for det. For det er vigtigt, at man som medarbejder, elev eller lærling kan være tryg, når man møder ind på jobbet, og der er rigtig mange gode tiltag i den her trepartsaftale. Det skulle vi måske i virkeligheden gøre noget mere af.

Det er positivt, at der nu lægges vægt på den krænkede parts forklaringer, for der er sjældent andre vidner end den krænkede og krænkeren. Det er vigtigt, fordi det i sig selv kan være svært at tale om krænkelser, og den person, der bliver udsat for krænkelser eller chikane, skal selvfølgelig høres. Det er også positivt, at godtgørelsen bliver forhøjet i grove sager, for seksuel chikane har store konsekvenser for den person, som det går ud over. Penge i sig selv kan selvfølgelig ikke få det skete til at forsvinde, så derfor er det også vigtigt med nogle gode løsninger som f.eks. at give mulighed for behandling og bare tid til at blive rask. Derudover er det rigtig godt, at arbejdsgivernes ansvar for at sikre et trygt og chikanefrit arbejdsmiljø tydeliggøres. Det kan jeg så bare sige at vi har prøvet at sætte fokus på i rigtig mange år. Det er rigtig vigtigt at blive ved med at sætte fokus på det.

Så er vi i SF også rigtig glade for, at der i aftalen mod seksuel chikane på jobbet også er fokus på elever og lærlinge, som vi jo ved er ekstra udsatte. Derfor er det godt, at lovforslaget styrker muligheden for, at elever og lærlinge, der udsættes for krænkelser i deres læretid, kan fortsætte deres uddannelse i skoleoplæring i stedet for. For de skal selvfølgelig ikke tvinges til at måtte stoppe deres uddannelsesforløb, bare fordi en anden person har voldt dem skade. Derfor er det også godt, at man fremover kan tilbagekalde praktikvirksomheders godkendelse i tilfælde af udøvelse af seksuel chikane, så andre elever eller lærlinge ikke risikerer at blive udsat for en lignende behandling.

Så alt i alt er det en rigtig god aftale. Dog vil jeg også gerne understrege det, som flere af høringsparterne også undrer sig over, nemlig at der er to forskellige definitioner på seksuel chikane. Mens ligebehandlingsloven understreger, at seksuel chikane er enhver form for uønsket verbal, ikkeverbal eller fysisk adfærd med seksuelle undertoner, så står der i arbejdsmiljøloven, at der kun er tale om seksuel chikane, hvis den er grov eller gentagen. Det mener vi ikke er hensigtsmæssigt, for ud over forvirringen om de to forskellige definitioner, kan vi egentlig heller ikke være bekendt over for den krænkede part, at der først skal reageres på chikanen ved gentagen eller meget grov chikane. Det skal selvfølgelig ske med det samme.

Derfor håber jeg også, at ministeren vil overveje at ændre definitionen i bekendtgørelsen om psykisk arbejdsmiljø, så den stemmer overens med den mere brede og efter vores mening bedre definition, der er i ligebehandlingsloven. Men SF stemmer for forslaget.

Kl. 13:55

Tredje næstformand (Karsten Hønge):

Der er ingen korte bemærkninger. Tak til fru Kirsten Normann Andersen. Den næste ordfører er fru Charlotte Munch, Danmarksdemokraterne.

Kl. 13:56

(Ordfører)

Charlotte Munch (DD):

Tak. Forslaget, vi skal behandle i dag, vil udmønte de initiativer i trepartsaftalen, der kræver lovændringer. Formålet er at styrke indsatsen mod seksuel chikane og gøre op med den kultur, der findes på arbejdspladserne.

Først og fremmest vil jeg gerne understrege, at seksuel chikane er et samfundsproblem, som må og skal bekæmpes. For lad os være ærlige: Det skal selvfølgelig have konsekvenser, når man opfører sig upassende og hensynsløst. Vi må ikke underkende det faktum, at nogle brancher har en anden kultur end andre, men kulturen må aldrig blive et argument for en uacceptabel opførsel.

Med forslaget sikrer vi en bedre retsstilling for de elever og lærlinge, der måtte opleve seksuel chikane under deres uddannelsesforløb. Det foreslås bl.a., at reglen om frist for ophævelse af uddannelsesaftaler i sager om seksuel chikane lempes. Hvis uddannelsen ikke udbydes med skoleoplæring, får eleverne og lærlingene endvidere ret til at begynde i skoleoplæring eller alternativt at blive optaget i skoledelen, når der verserer en sag i Tvistighedsnævnet om seksuel chikane.

Seksuel chikane må aldrig få lov at underminere fagligheden eller trivslen på de enkelte erhvervsuddannelser. Det samme gælder selvfølgelig også andre dele af både arbejdsmarkeds- og uddannelsessektoren. Hvis vi kan øge incitamentet til at tage en erhvervsuddannelse ved direkte at bekæmpe seksuel chikane, mener jeg, det er givet rigtig godt ud.

Det er soleklart, at hvis det skal være attraktivt at tage en erhvervsuddannelse, skal der også herske et godt miljø på uddannelserne. På den baggrund støtter Danmarksdemokraterne forslaget.

Kl. 13:57

Tredje næstformand (Karsten Hønge):

Der er ingen korte bemærkninger. Tak til fru Charlotte Munch. Næste ordfører er fru Sólbjørg Jakobsen, Liberal Alliance, og velkommen til familien på tilhørerpladserne.

Kl. 13:58

(Ordfører)

Sólbjørg Jakobsen (LA):

Tak for det, og tak på deres vegne også. Jeg kan kun tilslutte mig, hvad der er blevet sagt her til forslaget. Selvfølgelig skal det være rart at komme på arbejde. Selvfølgelig skal man have det godt på sin arbejdsplads. Og selvfølgelig bakker vi op om, at vi får lavet nogle regler, hvor det bliver understøttet.

Det, som jeg også synes er vigtigt, er, at vi kigger på, hvordan det her er kommet i stand. Det er via en trepartsaftale, og det tror jeg rammer rigtig godt ind i, hvad der reelt skal til. Der bliver snakket, ikke kun fra talerstolen her, men arbejdsgiverne og lønmodtagerne imellem, og det er også det, der skal til. En paragraf i en lov gør det ikke alene.

Vi bakker fuldt op i Liberal Alliance og tilslutter os, hvad der allerede er sagt.

Kl. 13:58

Tredje næstformand (Karsten Hønge):

Der er ingen korte bemærkninger. Tak til fru Sólbjørg Jakobsen. Næste ordfører er fru Helle Bonnesen, Det Konservative Folkeparti.

Kl. 13:59

(Ordfører)

Helle Bonnesen (KF):

Forslaget her er en udmøntning af en trepartsaftale, og vi støtter helt sikkert forslaget. Seksuel chikane er grusomt, også på arbejdspladser. Der blev tidligere her i debatten talt om giftige dampe, og man kan jo nærmest kalde det her for de mentale giftige dampe. Derfor er forslaget meget, meget nemt at støtte. Seksuel chikane skal naturligvis modarbejdes.

Det mest interessante ved forslaget er faktisk at prøve at dykke lidt ned i nogle af høringerne, for her viser det sig, at der stadig væk er rigtig meget at tage fat på. Der er definitioner, der er forskellige, og der er nuancer, der skal præciseres. Så man kan sige, at arbejdet ikke er færdigt, men at forslaget er et skridt på vejen, et godt skridt med rigtig mange gode tiltag, og derfor stemmer vi ja til forslaget.

Kl. 14:00

Tredje næstformand (Karsten Hønge):

Der er ingen korte bemærkninger. Tak til fru Helle Bonnesen. Den næste ordfører er fru Jette Gottlieb, Enhedslisten.

Kl. 14:00

(Ordfører)

Jette Gottlieb (EL):

Mange tak. Da vores ordfører på området, fru Victoria Velasquez, ikke kan være til stede, vil jeg hermed fremføre hendes synspunkter.

Inden for de sidste par år har vi været vidne til en kæmpe kulturforandring, hvad angår vores syn på seksuel chikane på arbejdspladsen. Den danske metoobevægelse har gjort det klart, at seksuelle krænkelser ikke er noget, vi må eller skal acceptere eller tie stille om. Mange har talt højt om deres oplevelser med seksuel chikane i modige tilkendegivelser i medierne, og tak for det. Men vi skal også huske dem, der ikke har lige så nemt ved at få taletid, for seksuel chikane rammer især kvinder og også mænd i lavtlønsjob, herunder hk'ere og ansatte i restaurations- og servicebranchen. Derfor er det enormt positivt, at opmærksomheden omkring seksuel chikane nu munder ud i konkrete tiltag, der forhåbentlig er et skridt på vejen mod et bedre og mere ligestillet arbejdsliv, også for mennesker, der typisk ikke har en medieplatform.

Vi vil også gerne stille os positivt over for, at lærlinge og elever er specielt nævnt, og at der er løsningsforslag, så en krænkelse ikke yderligere fører til, at man mister sin uddannelse. For alt for mange kvinder og også mænd på tværs af fag og brancher oplever seksuel chikane i løbet af deres arbejdsliv. Vi er endelig et sted, hvor vi ikke længere affejer det eller snakker om krænkelser som noget, der er den krænkedes eget ansvar at sige fra over for. Det er det ikke; det er krænkerens og dermed også arbejdsgiverens ansvar. Men det ansvar har arbejdsgiverne simpelt hen ikke levet op til. Derfor så vi i Enhedslisten gerne, at vi pålagde arbejdsgiverne et indirekte objektivt ansvar, således at de kunne holdes ansvarlige for seksuel chikane, som kunne være undgået med passende forholdsregler. Selv om aftalen her har det formål at gøre det ansvar en lille smule mere tydeligt, har man ikke været villig til at gå hele vejen og faktisk pålægge arbejdsgiveren det objektive ansvar.

Der er også andre ting, vi kunne have et ønske om var med i aftalen her, f.eks. et opgør med den slags fortrolighedsklausuler, som skal lukke munden på ofre for seksuel chikane. Der er altså stadig lang vej igen, men forhåbentlig er det her også kun det første skridt på vejen, og Enhedslisten støtter forslaget.

Kl. 14:02

Tredje næstformand (Karsten Hønge):

Der er ingen korte bemærkninger. Tak til fru Jette Gottlieb. Den næste ordfører er hr. Nick Zimmermann, Dansk Folkeparti.

Kl. 14:03

(Ordfører)

Nick Zimmermann (DF):

Der er ikke nogen, der kan være uenig i, at vi skal gøre, hvad vi kan, for at modgå seksuel chikane på arbejdspladser, og man skal selvfølgelig kunne gå på arbejde eller i skole uden at blive chikaneret. Det er jeg sikker på at vi alle sammen kan blive enige om, og krænkende adfærd på arbejdspladsen skal selvfølgelig stoppes, det er der ikke nogen tvivl om. Derfor synes vi også, det er fornuftigt, at der blev indkaldt til trepartsforhandlinger for at finde fælles løsninger parterne imellem. Det mundede som bekendt ud i en aftale med det formål at bidrage til en kulturforandring igennem bedre forebyggelse og håndtering af seksuel chikane på arbejdspladsen.

I Dansk Folkeparti vil vi gerne respektere den aftale, som parterne har indgået, og vi synes sådan set, at der er gode elementer i den, såsom at der er en bedre beskyttelse af elever og lærlinge. Det er også fint at tydeliggøre arbejdsgivernes pligt til at tilvejebringe et chikanefrit miljø og den retspraksis, der allerede eksisterer omkring de faktiske omstændigheder i sager om seksuel chikane. Det er også udmærket, at krænkeren kan holdes ansvarlig, og at godtgørelsen til ofrene øges. Derfor kan Dansk Folkeparti som udgangspunkt også støtte det her forslag.

Kl. 14:04

Tredje næstformand (Karsten Hønge):

Der er ingen korte bemærkninger. Tak til hr. Nick Zimmermann. Den næste ordfører er hr. Kim Edberg Andersen, Nye Borgerlige.

Kl. 14:04

(Ordfører)

Kim Edberg Andersen (NB):

Tak for det. Jeg skal forsøge at gøre det her rigtig kort. Det er jo dejligt, og det må da også være dejligt for ministeren, at se, hvor nemt man kan få lovforslag igennem salen, hvis man bare sørger for at have snakket lidt med arbejdsmarkedets parter først. Tænk, hvor nemt det kan være. Snak med folk, find en god lovtekst, og fremlæg den, og vi er alle sammen enige.

I Nye Borgerlige støtter vi naturligvis forslaget. Det er et godt lovforslag, og det giver rigtig god mening.

Kl. 14:04

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen. Den næste på talerstolen er beskæftigelsesministeren.

Kl. 14:05

Beskæftigelsesministeren (Ane Halsboe-Jørgensen):

Tak til ordførerne. For nogles vedkommende var det lidt længere taler med noget mere fortælling, og for andres vedkommende var det en kort tilkendegivelse af, at det her står man bag, men fælles for os alle sammen er, at der er en opbakning til det her. Det bygger jo også på, at vi skal gå videre ned ad den vej. Jeg vil også sige tak til arbejdsmarkedets parter, for der er lagt et kæmpe arbejde i de trepartsforhandlinger, som førte til den aftale om initiativer til at modgå seksuel chikane, som vi nu her i salen udmønter.

I dag sætter vi så et punktum for det lovgivningsmæssige ben i trepartsaftalen, og jeg er glad for, at vi med det her sikrer et bedre regelgrundlag i sager om seksuel chikane, hvilket jo også kan bidrage til den kulturændring, som flere af ordførerne også har været inde på er i gang, og som er nødvendig, hvis vi skal komme seksuel chikane til livs.

Trepartsaftalen og dermed også lovforslaget er en del af anden bølge af de metooinitiativer, som fulgte i kølvandet på bl.a. Sofie Lindes nu berømte tale ved ZULU Awards i 2020. Det var et startkabel, der bredte samtalen om omfanget af seksuel chikane ud, både når vi taler på arbejdspladser og i samfundet i det hele taget. Det var et wakeupcall for mange, også for dem, der måske ikke i første omgang havde forstået, hvor rodfæstet seksuel chikane er. Og det var en åbning for, at mange af dem, der sad med oplevelser og erfaringer, faktisk havde en anledning til at fortælle om dem til alle os andre. Også tak til de mange stemmer, som har bidraget til, at vi nu er der, hvor vi er i dag.

Lovforslaget er et udtryk for det fælles ansvar, som arbejdsmarkedets parter har taget alvorligt og har taget på sig. Lovforslaget medfører et klart regelgrundlag i sager om seksuel chikane og også højere godtgørelser, hvor de rigtig grove sager er. Ændringen i arbejdsmiljøloven indebærer en tydeliggørelse af de ansattes pligter efter arbejdsmiljøloven. Den solide forankring hos arbejdsmarkedets parter om trepartsaftalen og lovforslaget giver mig en stærk tro på, at der i høj grad er et ønske om og en vilje til ægte forandring ude på arbejdspladserne, når det kommer til seksuel chikane, og at arbejdsgiver- og lønmodtagerorganisationerne ser sig selv som ambassadører og bærere af den forandring. Jeg anerkender, at der er nogle, der synes, at det her kunne gå mere radikalt til værks, men jeg mener faktisk, at både aftalen og lovforslaget er et udtryk for et balanceret kompromis, som sikrer opbakning bredt set blandt arbejdsmarkedets parter.

Jeg er også glad for, at der i trepartsaftalen er et stort fokus på vores elever og lærlinge. Det er så vigtigt, at de unges møde med arbejdsmarkedet er en positiv oplevelse, og at de oplever, at der bliver taget hånd om deres trivsel. Elever og lærlinge er ekstra udsatte, netop fordi de er så afhængige af deres lærepladser for at kunne gennemføre deres uddannelse. Derfor skal der være et kontant fokus på forholdene ude på oplæringsvirksomhederne.

Lovforslaget står ikke alene. For trepartsaftalen indeholder også en lang række andre initiativer, som også skal skubbe til den kulturændring, som allerede er i gang, og bidrage til både bedre forebyggelse, men også håndtering af sager om seksuel chikane. Med initiativerne skabes der fokus på og også øget viden om seksuel chikane på den enkelte arbejdsplads. Jeg er sikker på, at det her lovforslag sammen med de øvrige initiativer i trepartsaftalen er et godt afsæt for både den forebyggende indsats og en bedre håndtering af seksuel chikane på arbejdspladsen.

Med de ord ser jeg frem til Folketingets velvillige behandling. Indtil videre tak for opbakningen, og jeg stiller mig naturligvis til rådighed for den forestående udvalgsbehandling. Tak for ordet.

Kl. 14:08

Tredje næstformand (Karsten Hønge):

Der er en kort bemærkning til fru Kirsten Normann Andersen, SF.

Kl. 14:09

Kirsten Normann Andersen (SF):

Tak for det. Jeg synes også, at det her er et rigtig godt forslag, men som jeg også sagde i min ordførertale, tænker jeg, det kunne give mening, at ministeren overvejede det her spørgsmål om, hvad det er for en definition, vi bruger med hensyn til seksuel chikane på arbejdspladserne. Kunne man forestille sig, at ministeren ville overveje at ændre definitionen i bekendtgørelsen, sådan at den i højere grad stemmer overens med ligebehandlingsloven? Kunne det være en mulighed, så vi ikke render rundt og skaber forvirring med to forskellige definitioner?

Kl. 14:09

Tredje næstformand (Karsten Hønge):

Ministeren.

Kl. 14:09

Beskæftigelsesministeren (Ane Halsboe-Jørgensen):

Jeg mener sådan set, at vi har med et afbalanceret kompromis at gøre her, og jeg mener også, at det er vigtigt at anerkende, at det er ret ambitiøst. Så anerkender jeg, at der er et ønske om, at der skal drejes på endnu flere håndtag, og jeg er også sikker på, at den her diskussion ikke stopper med det her, og heldigvis for det. Men jeg mener, at det her er et ret solidt kompromis.

Kl. 14:10

Tredje næstformand (Karsten Hønge):

Spørgeren.

Kl. 14:10

Kirsten Normann Andersen (SF):

Jeg nåede ikke at tælle, hvor mange gange ministeren undervejs i sin tale sagde ordet trepartsaftale og så glad ud, men jeg synes jo i virkeligheden også, som jeg også hørte ordføreren for Nye Borgerlige sige, at det er rigtig fedt at stå her og have lavet en aftale med bred opbakning hele vejen rundt og med arbejdsmarkedets parter, som har været med til at sætte præg på aftalen undervejs. Kunne det give anledning til, at ministeren også tænker, at det er den vej, vi skal gå i fremtiden?

Kl. 14:10

Tredje næstformand (Karsten Hønge):

Ministeren.

Kl. 14:10

Beskæftigelsesministeren (Ane Halsboe-Jørgensen):

Ja, i meget høj grad. Den regering, jeg var en del af i sidste valgperiode, brugte trepartsinstitutionen rigtig meget – så meget, at vi også ser en stor værdi i det i den nye regering, og at vi faktisk vil lave en permanent trepartsinstitution. Og så mener jeg jo faktisk, at det er ekstra vigtigt der, hvor vi har med en kulturændring at gøre, for os, der sidder herinde, ved jo godt, at bare fordi vi skriver noget i en lov, behøver det ikke føre til, at mennesker opfører sig anderledes, end de gjorde i går. Så når vi har med en kulturændring at gøre, er vi nødt til at have nogen, der bærer det videre ud, vi er nødt til at sikre, at det er meget mere end lovens bogstav, der er i spil, og der er det ekstra vigtigt at have arbejdsmarkedets parter med om bord.

Kl. 14:11

Tredje næstformand (Karsten Hønge):

Der er ikke flere korte bemærkninger. Tak til beskæftigelsesministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 1. behandling af beslutningsforslag nr. B 11:

Forslag til folketingsbeslutning om 26 ugers udvidet barsel til tvillinge- og flerlingefamilier (borgerforslag).



Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA)
.

(Fremsættelse 05.01.2023).

Kl. 14:11

Forhandling

Tredje næstformand (Karsten Hønge):

Dette beslutningsforslag er udsprunget af et borgerforslag. Forhandlingen er åbnet, og den første, der får ordet, er beskæftigelsesministeren.

Kl. 14:11

Beskæftigelsesministeren (Ane Halsboe-Jørgensen):

Tak for ordet, formand. Og tak til de mange initiativtagere, der har stillet borgerforslaget om udvidet orlov til flerlingefamilier. Jeg vil også gerne takke de folketingsmedlemmer, der har valgt at fremsætte forslaget som et beslutningsforslag. For mig at se er det et udtryk for en god demokratisk kultur, at vi nu skal diskutere et emne, der ligger rigtig mange borgere på sinde, og som også ligger regeringen på sinde.

Med beslutningsforslaget har en stor gruppe borgere stillet forslag om at udvide orloven for flerlingefamilier med yderligere 26 uger med barselsdagpenge, som forældrene kan dele mellem sig. Forslagsstillerne fremhæver, at det er en kæmpe opgave for enhver familie at få tvillinger og trillinger, og derfor er der et stort behov for at være to forældre hjemme på barsel i den første tid. Det er vigtigt, at vi sikrer ordentlige rettigheder til forældre i Danmark, så de og deres børn får den bedst mulige start på deres nye fælles tilværelse.

I marts 2022, for knap et år siden, vedtog Folketinget en ændring af barselsloven, hvor vi ligestillede forældres ret til orlov og øremærkede orlov til mor og far. Den lovændring skete på baggrund af en bred politisk aftale, som implementerede EU's orlovsdirektiv. Senere på foråret vedtog Folketinget en forbedring af orlovsrettighederne for forældre, der får tre eller flere børn ved samme fødsel, så forældrene fra den 1. januar 2023, altså her for knap 2 måneder siden, har fået ret til 26 ugers ekstra orlov med dagpengeret, som de selv kan fordele. Folketinget har derfor allerede vedtaget dele af det borgerforslag, som vi i dag skal behandle. Og jeg er sikker på, at det vil gøre en stor forskel for trillinge- og flerlingefamilier. Der er tale om en vigtig vilkårsforbedring for familier, der får tre eller flere børn ved samme fødsel. For det er da vanskeligt for én forælder at passe alle børnene alene i den første tid. Der er ganske enkelt ikke hænder nok til at tage sig af tre eller flere spædbørn. Derfor er jeg også glad for, at den daværende regering med et bredt flertal her i Folketinget kunne gøre en forskel for de familier, der står i den helt ekstraordinære situation at skulle tage vare på tre eller flere helt små børn.

Tvillingefamilierne indgik ikke i det daværende lovforslag. Det skyldes ikke mangel på forståelse for tvillingeforældres situation, men at der dengang ikke var fundet den nødvendige finansiering. Det er vigtigt for mig at understrege, at regeringen har stor sympati for forslaget og forståelse for, at det – ligesom med trillinger – kan være overvældende med en tvillingefødsel. Men det er ikke uden omkostninger at give ret til 26 ugers ekstra orlov med barselsdagpenge til de ca. 1.000 forældre, der hvert år får tvillinger. Til sammenligning fødes der mellem tre og ti sæt trillinger om året. Og derfor skønnes forslaget – med betydelig usikkerhed – at medføre en merudgift for staten i størrelsesordenen 70-90 mio. kr. hvert eneste år, ligesom det også har betydning for hænder på arbejdsmarkedet

I den nuværende situation og med øgede udgifter på en lang række ting, herunder vores fælles forsvar og sikkerhed, så er det ikke et forslag, som regeringen kan prioritere i forbindelse med finanslovsforhandlingerne. Uanset at regeringen anerkender, at det også er livsomvæltende at blive forældre til tvillinger, er der ikke finansiering til at udvide målgruppen for familier, der har ekstra ret til orlov. På den baggrund indstiller regeringen forslaget til forkastelse. Tak for ordet.

Kl. 14:15

Tredje næstformand (Karsten Hønge):

Der er ingen korte bemærkninger. Tak til beskæftigelsesministeren. Den første ordfører er hr. Jens Joel, Socialdemokratiet.

Kl. 14:15

(Ordfører)

Jens Joel (S):

Tak for det, formand. Tak til de mange, som har skrevet under, og selvfølgelig særlig tak til dem, der har taget initiativet til at rejse den her diskussion i offentligheden, men jo også nu i Folketingssalen. Det er – tror jeg – ekstremt vigtigt, at man har mulighed for at bringe sådan nogle debatter ind.

Jeg ved faktisk ikke, hvor mange tvillinge- eller trillingeforældre der sidder i Folketinget, men statistisk set er det jo i hvert fald ikke os alle sammen, der har egen erfaring med det. Jeg har to børn. De er ikke født på samme tid, og jeg synes sådan set, det var en mundfuld alligevel, så jeg kan godt forstå, at dem, der får flere børn ved samme fødsel, har sagt: Vi synes simpelt hen, at vi står i en udsat position, og vi synes, det er svært at få enderne til at nå sammen.

Jeg tror også – og beskæftigelsesministeren har jo redegjort for det – at det var det, der var en del af baggrunden for, at man, da man sidste år lavede nogle lovændringer på barselsområdet, faktisk også udvidede retten til barsel for dem, som får tre eller flere børn. For vi kan nok alle sammen sætte os ind i, at det er utrolig glædeligt, men også en utrolig stor opgave at få flere børn ved samme fødsel.

Det er jo rigtigt – som den diskussion, der nu er rejst, handler om – at det også er en stor opgave at få tvillinger. Jeg tror, det er svært at gradbøje den slags. Det er nok en særlig stor opgave at få tre eller fire, men det ændrer jo ikke på, at der også er en udfordring ved tvillinger.

Vi drøftede noget i den socialdemokratiske gruppe, da vi diskuterede det her borgerforslag, og altså, jeg tror, at diskussionen efterfølgende skal bredes lidt ud til, at det måske ikke kun handler om barsel. Der kan også være nogle andre rammevilkår omkring familierne, som faktisk kan gøre, at hverdagen er til at håndtere, og derfor synes jeg egentlig, vi skylder hinanden at få en lidt bredere debat om, hvad udfordringer og eventuelle løsninger kunne være.

Men vi imødeser sådan set den debat med åbne øjne og vil gerne diskutere det. Jeg har – fuldstændig på linje med beskæftigelsesministeren – også den overvejelse nu, at borgerforslaget her rummer et ønske om at udvide barslen. Som jeg lige nævnte, er det allerede sket i forbindelse med tre eller flere børn ved samme fødsel, men ikke for tvillinger, og den store forskel er jo, at der ikke er fundet finansiering til det. Vi har ikke for nuværende en finansiering til det, og derfor kan vi selvfølgelig heller ikke sige ja. Det er sagt, uden at man skal opfatte det, som om der ikke er stor forståelse for, at det også er en meget stor opgave at få tvillinger, og lad os da fortsætte den debat om, hvad det er for nogle vilkår, man har derude, og hvad der kan være med til at afhjælpe dem, også selv om det ikke kun er et spørgsmål om barsel.

Vi kan ikke støtte borgerforslaget, som det ligger nu, og det skyldes som nævnt primært den manglende finansiering.

Kl. 14:19

Tredje næstformand (Karsten Hønge):

Der er ingen korte bemærkninger. Tak til hr. Jens Joel. Næste ordfører er hr. Christoffer Aagaard Melson, Venstre.

Kl. 14:19

(Ordfører)

Christoffer Aagaard Melson (V):

Tak for ordet. At blive forældre til tvillinger eller flerlinger er helt sikkert udfordrende. Jeg blev selv far til en dreng for ikke så lang tid siden, og som den tidligere ordfører også var inde på, vil jeg også sige, at selv om det kun er én, man har fået, kan det også være hårdt at få hverdagen til at hænge sammen. Så derfor har jeg stor forståelse for, at det er udfordrende at få tvillinger. Jeg vil også sige, at eksemplerne fra bl.a. de familier, der har været i foretræde her i Folketinget, og som har oplevet, at hverdagen er væltet, i forbindelse med at de har fået tvillinger, også har gjort et meget stort indtryk. Derfor synes jeg og vi også, at det grundlæggende er et meget sympatisk forslag at lette hverdagen både for tvillinge- og flerlingefamilier. Det var også grunden til, at vi fra Venstres side var med til sidste år at gennemføre dele af det borgerforslag, som ligger her, ved at udvide retten til barselsorlov for familier, der får tre eller flere børn, som den forrige ordfører også har været inde på.

Ligesom den forrige ordfører sagde, er grunden til, at vi i dag alligevel ikke kan stemme for at udvide den rettighed til også at gælde tvillingeforældre, at der på nuværende tidspunkt ikke er fundet den nødvendige finansiering til, at rettigheden kan udvides til den gruppe, der som nævnt jo også er meget større end flerlingefamilierne. Jeg er også enig i, at det er noget, vi bør arbejde videre med i forhold til de problematikker, der er rejst. Bl.a. synes jeg også, at vi har behov for at blive klogere på, om den hjælp, det er muligt at få i dag, hvis hverdagen bliver for svær, fungerer, som den skal, eller om det er muligt at gøre den mere smidig, og også kigge på fremadrettet, hvad det er for nogle udfordringer, der er rundt om de her familier, og blive klogere på det, i forhold til at vi kan diskutere fremtidige løsninger, og at vi i fremtidige finanslove måske får mulighed for at få med i den samlede prioritering, hvad vi kan gøre på det her område.

Så med de ord afviser vi forslaget, men vi ser frem til en videre debat om, hvordan vi kan hjælpe nogle af de her forældre, der har det svært.

Kl. 14:21

Tredje næstformand (Karsten Hønge):

Første korte bemærkning er til fru Lisbeth Bech-Nielsen, SF.

Kl. 14:21

Lisbeth Bech-Nielsen (SF):

Ordføreren spørger, hvordan vi kan hjælpe de her familier. Men det siger de jo meget klart selv. Vi kan hjælpe dem med at sikre, at begge forældre kan være om bord. Den allerstørste stressfaktor overhovedet er måske at blive forældre for første gang og så stå med to børn og aldrig kunne være der lige meget for dem begge to. Der er også den problemstilling, at tvillinger tit skal i daginstitution før tid, og at der også sjældent er to pladser. Alle de her ting ved jeg også at ordføreren er meget bevidst om, hvilket også gælder al den forskning, der er, og som viser, at tvillinger er overrepræsenteret i forskellige statistikker i forhold til psykiatrien, og at tvillingeforældre oftere bliver skilt. Og der kan jeg simpelt hen ikke forstå, at det ikke kan være en prioritering at finde de her penge og sikre sig, at der kan være en udvidet barsel.

Kl. 14:22

Tredje næstformand (Karsten Hønge):

Ordføreren.

Kl. 14:22

Christoffer Aagaard Melson (V):

Tak for spørgsmålet. Der er jo rigtig mange opgaver i vores samfund, som presser sig på lige nu, og vi hører hver dag fra grupper, som vi alle sammen egentlig kunne ønske at vi kunne gøre lidt mere for. Men der er også andre hensyn, der skal tages for at få det hele til at hænge sammen i vores samfund, og der er ting, vi skal prioritere, og der har vi p.t. ikke fundet den relativt store finansiering, der skal til for at gennemføre det her forslag. Jeg synes også, der er behov for at få det ind i en ramme, hvor vi kan afveje det over for alle de andre udfordringer, vi har med grupper, der har det svært. Det kan være børn, der er syge, har handicap, og det kan være andre steder, hvor det at give en hjælpende hånd også presser sig på. Men jeg vil meget gerne gå åbent ind i det og kigge nærmere på nogle af de her ting.

Men jeg vil også sige, at der ligger noget i, at man f.eks. måske for færre penge end det her kunne sikre sig, at der var mere hjælp at hente fra kommunen, hvis det hele var ved at vælte, eller det kunne være sådan, at sundhedsplejerskerne var mere obs på nogle af de her familier, så man måske kunne sætte ind, inden det væltede, i stedet for at alle nødvendigvis skulle have den samme hjælp. Der er heldigvis også nogle rutinerede forældre, der har tvillinger, og jeg kender personligt også nogle, hvor det er gået fint, og som godt har kunnet klare sig med den barsel, de har.

Kl. 14:23

Tredje næstformand (Karsten Hønge):

Spørgeren.

Kl. 14:23

Lisbeth Bech-Nielsen (SF):

Ordføreren har i hvert fald ret i en ting, og det er, at politik jo altid er en prioritering. Og den her regering har prioriteret at foreslå skattelettelser for 7 mia. kr., og der kunne man jo have prioriteret anderledes og prioriteret de her ca. 100 mio. kr., det ville koste at give de børn, der vokser op i tvillingefamilier, en langt bedre start på livet.

Kl. 14:24

Tredje næstformand (Karsten Hønge):

Ordføreren.

Kl. 14:24

Christoffer Aagaard Melson (V):

Det kunne man, men i en situation, hvor rigtig mange familier på grund af inflationen har svært ved at få tingene til at hænge sammen, har vi så prioriteret at give dem i bunden en ekstra håndsrækning økonomisk, så de kan få en hverdag til at hænge sammen. Jeg tror også, det er vigtigt for rigtig mange familier, at de føler, at de har råd til at lave ting med deres børn. Derudover har vi f.eks. også prioriteret 3 mia. kr. til psykiatrien – det har vi skrevet i vores regeringsgrundlag. Så sådan bliver alting prioriteret. Og jeg siger, at jeg med åbent sind vil kigge på det her område, men det er ikke et område, vi p.t. har fundet finansiering til, og det er noget, vi skal arbejde videre med. Men lige nu har vi vurderet, at der er andre forslag, der står foran i forhold til at få løst nogle akutte problemer.

Kl. 14:25

Tredje næstformand (Karsten Hønge):

Næste korte bemærkning er til fru Mette Thiesen, Dansk Folkeparti.

Kl. 14:25

Mette Thiesen (DF):

Tusind tak. Min søsters familie er en af de familier, som sagtens kan – de fik tvillinger i sommer, men det har stadig været svært, skulle jeg hilse at sige. Jeg undrer mig meget over, at Venstres ordfører står og afviser det her forslag, for at være fuldstændig ærlig. Der er ikke kommet flere tvillinger til. Det var egentlig det, man var lidt bekymret for tilbage i tiden. Der er ca. 1.000 sæt tvillinger, der bliver født, og det var der også i 2002. Og det her er et beløb, der estimeret ligger på mellem 70 mio. kr. og 90 mio. kr. om året, og det lyder altid mærkeligt, når man drøfter det herinde, for for en almindelig dansker er det mange penge, men i det store hele, i det samlede statsbudget, er det jo ikke særlig mange penge, er jeg bare nødt til at sige til ordføreren.

Hvorfor mener Venstre simpelt hen ikke, at det er vigtigt at prioritere, at man kommer godt fra start som forældre til flerlinger? For det er hårdere – punktum!

Kl. 14:26

Tredje næstformand (Karsten Hønge):

Ordføreren.

Kl. 14:26

Christoffer Aagaard Melson (V):

Jamen det er, som jeg tidligere har sagt, et helt grundlæggende princip for os, at vi ikke udskriver regninger, hvor vi ikke har fundet en solid finansiering. Det mener vi som princip er fornuftigt. Vi mener også, at det som princip er fornuftigt at se forskellige investeringer i en sammenhæng og holde dem op mod hinanden. Derfor er vi p.t. ikke klar til at støtte det her forslag, men vi ser meget frem til at diskutere det. Hvis man f.eks. i forbindelse med finanslovsforhandlinger eller andet kan finde en vej til noget af det her eller nogle partier bringer det på banen, vil vi meget gerne diskutere tingene. Men lige nu synes vi ikke, det er ansvarligt at stemme for et forslag, hvor det ikke fremgår, hvordan det skal finansieres.

Kl. 14:26

Tredje næstformand (Karsten Hønge):

Spørgeren.

Kl. 14:26

Mette Thiesen (DF):

Okay, altså, nu er jeg bare nødt til stilfærdigt at bemærke, at regeringen har fremsat et forslag til finansiering, som overvismanden siger er fugle på taget, at det overhovedet ikke er finansiering. Så det virker en lille smule paradoksalt, at ordføreren står og siger det her, og at man ikke mener, at man kan finde mellem 70 mio. kr. og 90 mio. kr. årligt. Selvfølgelig kan man det. Det er en politisk prioritering. Regeringen prioriterer det bare desværre ikke, må jeg med skam meddele. Jeg synes, det er rigtig ærgerligt, for der er blevet sagt rigtig mange gode ting, også her, om, at det er så sindssygt vigtigt. De første 1.000 dage af børns liv er så ekstremt vigtige, for at de kommer godt videre i livet, og det vil Venstre ikke prioritere. Det er ærgerligt.

Kl. 14:27

Tredje næstformand (Karsten Hønge):

Ordføreren.

Kl. 14:27

Christoffer Aagaard Melson (V):

Altså, det handler jo om, hvordan man ser på, hvordan Finansministeriet regner på tingene. Jeg vil sige, at når både Finansministeriet og Nationalbanken bakker op om finansieringsforslag, er det jo kutyme her i Folketinget, at man lægger sig op ad det. Det tror vi er det klogeste, og vi fortsætter med at gøre det. Så synes vi, det er fint, at der er en økonomisk debat rundt om det, som måske også nogle gange kan gøre Finansministeriet klogere, men så længe de er villige til at lægge hovedet på blokken og sige, at det er solid finansiering, vi har fundet, står vi fast på det.

Kl. 14:27

Tredje næstformand (Karsten Hønge):

Så er der ikke flere korte bemærkninger. Tak til hr. Christoffer Aagaard Melson. Næste ordfører er hr. Jeppe Søe, Moderaterne.

Kl. 14:28

(Ordfører)

Jeppe Søe (M):

Tak for det. Jeg er faktisk far til fire. Jeg har bare fordelt dem over et par årtier, og alligevel synes jeg, at jeg har haft rigeligt at se til. Jeg tør slet ikke tænke den tanke, at de fire var kommet på samme tid. Alle forældre kender jo til det her med at mangle tid. Alle forældre ved, at en af de væsentligste ting er at have en sikker hånd at holde i – men også opgaven i at være den sikre hånd at holde i. Jeg forstår, hvordan det må føles at mangle hænder, ovenikøbet ofte.

Jeg har stor sympati for borgerforslagets indhold. Som moderat er jeg jo grundlæggende glad for at skulle forholde mig til borgerforslag; vi er skabt på forslag fra borgere i Det Politiske Mødested, så vi mener jo, at politik skal grundlægges i virkeligheden, og at politik skal komme fra folk, der oplever noget, der er galt og bør forandres. Og sådan tror jeg at mange er os herinde i Tinget i virkeligheden har det. Hverdagen i en flerlingefamilie er i høj grad virkelighed for mange nybagte forældre hvert eneste år. Jeg forstår argumenterne. Jeg anerkender, at den trygge tilknytning ligger i tid og nærvær, men også, at den livssfære, som flerlinger deler, i sig selv er følelsesmæssig ballast.

Det forslag, vi i dag forholder os til, er i sin tanke helt forståelig. Jeg forestiller mig, at enhver politiker ville ønske at kunne give tilsagn, men øvelsen er, at vi må prioritere. Der er ikke råd til at tænke merudgiften, som en udvidet orlov til flerlingefamilier vil være, ind umiddelbart i finanslovsforhandlingerne. Men det, som borgerforslag kan, også i det her tilfælde, er jo, at en sag kommer på blokken; at vi gøres opmærksomme på sager, vi kan mærke skal huskes, skal arbejdes på, skal undersøges yderligere. Måske kan vi endda lige pludselig finde præcis det, der skal til for at løse en sag, og det vil Moderaterne absolut deltage i at gøre, så der er jeg helt enig med hr. Jens Joel.

Det er altså ikke et udtryk for manglende forståelse. Det er et udtryk for, at et beslutningsforslag, der skal vedtages, skal grunde i en økonomisk efterprøvning og en ansvarlig politisk proces. Vi glemmer hverken det her borgerforslag eller det skønne besøg i udvalget. Tak til både store og meget små, der kom dér. Det handler altså ikke om at ville eller ikke ville, men det handler om at finde en vej. Og tak for at påpege, at I er nogle, der står med en følelse af, at I i særlig grad mangler hænder og tid.

Personligt bruger jeg faktisk borgerforslag.dk rigtig meget til at få en fornemmelse af, hvad vi skal være opmærksomme på hos hinanden, og hvad der rører sig i samfundet – ikke kun, hvad 50.000 danskere kan bakke op om, for det er jo de forslag, der kommer herind, og som vi skal tage stilling til, men jeg prøver også at gå ind og læse de forslag, der ikke opnår underskrifter nok. De er jo i en direkte linje fra, at nogen vil have fokus på en sag, og selv om et forslag kun opnår ganske få underskrifter, behøver det ikke at betyde, at forslaget er mindre relevant. Borgerforslag er et udtryk for, at mennesker i vores samfund rækker ud, og tak for at gøre det. Jeg kunne ønske mig, at I – om ikke i stedet for det, men i hvert fald mere, end I gør – også rakte ud til jeres lokale politikere på tinge fra alle partierne her i salen. Det er det, vi er her for. Vejen er ikke og må ikke være lang, så sig endelig til.

Når borgerforslag ofte stemmes ned i salen, er det ikke altid, fordi vi er uenige eller har manglende respekt for borgernes forslag, men fordi der mangler at blive anvist en vej eller et mål i ordene, der er tastet ind via hjemmesiden, og man skal huske, når man indimellem ser forslag herinde, der falder, at det ikke skyldes en utilfredshed med jeres tanker. Så med sympati for de forældre, der løber ekstra stærkt for at være de bedste forældre, og med forståelse for den balance, vi skal finde i dansk økonomi, har vi forholdt os til det her forslag, og på den baggrund indstiller Moderaterne umiddelbart forslaget til forkastelse. Men vi glemmer ikke den sag, som I her har gjort os opmærksom på. Tak for det.

Kl. 14:32

Fjerde næstformand (Karina Adsbøl):

Tak til ordføreren. Der er en kort bemærkning til fru Mette Thiesen fra Dansk Folkeparti. Værsgo.

Kl. 14:32

Mette Thiesen (DF):

Tusind tak. Jeg lod mig inspirere af ordførerens tale, for jeg er fuldstændig enig i, at der er rigtig, rigtig meget guld at hente. Langt de fleste gode idéer gror frem ude på den anden side af de her tykke mure; det er trods alt de færreste der kommer herindefra. Jeg har faktisk taget konsekvensen af det og har lavet en hjemmeside, hvor man kan sende borgerforslag direkte ind. Og hvis jeg og Dansk Folkeparti synes, det er nogle gode forslag, så bliver de fremsat som beslutningsforslag, for det er jo netop et spørgsmål om, at vi som folkevalgte skal række ud og tage imod alle de gode idéer. Så langt, så godt.

Jeg synes jo, at det er rigtig ærgerligt, at Moderaterne ikke støtter det her forslag. Det er ganske, ganske få penge, det drejer sig om, i det samlede billede, og det er en kæmpe håndsrækning til nogle familier, som vi i Dansk Folkeparti i hvert fald rigtig, rigtig gerne vil hjælpe, fordi vi jo er et familieparti. Så det er egentlig bare for at opsummere det.

Kl. 14:33

Fjerde næstformand (Karina Adsbøl):

Ordføreren.

Kl. 14:33

Jeppe Søe (M):

Jamen tak for reklamen for Mette Thiesens hjemmeside. Jeg kan supplere med, at jeg på mandag holder med et rullende tingsted, en autocamper, i Silkeborg, fordi jeg også meget gerne vil ud at tale med borgerne. Så på den måde kunne vi jo sikkert alle sammen blive ved, for jeg håber, at vi alle sammen er her netop for at møde vælgerne og husker vores storkreds. Vi deltager alle sammen i vælgermøder hvert fjerde år, men vi burde jo møde vælgerne hele tiden. Så jeg tror, der er stor enighed om det. Det var fra min side et forsøg på faktisk at bruge min tale til at sige, at der med de borgerforslag, som meget ofte stemmes ned her i salen, jo er noget proces eller noget teknik eller noget, der måske er skrevet forkert i borgerforslaget, men at vi alligevel husker det. Jeg kan i hvert fald huske mange af de borgerforslag, også dem, vi har stemt ned.

Kl. 14:34

Fjerde næstformand (Karina Adsbøl):

Fru Mette Thiesen.

Kl. 14:34

Mette Thiesen (DF):

Tak til ordføreren for reklamen for den her bus, eller hvad det var. Lad det her så bare være en påmindelse om, at jeg faktisk altid synes helt personligt, at det er rigtig ærgerligt, at så mange borgerforslag falder. Forhåbentlig er der mange flere gode idéer, som bliver vedtaget fremadrettet.

Kl. 14:34

Fjerde næstformand (Karina Adsbøl):

Ordføreren.

Kl. 14:34

Jeppe Søe (M):

Jamen meget kort vil jeg sige, at vi giver hinanden meget ret. Det kunne være, at vi netop skulle mødes i autocamperen på et eller andet tidspunkt og få en snak om det, men måske skulle man arbejde med borgerforslag og lave nogle forskellige rubrikker. For et eller andet sted er det, som om man bare skal skrive en lillebitte ting og trykke på »send«. Det kunne være, at vi skulle opfordre hinanden til, at borgerforslagene havde mere vægt, og at man faktisk også skulle påpege, hvor pengene kunne findes og forskellige andre ting. Så det kan være, at det er noget, der skal arbejdes med. Det vil være en opfordring herfra.

Kl. 14:34

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Lisbeth Bech-Nielsen fra Socialistisk Folkeparti. Værsgo.

Kl. 14:35

(Ordfører)

Lisbeth Bech-Nielsen (SF):

Tak. Som mange andre danskere har jeg i de sidste par måneder siddet klinet til skærmen hver tirsdag aften for at følge med i »Tillykke, I skal have trillinger!«. Det har været både hjerteskærende og livsbekræftende, for det er jo både dybt fascinerende og respektindgydende at se, hvordan forældre jonglerer med frygt, ængstelse, nervøsitet, kærlighed og glæde og ubegribelige mængder praktik på en og samme tid. Dedikationen til deres børn er uendelig, præcis som den skal være, men den har også en pris, både for børnene og for forældrene. For i flerlingefamilier er tiden knap, hænderne er få, og de fysiske og psykiske risici er store. Det er hårdt at være en flerlingefamilie.

I 1901 fik kvinderne i industrien ret til 4 ugers barsel. Dengang var argumentet moderens og barnets sundhed. I dag kan vi ændre overskriften til forældrenes og børnenes sundhed, men det er samme spørgsmål nu som dengang: Hvordan kan vi give vores børn de bedste betingelser i begyndelsen af deres liv, også selv om der er flere af dem på en gang? Hvordan sikrer vi både børnenes og forældrenes trivsel i en tid, hvor trivslen generelt er under pres? I dag har forældre ret til 52 ugers barsel med ét barn, men opgaven bliver jo ikke ligefrem mindre af, at der er to, tre eller ligefrem fire børn på en gang – tværtimod.

At blive forældre til flerlinger betyder ikke bare flere bleer og mere babymos. De fysiske og psykiske udfordringer stiger ikke proportionelt med antallet af børn. De her familier kæmper med komplicerede graviditeter, for tidlige fødsler og forhøjet risiko for angst, stress og fødselsdepressioner. Der er mindre tid til opmærksomhed og omsorg, mindre leg, øjenkontakt og verbal interaktion, og der er pressede søskende, som føler sig overset. Det kan have enorme konsekvenser for børnene, deres søskende og forældrene på længere sigt. Der er lavet masser af studier; vi kender statistikkerne.

Derfor vedtog vi sidste år 26 ugers ekstra barsel til trillinge- og firlingefamilier, så begge forældre kan blive hjemme i den første tid uden at få forkortet den samlede barsel. Men dengang glemte vi noget, nemlig tvillingerne. Den uretfærdighed har vi en mulighed for at rette op på i dag, for tvillingefamilier lever med de samme udfordringer og de samme risici som trillinge- og firlingefamilier. Den forskning og de argumenter, som vi lagde til grund for at udvide barslen for trillinge- og firlingefamilier sidste år, er netop baseret på forskning i tvillingefamilier.

FH, Børns Vilkår, Mødrehjælpen, Twinmoms og Forældre og Fødsel skrev alle sammen i deres høringssvar, at den udvidede barsel selvfølgelig også skulle gælde for tvillingeforældre. Det er med andre ord svært at finde på et godt argument for at undtage tvillingeforældre fra den udvidede barsel. At man skal være dårligere stillet, fordi man tilfældigvis har fået to børn på en gang i stedet for et, tre eller fire, giver ingen mening, især ikke når videnskaben sætter en fed streg under, at de her familier er præcis lige så udsatte som andre i en lignende situation med mange børn på en gang. Jeg har selv såkaldte pseudotvillinger, altså to børn født med 11 måneders mellemrum, og hjemme hos os fik vi to gange barsel til dem, men hvis de var blevet født samtidig, ville min mand og jeg have været markant dårligere stillet, og mine børn ville have været markant dårligere stillet.

Det, vi har hørt om fra mange af ordførerne i dag, er finansieringen. Men jeg håber også bare, at vi er enige om, at politik altid handler om prioriteringer, og man kunne have valgt noget andet. Man kunne have valgt at bruge pengene anderledes. Lige om lidt kommer der et finanslovsforslag fra den nye regering, og der kan man prioritere anderledes. Det her spørgsmål er faktisk en maggiterning. Der er i det mange af de ting, vi diskuterer i den her tid om stress og jag og om, hvordan familier og specielt børn får den bedste start på livet.

Jeg ved ikke, om jeg får et spørgsmål om finansieringen, så jeg må hellere tage det på forkant, men man kunne have valgt at bruge 100 mio. kr. om året på det her i stedet for 7 mia. kr. til skæve skattelettelser. Vi kan også, kan man jo se, i en tid med usikkerhed og krig finde mange, mange milliarder hvert år til vores forsvar, og det er godt og rigtigt, men hvorfor kan vi ikke finde de her penge?

Det er jo heller ikke sådan, at vi sætter en prop i antallet af orlover til forældre, fordi de får det tredje barn. Det er ikke sådan, at man siger: Nu har du opbrugt din kvote for forældreorlov. Hvis vi på nogen måde kan mindske den forhøjede risiko for fysiske og psykiske senfølger for både børn og voksne i flerlingefamilier ved at udvide barslen, er det i min optik ikke et spørgsmål om, men et spørgsmål om hvornår. Tak.

Kl. 14:40

Fjerde næstformand (Karina Adsbøl):

Også tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Charlotte Munch fra Danmarksdemokraterne. Værsgo.

Kl. 14:40

(Ordfører)

Charlotte Munch (DD):

Tak. Borgerforslaget, vi behandler nu, vil udvide barslen med 26 uger for flerlingefamilier, som forældrene kan dele mellem sig. Det synes jeg grundlæggende er et sympatisk forslag. Tvillinge- og flerlingeforældre står over for en række store udfordringer, som er anderledes, end hvis der kun er ét barn. Jeg er selv mor, og jeg kan ikke forestille mig, hvordan de første uger med tvillinger eller trillinger ville have været.

Der skal ikke være nogen tvivl om, at barsel og måderne, familierne ønsker at indrette deres liv på, står højt på Danmarksdemokraternes dagsorden. I Danmarksdemokraterne har vi allerede ytret ønske om, at vi vil sikre 9 ugers ekstra barsel til alle forældre, uanset om der er tale om tvillinger eller ej. Det er klart, at der er langt fra 9 til 26 ugers barsel, og at bevæggrundene til de ekstra ugers barsel oprindelig er forskellige. Det gør det dog ikke mindre væsentligt, for forslaget, vi behandler i dag, vidner om, at det at blive forældre er en smuk, hård og lykkelig oplevelse.

I Danmarksdemokraterne forstår vi til fulde de udfordringer, man som forældre står med, når man har bragt tvillinger eller trillinger til verden. Derfor ser Danmarksdemokraterne positivt på forslaget, som vi i øvrigt synes er meget sympatisk.

Kl. 14:42

Fjerde næstformand (Karina Adsbøl):

Tak til ordføreren. Der kom lige her på falderebet en kort bemærkning fra fru Mette Thiesen, Dansk Folkeparti.

Kl. 14:42

Mette Thiesen (DF):

Undskyld, formand, jeg trykkede mig ind lidt sent. Jeg blev simpelt hen bare i tvivl: Stemmer Danmarksdemokraterne for det her forslag?

Kl. 14:42

Charlotte Munch (DD):

Ja, det gør vi.

Kl. 14:42

Mette Thiesen (DF):

Okay. Jeg blev bare i tvivl om det. Tak.

Kl. 14:42

Charlotte Munch (DD):

Selv tak.

Kl. 14:42

Fjerde næstformand (Karina Adsbøl):

Tak. Formanden nåede ikke engang at rejse sig, inden der blev svaret. Vi går videre til den næste i ordførerrækken, som er fru Sólbjørg Jakobsen fra Liberal Alliance. Værsgo.

Kl. 14:42

(Ordfører)

Sólbjørg Jakobsen (LA):

Tak. Det kan være enormt hårdt at blive nybagte forældre. Der er to søde ansigter oppe på tilhørerrækkerne, der er vidner på, at jeg har prøvet det selv. Jeg fik dem kun en ad gangen og med 5 års mellemrum, men det er hårdt, og når man så ovenikøbet har to spædbørn, er opgaverne jo dobbelt så mange. Det er ikke ligefrem noget nyt, at man får børn, det har man gjort i rigtig lang tid, men samfundet udvikler sig jo, og det skal vores lovgivning også gøre. Det er jo standard, at både mor og far arbejder, flere og flere vil gøre karriere, og det er klart en fordel, at vi har frihed til det. Men det gør det også enormt vigtigt, at vi har gode barselsvilkår.

I Liberal Alliance mener vi, at der skal være en grundig debat af vores familiepolitik i Danmark, og vi vil gerne være med til at diskutere, hvordan vi kan gøre barselslovgivningen mere fornuftig. Det er i vores alle sammens interesse at gøre det mere attraktivt at få børn i Danmark. Samfundsmæssigt har vi faktisk brug for dem, og hos de fleste af os bor der også et ønske om at få en lille ny eller flere.

Liberal Alliance er positivt indstillet over for forslaget, og vi mener også, at forslaget er et skridt i den rigtige retning. Med det sagt vil vi gerne være med til at se på, hvordan vi kan indrette barselslovgivningen på en måde, hvor rettighederne i højere grad følger barnet frem for moren eller faren. Den tankegang synes vi giver mening, både i de tilfælde, hvor man får tvillinger eller flerlinger, men også i de tilfælde, hvor familiesituationen ikke følger standardmodellen og det vil være mere hensigtsmæssigt, at familien selv styrer, hvordan barslen fordeles. Det sætter barnet i centrum, det sætter familiens ret til selv at vurdere, hvad der passer til dem, i centrum, og det er altså meget bedre, end at politikerne bestemmer, hvad de gør.

Det forslag, vi behandler i dag, vil betyde, at forældre til tvillinger har mulighed for at være længere tid på barsel på samme tid og dermed i højere grad kan aflaste hinanden. De nuværende barselsregler betyder faktisk, at tvillinger i højere grad kan være tvunget til at starte tidligere i børneinstitution, eftersom forældre til tvillinger kan være nødsaget til at komme af sted igen, fordi der ikke er mere barsel. Vi håber, at det her forslag kan medføre, at vi mindsker det. Det er fair mod børnene, det er fair mod forældrene, og det gavner Danmark med attraktive barselsregler, især i en tid, hvor både fertilitet og fødselstal er dalende.

Liberal Alliance regner med at støtte forslaget, og vi håber også, at det kan være med til at skabe en grundigere debat om, hvordan vi giver familierne mere fleksibilitet til familieforøgelse.

Kl. 14:45

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Helle Bonnesen fra Det Konservative Folkeparti. Værsgo.

Kl. 14:45

(Ordfører)

Helle Bonnesen (KF):

Tak. Jeg er ikke tvilling, men jeg har både tvillingekusiner og tvillingefætre, og jeg skal hilse og sige, at vi har fået nogle rigtig fantastiske barndomsminder fra nogle gode familiesammenkomster med gang i den. Tvillinger er en gave, og de er også en opgave for forældrene. Det kan være en kæmpe omvæltning at gå fra f.eks. at være to personer til pludselig at være fire, og i udvalget havde vi for nylig familiebesøg af en trillinge- og tvillingefamilie. De havde så valgt kun at tage trillingerne med, men det var jo livligt nok i forvejen. Og trods min korte tid i Folketinget indtil videre, tror jeg nok, at det udvalgsmøde er et af dem, jeg kommer til at huske rigtig, rigtig godt. Og i øvrigt opførte trillingerne sig jo eksemplarisk.

For Konservative giver det simpelt hen ikke mening, at en barsel skal følge pr. graviditet og ikke pr. barn. Men sådan er det i dag. Dobbelt op giver dobbelt op og mere til, når det handler om tvillinger. Forskning viser, at tiden til den enkelte tvilling ikke blot er halvdelen af tiden af et barn, som er født som det ene barn, men under halvdelen, simpelt hen fordi arbejdet er så meget desto større. Vi ved også, at forældre i tvillingefamilier i højere grad oplever hårde barselsforløb, og at det påvirker diverse statistikker i negativ retning, både når det handler om skilsmisse og sygdom. Når forældrene vender tilbage til arbejdsmarkedet, kan det betyde flere sygedage og mere stress, og det er hverken godt for familierne eller for virksomhederne.

Som Folketing har vi jo allerede givet retten til forbedret barsel for flerlingefamilier, i hvert fald trillingeplus. Og den ret blev givet på baggrund af forskning om tvillinger. Så vi har jo allerede accepteret præmissen om forslaget, og derfor virker det altså helt naturligt, at også tvillingefamilier skal omfattes.

Familien er for langt de fleste det forankrende, og de første 1.000 dage er som bekendt de vigtigste i et barns liv. Det gælder også tvillinger. Vi ønsker gode kår for familierne med ro til børnene og ro til at få en god start på livet, og det her forslag vil bidrage til den forbedrede ro. Så ja, vi støtter forslaget og ønsker alt godt for tvillingefamilierne.

Kl. 14:48

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Jette Gottlieb fra Enhedslisten. Værsgo.

Kl. 14:48

(Ordfører)

Jette Gottlieb (EL):

Tak. Da vores ordfører på området, fru Victoria Velasquez, ikke er til stede, har jeg lovet at fremføre hendes synspunkter. Hun vil gerne takke for forslaget, for det er en kæmpeopgave at bringe et nyt menneske til verden, og for flerlingefamilier er den opgave det større. Flerlingefamilier er udsat både fysisk og psykisk, mødrene har højere risiko for fødselskomplikationer, og børnene har højere risiko for at blive født for tidligt med lav fødselsvægt og den slags. Oveni oplever adskillige flerlingefamilier ofte stress, psykiske lidelser og utryg tilknytning mellem forældrene og børnene. Det er svært at have øjenkontakt med tre par øjne.

Derfor har familier med trillinger netop fået ret til 26 ugers ekstra barselsdagpenge. I vores nabolande Norge og Sverige har man tillige ret til ekstra barsel, hvis man får tvillinger. Den ekstra barsel giver begge forældre mulighed for at være på barsel samtidig i børnenes første måneder. I Danmark må man derimod finansiere den ekstra barsel selv eller have en kortere samlet mængde barsel. Det skaber både ulighed mellem flerlingefamilier og andre familier og i øvrigt også mellem flerlingefamilierne, alt efter om de selv har ressourcer til at finansiere en ekstra barsel eller ej. Det er hverken hensigtsmæssigt for de enkelte familier eller rent samfundsøkonomisk.

Bedre barsel til flerlingefamilier kan betyde, at vi ser mindre mistrivsel og bedre fysisk og psykisk sundhed på sigt. Børn i flerlingefamilier bør ikke være dårligere stillet end andre fra fødslen, hvilket de desværre nok er i risiko for at være i dag.

Ministeren nævner, at det vil koste mellem 70 og 90 mio. kr. pr. år, og Enhedslisten vil hjertens gerne være med til at finde den finansiering, som det kræver at udvide barslen til tvillingefamilier. Når det er sagt, kommer jeg ikke med nogen eksempler, men det kan vi jo komme frem til undervejs.

Kl. 14:50

Fjerde næstformand (Karina Adsbøl):

Tak til ordføreren. Ordføreren skal lige blive stående, for der er måske en kort bemærkning fra fru Lisbeth Bech-Nielsen, Socialistisk Folkeparti.

Kl. 14:50

Lisbeth Bech-Nielsen (SF):

Det tegner jo desværre til, at det flertal, som regeringspartierne udgør, gør, at vi ikke kan få et flertal for det her borgerforslag, som SF og Enhedslisten og heldigvis mange andre partier også støtter. Argumentet har været, at det koster nogle penge, og at det ikke er angivet i borgerforslaget, hvor de penge skal komme fra. Mit ene spørgsmål er: Er ordføreren enig i, at det altså ikke er borgernes ansvar altid at finde den sidste krone til finansiering af et forslag, for det er jo noget, vi kan forhandle herinde?

Mit spørgsmål nummer to er: Hvis man indholdsmæssigt mener, at det her moralsk, politisk, etisk – af alle mulige gode grunde – er en vej, vi skal gå, kunne vi da i det mindste ikke sætte os sammen og prøve at finde noget finansiering?

Kl. 14:51

Fjerde næstformand (Karina Adsbøl):

Ordføreren.

Kl. 14:51

Jette Gottlieb (EL):

Det er to gode spørgsmål. Til det første vil jeg sige: Ja, vi er fuldstændig enige i, at det ikke er borgernes ansvar at finde midler – det er vores ansvar. Og til det andet vil jeg sige: Ja, hvis vi satte os sammen. Jeg vil da gerne ryste ud af ærmet, at man f.eks. kunne fjerne aktiesparekontoen – hvad med at fjerne den? – eller investorfradraget eller den slags ting. Det ville man nok kunne skaffe de penge på sådan ved at knipse med fingrene. Men det løser ikke problemet, at vi siger det fra talerstolen, og derfor er vi nødt til at sætte os sammen og finde nogle midler til det her formål, som vi anser for vigtigt.

Kl. 14:51

Fjerde næstformand (Karina Adsbøl):

Fru Lisbeth Bech-Nielsen.

Kl. 14:52

Lisbeth Bech-Nielsen (SF):

Og det var netop min pointe. Hvis de tre regeringspartier – Socialdemokratiet, Moderaterne og Venstre – mener, at det er et godt forslag, så burde man da sætte sig sammen og forhandle og se, om vi ikke kunne blive enige om noget finansiering i stedet for bare at smide det her borgerforslag ud ad vinduet, som jeg egentlig synes er det, man gør – godt nok med pæne ord til følge.

Kl. 14:52

Fjerde næstformand (Karina Adsbøl):

Ordføreren.

Kl. 14:52

Jette Gottlieb (EL):

Jamen det er en regerings vanerefleks at smide borgerforslag ud, for hvis regeringen gik ind for det, ville det blive vedtaget meget hurtigt. Det er ikke problemet. Jeg tror ikke, at regeringen går ind for det, selv om ordførerne for de enkelte partier siger, at de synes, det er en vigtig sag, og at det må vi kigge på.

Kl. 14:52

Fjerde næstformand (Karina Adsbøl):

Tak til ordføreren. Så går vi videre til den næste ordfører i rækken, men da jeg ikke ser nogen fra Radikale Venstre, bliver den næste ordfører i rækken så fru Mette Thiesen fra Dansk Folkeparti. Værsgo.

Kl. 14:53

(Ordfører)

Mette Thiesen (DF):

Tak, formand. Først og fremmest tak til Josine, Michella, Nina, Mark, Christina, Anders, Stine, Simone, Edith og Helle for at stille det her meget, meget vigtige forslag; et forslag, som jeg på allernærmeste hold ved hvor vigtigt er. I sommer fik min egen søster nemlig tvillinger – hvilken velsignelse, men hvor er det dog også hårdt for hende og hendes mand.

Jeg kan godt huske den første tid, da mine børn var helt små. Min ældste var ret nem; den yngste var ørebarn, og han sov aldrig. Og jeg tror også godt, at de fleste forældre godt kan forstå, hvorfor mangel på søvn er en udbredt torturmetode, når de har et spædbarn, der aldrig sover. Det gjorde jeg i hvert fald. Flerlingeforældre oplever dette med flere børn samtidig. Det er benhårdt, og det kræver selvfølgelig, at begge forældre kan være der.

Hvert år fødes der knap tusind sæt tvillinger og under ti sæt trillinger og firlinger i Danmark. Langt de fleste får flerlinger ved et tilfælde – lad os kalde det held, for det er jo fantastisk. Men derfor er det også endnu mere vigtigt at sikre, at forældre til flerlinger har endnu bedre mulighed for at være der for deres børn i de første vigtige dage, uger og måneder. Reglerne, som de er i dag, er simpelt hen ikke gode nok, og slet ikke, når vi jo også gerne vil have, at langt flere danskere får flere børn. Det hænger ikke sammen.

Derfor er det også en meget stolt børne- og familieordfører for Dansk Folkeparti, der står her på talerstolen i dag. For i Dansk Folkeparti bakker vi selvfølgelig op om dette borgerforslag. Vi ønsker helt generelt, at danske familier i langt højere grad kan indrette sig, som de vil, bosætte sig, hvor de vil, købe den bil, som de vil, og i øvrigt tage sig af deres børn hjemme i familien de første vigtige år. Dansk Folkeparti er Danmarks familieparti, og derfor stemmer vi selvfølgelig også for dette fremragende forslag. Tak for ordet.

Kl. 14:55

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Sascha Faxe fra Alternativet. Værsgo.

Kl. 14:55

(Ordfører)

Sascha Faxe (ALT):

Tak, og jeg har lovet at tage ordet for Helene Liliendahl Brydensholt i dag og sige lidt om det, hun har skrevet ned, plus at jeg nok ikke kan lade være med også at proppe mit eget ind i det.

Men først og fremmest tak til forslagsstillerne. Jeg synes, at det er en meget, meget vigtig ting at få frem, altså at der netop, som det allerede er blevet beskrevet, ligger en eller anden form for diskrimination i, at man i alle andre flerlingefamilier, altså fra tre, fire, fem børn – forhåbentlig aldrig fem – har muligheden for at få ekstra barsel, men at det har man ikke, når man får to. Det har også været beskrevet, og mange af os er jo forældre, så vi kender det godt, og det er ikke bare en dobbelt op, men det er i en situation, hvor man, som der før blev talt om fra fru Mette Thiesens side, bliver vækket mange gange om natten. Det er jo ofte sådan med de her to børn, man får, at de, selv om man får dem samtidig, så ikke vågner samtidig, at de ikke er sultne samtidig, og at de ikke skal have ble samtidig og alle de andre gode ting, man skal hygge sig med med sine børn de første år, og det kan jo ligge forskudt sådan en nat igennem og en dag igennem.

Når man så bygger det ovenpå, at man måske har haft en pænt hård graviditet, som ens krop og ens psyke måske stadig væk lider under – børnene er måske blevet født for tidligt, og de har nogle yderligere fysiske behov – så står man altså på en eller anden måde lidt i en familiær krigszone. Man er opfyldt af kærlighed, men samtidig er man også opfyldt af så meget intenst, der skal til. Så jeg vil ikke gå mere ind i den forskning, da flere af de andre ordførere allerede har redegjort for det, men jeg vil egentlig bare lige sige, hvorfor vi synes, det er supervigtigt. Og der er heldigvis flere familiepartier i Folketinget, så dem vil vi også gerne melde os under, for de første år af børns liv er fuldstændig afgørende for, hvordan de klarer sig resten af livet, og også for de udfordringer, vi som samfund skal samle op på senere i forhold til de børn, som måske ikke har haft den bedste start på livet. Så når vi hører om det beløb, der bliver talt om, tænker vi altså, at det er et meget lille forebyggende beløb, i forhold til hvad det kunne være.

Nu er det ikke ministeren, der sidder der, men jeg ledte lige efter ministeren, som ikke var her, men det er et mindre beløb, så når der fra SF's side tidligere blev spurgt om bidrag til at finde en finansiering, vil jeg sige, at vi gerne vil være med til det. For vi tror simpelt hen på, at der er noget forebyggelse i det her, som både kommer familierne til gode i starten, men også samfundet på den lange bane, hvis vi gør noget her. Og vi er i Alternativet jo også åbne over for at se på andre barselsmuligheder, f.eks. også for soloforældre osv., hvis det skulle komme dertil.

Men endnu en gang tak til forslagsstilleren for at bringe det her op, sådan at vi også får en mulighed for at sætte det på dagsordenen i Folketinget, og Alternativet stemmer for.

Kl. 14:59

Fjerde næstformand (Karina Adsbøl):

Tak til ordføreren. Jeg vil lige sige, at ministeren er til stede i Folketingssalen. Ministeren sidder bare ikke lige på sin plads. Så det var bare for at have det på plads, men tak til ordføreren. Der er ikke nogen korte bemærkninger.

Vi går videre til den næste ordfører i rækken, som er hr. Kim Edberg Andersen fra Nye Borgerlige. Værsgo.

Kl. 14:59

(Ordfører)

Kim Edberg Andersen (NB):

Tak for det. Nu har vi haft en lang diskussion om et nyt borgerforslag, hvor dem, der proklamerer, at de har flertallet, stiller sig op og siger, at det er fantastisk, men at det kommer de ikke til at støtte. De bruger så altid det her med pengene, men vi er ovre i Nye Borgerlige et meget behjælpeligt parti, så hvis I mangler at kunne finde 70 mio. kr. ud af et budget på 1.200 mia. kr., så kigger I lige forbi. Vi er jo på Ridebanen, og jeg vil skyde på, at det tager 20 minutter, og så har vi fundet de penge.

For skal vi ikke bare skære ind til benet her? Det her går ud på, om man mener, at borgerne og borgernes forslag egentlig bliver taget sådan helt seriøst, når de kommer herind. Jeg har ingen børn, men selv jeg ved, at flerlingefamilier har behov for at have mere tid til at have børn, selvfølgelig har de det. Det her er så logisk, det er så gennemsyret logisk, at vi selvfølgelig ikke kan stemme det ned. Det kan ikke lade sig gøre; det er tudetosset.

I Nye Borgerlige kæmper vi om pladsen til at være Danmarks familieparti, og det kommer I alle sammen til at gøre herinde på et eller andet tidspunkt. For Danmark er familier i alle mulige afskygninger. Nogle har ét barn, og de får én type barsel, og naturligvis skal folk, der får to børn, tre børn, helt op til otte børn, have mere barsel. Det er tosset at stemme det her ned, og pengene kan simpelt hen ikke være en undskyldning. Det er 70 mio. kr.

Prøv lige at sætte jer ned og skrive forskellen på 1.200 mia. kr. og så 70 mio. kr. Der skal man ikke kunne meget mere end 7.-klassesmatematik til at sige, at det komma kan man nok finde et eller andet sted. Eller også skal I komme over til nogle af os i Nye Borgerlige, som har erfaring fra det private erhvervsliv, for vi er vant til at finde så små beløb på daglig basis, og vi finder med glæde de 70 mio. kr., så det her kan træde i kraft hurtigst muligt. Tak for det.

Kl. 15:01

Fjerde næstformand (Karina Adsbøl):

Tak til ordføreren.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 35:

Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering).

Af ministeren for landdistrikter (Louise Schack Elholm).

(Fremsættelse 08.02.2023).

Kl. 15:01

Forhandling

Fjerde næstformand (Karina Adsbøl):

Forhandlingen er åbnet. Første ordfører er hr. Kasper Roug fra Socialdemokratiet. Værsgo – ja, vejen kan være lidt lang.

Kl. 15:01

(Ordfører)

Kasper Roug (S):

Tak for det, formand. Ja, den kan godt være lidt lang dernedefra. Tilbage i 2021 blev vi i Socialdemokratiet sammen med de andre partier i Erhvervsudvalget enige om, at vi skulle lave en forsøgsordning for vintercamping, og det gjorde vi, fordi DF tog initiativ til, at vi diskuterede mulighederne for at give borgerne mere frie rammer for at bosætte sig, som de nu engang ville, og det skal I selvfølgelig have tak for. Det var en god debat, og med lovforslaget, som vi behandler i dag, laver vi en forsøgsordning med vintercamping, som efterfølgende vil blive evalueret. Det er et spændende tiltag, og vi vil gerne se på folks muligheder for at bo lidt anderledes, også når det gælder lidt utraditionelle måder som vintercamping, så man får mulighed for at bo hele året på campingpladser under de her ordnede forhold.

Det er ingen hemmelighed, at vi var lidt skeptiske, dengang initiativet blev debatteret i Folketingssalen første gang, og det er vigtigt for os i Socialdemokratiet, at det her forsøg sker under ordentlige forhold. Derfor er vi rigtig glade for, at det er en del af en forsøgsordning, og at campingpladserne skal beholde deres karakter som rekreative områder og dermed give mulighed for en billig og anderledes ferieform. Vi glæder os til at følge selve forsøget og resultatet, som vil blive evalueret efterfølgende. Derfor støtter Socialdemokratiet forslaget.

Kl. 15:03

Fjerde næstformand (Karina Adsbøl):

Tak til ordføreren. Der er en kort bemærkning til fru Mette Thiesen fra Dansk Folkeparti. Værsgo.

Kl. 15:03

Mette Thiesen (DF):

Tusind tak, formand. Det her er jo en udløber af et forslag, som Dansk Folkeparti faktisk fremsatte i sidste samling. Der var det 10 pct., og her er det så 5 pct., og vi har jo drøftet det her omkring Corona Camping rigtig meget, hvor der jo er en lille gruppe af mennesker, som har samlet sig og bor lidt anderledes end vi andre, men hvor de har fundet et fællesskab. Det her er jo et lillebitte skridt på vejen, men det er jo ikke noget, der kommer til at løse den problematik. Hvorfor er det, man lige er landet på kun 5 pct., og hvorfor skal det være en forsøgsordning og ikke noget permanent?

Kl. 15:03

Fjerde næstformand (Karina Adsbøl):

Ordføreren.

Kl. 15:03

Kasper Roug (S):

Jeg synes, det er ganske fornuftigt, når man laver om på boligformer på den her måde. Det er jo meget anderledes at bo på en campingplads hele året, end det f.eks. er at bo i en normal lejlighed eller et hus, og derfor er vi i Socialdemokratiet selvfølgelig også lidt skeptiske over for, at man risikerer at lave faste boligformer ude i de her rekreative områder. Vi har en rigtig god standard i vores boligmasse i Danmark, og det er en god tradition, og det synes vi man skal holde fast i, og vi mener egentlig ikke, at helårsbeboelse i nye eller gamle campingvogne på lang sigt vil være en god udvikling inden for det. Det her er jo noget, som egentlig er fra tiden, før Corona Camping for alvor kom. Det er jo en forsøgsordning, som jeg synes vi skal se positivt på, og så synes jeg, vi skal forhandle det imellem udvalgsbehandlingerne.

Kl. 15:04

Fjerde næstformand (Karina Adsbøl):

Fru Mette Thiesen, Dansk Folkeparti.

Kl. 15:04

Mette Thiesen (DF):

Dansk Folkeparti kommer altid meget til forhandlinger, især når det er noget, hvor man kan forbedre forholdene for nogle mennesker, som er meget udsatte. Og det er mange af dem, som eksempelvis bor på Corona Camping. Ordføreren siger det her med, at man ikke bor i en bolig eller lejlighed osv. Det her er jo mennesker, der ikke nødvendigvis ville kunne få sådan en. Altså, der er lange ventelister. Det her er nogle mennesker, som måske vil ende på gaden, og det håber jeg da ikke den socialdemokratiske ordfører mener er en bedre løsning, set i forhold til at de bor i et fællesskab – ganske, ganske få mennesker – og man kan spørge, om de egentlig ikke bare skal have lov til det.

Kl. 15:05

Fjerde næstformand (Karina Adsbøl):

Ordføreren.

Kl. 15:05

Kasper Roug (S):

Jeg synes, det er lidt ærgerligt, at vi skal begynde at sammenligne det, for det lyder, som om det udelukkende er henvendt til de borgere, der har det svært, og som bor på campingpladser og på Corona Camping i øjeblikket. Og det er det jo ikke. Det her er jo tiltænkt hr. og fru Danmark. Det er jo ikke tiltænkt folk, der har det psykisk svært eller på anden måde har det dårligt i livet. Det her er tiltænkt folk, der tilvælger det aktivt, fordi de har ressourcer til det, og fordi de ser det som en mulighed for at få det bedre. Det er ikke nødvendigvis et spørgsmål om, at det er ressourcesvage borgere. Der har vi jo andre tiltag i vores samfund for at hjælpe dem.

Kl. 15:06

Fjerde næstformand (Karina Adsbøl):

Den næste korte bemærkning er fra fru Susie Jessen, Danmarksdemokraterne. Værsgo.

Kl. 15:06

Susie Jessen (DD):

Tak. Jeg tror ikke, vi kommer uden om at tale en del om Corona Camping i dag, for det her lovforslag er jo en udløber af en diskussion om Corona Camping, der efterhånden har kørt i rigtig mange år. Hr. Kasper Rougs partifælle i Køge Byråd Jonas Bjørn Whitehorn svarede på nogle spørgsmål fra Avisen Danmark om, hvad der skal ske med de her mennesker fra Corona Camping, når de blev smidt på gaden. Og han svarede, at de bare kunne flytte på herberg. Jeg er interesseret i, at vi måske også i dag får en debat om, om det egentlig er fair at henvise folk til et herberg i en tid, hvor der ikke er plads på herbergerne, og om det er i orden, at en kommune gør den slags, og om ordførereren egentlig i sit parti vil tage initiativ til tage en god snak med sine partifæller i Køge Kommune.

Kl. 15:07

Fjerde næstformand (Karina Adsbøl):

Ordføreren.

Kl. 15:07

Kasper Roug (S):

Tak for det. Nu skal vi lige være opmærksomme på, at her debatterer vi jo L 35, og det omhandler jo ikke nødvendigvis campister på Corona Camping i Køge Kommune. Jeg er sikker på, at de i Køge Kommune vil kunne forvalte den lovgivning, der er på området, bedst muligt, og hjælpe de her borgere. Her diskuterer vi jo et konkret forslag om en forsøgsordning, som jeg synes er rigtig spændende. Jeg er selvfølgelig skeptisk, som min partifælle var tidligere, om der er de ordnede forhold, der skal være omkring at bo i en campingvogn hele året rundt. Derfor synes jeg egentlig, vi skal holde os til det arbejde, der nu er her med det konkrete lovforslag, og ikke begynde at tale om alt muligt andet, som egentlig lidt afsporer debatten om den her ellers spændende ordning.

Kl. 15:08

Fjerde næstformand (Karina Adsbøl):

Fru Susie Jessen, værsgo.

Kl. 15:08

Susie Jessen (DD):

Tak. Det er faktisk en del af det her lovforslag, for det handler jo også om, at der er nogle mennesker, som ønsker at bo og leve på en anden måde end det, der i traditionel forstand er et hus med fire vægge eller en lille lejlighed på femte sal. Det her handler også om, hvordan man ønsker at bo, og der ved jeg, at statsministeren, som er ordførerens partifælle, selv talte om det i sin nytårstale, altså det her med, at vi ikke skal putte folk ned i kasser. Hvordan synes ordføreren at det flugter med Socialdemokratiets behandling af borgerne i Køge Kommune?

Kl. 15:08

Fjerde næstformand (Karina Adsbøl):

Ordføreren.

Kl. 15:08

Kasper Roug (S):

Jeg er sikker på, at borgerne i Køge Kommune bliver behandlet efter både lovgivningen og efter de forskrifter, der nu engang er. Det er jeg fuldstændig tryg ved de bliver. Jeg er egentlig ikke i tvivl om, at man også i Køge Kommune kan finde nogle gode løsninger til borgere, der har det svært. Det har vi jo et stort system til at få til at fungere. Så jeg er ikke i tvivl om, at vi nok skal få hjulpet de borgere, der nu engang har det svært i Køge Kommune.

Kl. 15:09

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Hans Christian Schmidt fra Venstre – hvis ordføreren har tid. (Hans Christian Schmidt (V): Det har ordføreren, fru formand). Det er dejligt. Værsgo.

Kl. 15:09

(Ordfører)

Hans Christian Schmidt (V):

Tak. Med det her lovforslag giver vi jo danskerne både tillid og frihed til selv at have indflydelse på, hvordan man vil bo, leve og holde ferie. Det var noget af det, som jeg kunne høre var en del af spørgsmålet lige før. Og lovforslaget følger jo så også op på forslaget til folketingsbeslutning nr. B 77, der blev fremsat den 6. november 2020 på initiativ af Dansk Folkeparti. Med det her lovforslag indfører vi en forsøgsordning, så det bliver muligt for kommunerne at tillade udvidet vintercamping i de kommende to fulde vintersæsoner, og det vil jo så sige vinteren 2023-24 og 2024-25. Og med lovforslaget indfører vi så en hjemmel i sommerhusloven til en 2-årig forsøgsordning for udvidet vintercamping. Man kan jo så håbe, at der er kommuner nok, der vil søge om at få lov til det, for det er jo sådan set det, som det hele går ud på, nemlig at man bruger den mulighed, som man nu får. Med forsøgsordningen er der fokus på, at campingpladserne kan tilbyde et større udbud af vintercampingpladser, samtidig med at campingpladserne fortsat er tilgængelige for hele befolkningen.

For Venstre er det vigtigt, at alle dele af Danmark er attraktive at bo i, og vi sætter pris på, at vi fra politisk hold kan være med til at give danskerne frihed til og muligheder for at leve på den måde, de vil. Vi mener, at vi med dette forslag om en forsøgsordning tager et fornuftigt skridt i retning mod mere frihed og flere muligheder til danskerne, og derfor kan vi støtte og stemmer for lovforslaget.

Kl. 15:10

Fjerde næstformand (Karina Adsbøl):

Tak til ordføreren. Der er en kort bemærkning til fru Mette Thiesen, Dansk Folkeparti. Værsgo.

Kl. 15:11

Mette Thiesen (DF):

Tusind tak, og tak for talen. Jeg kunne egentlig godt tænke mig at spørge ordføreren, hvorfor man er landet på de 5 pct. For det er jo fuldstændig rigtigt, som ordføreren siger, at det her udløber af et forslag, som Dansk Folkeparti fremsatte i sidste samling. Men i det eksempel, som jeg også har bragt op tidligere i forhold til Corona Camping, tror jeg det er én, det vil dreje sig om, hvis det skal være de 5 pct. Så hvorfor skal det være så snævert? Og hvorfor er det kun en kortvarig forsøgsordning og ikke noget permanent?

Kl. 15:11

Fjerde næstformand (Karina Adsbøl):

Ordføreren.

Kl. 15:11

Hans Christian Schmidt (V):

Altså, som det er blevet oplyst over for mig, følger vi simpelt hen den aftale, der blev lavet, og ikke det beslutningsforslag, som Dansk Folkeparti fremsatte, for der fremgik det jo, at det skulle være 10 pct. Men i den aftale, man lavede, endte det på 5 pct., sådan som jeg har fået det oplyst.

Til det med, hvorfor det er en forsøgsordning: Jamen det er, fordi man jo ikke kan det i dag, og i forhold til hvis man nu gerne vil have høstet nogle erfaringer, så man bagefter kan sige, at på baggrund af de erfaringer, vi har nu, ønsker vi at gennemføre det her forslag. Det er den måde, vi tit gør det på. Og man kan sagtens sige, at hvis man har den holdning, at det behøver man ikke at lave et forsøg med, og at det kan man bare gå i gang med at beslutte, jamen så kunne man jo bare gøre det. Det er da fuldstændig korrekt. Man her man altså ønsket en forsøgsordning, og vi gennemfører sådan set bare det, aftalen går ud på.

Kl. 15:12

Fjerde næstformand (Karina Adsbøl):

Fru Mette Thiesen, Dansk Folkeparti, for sin anden korte bemærkning.

Kl. 15:12

Mette Thiesen (DF):

Tak for svaret. Det var egentlig mere, fordi jeg kan høre, at ordføreren faktisk er meget optaget af det her. Det er kun 5 pct., og det rammer så ganske få. Og jeg tror også, at der er sådan ret bred enighed om, at det her nok ville være en rigtig god idé at have til dem, som måske ikke lige passer ind i samfundets kasser andre steder, så det var egentlig derfor, jeg var lidt nysgerrig på det. Men jeg håber da, at vi i hvert fald på sigt kan få forhandlet os frem til en mere bred løsning. Det ønsker vi i hvert fald i Dansk Folkeparti. Det er der ingen tvivl om.

Kl. 15:13

Fjerde næstformand (Karina Adsbøl):

Ordføreren.

Kl. 15:13

Hans Christian Schmidt (V):

Det håber jeg også.

Kl. 15:13

Fjerde næstformand (Karina Adsbøl):

Så siger vi tak til ordføreren og går videre til den næste ordfører i rækken, som er hr. Peter Have fra Moderaterne. Værsgo.

Kl. 15:13

(Ordfører)

Peter Have (M):

Tak for det, fru formand. Det her lovforslag omhandler en forsøgsordning om udvidet vintercamping. Lovforslaget følger op på et forslag til folketingsbeslutning, B 77, som blev fremsat i november 2020 på initiativ af Dansk Folkeparti, og den her ordning vil give mulighed for at give tilladelse til udvidet vintercamping.

Dog er den begrænset til kun at udvide med 5 pct. set i forhold til de allerede tilladte pladser på en vintercampingplads – og den her forsøgsordning kommer kun til at dreje sig om to sæsoner, og herefter skal vi evaluere forsøgsordningen. Den her forsøgsordning kommer ikke til at gælde alle campingpladser, men dem, der i forvejen har tilladelse til vintercamping ved lovforslagets ikrafttrædelse.

Moderaterne kan støtte den her forsøgsordning.

Kl. 15:14

Fjerde næstformand (Karina Adsbøl):

Tak til ordføreren. Der er en kort bemærkning til fru Susie Jessen, Danmarksdemokraterne. Værsgo.

Kl. 15:14

Susie Jessen (DD):

Tak. Jeg nævnte kort Corona Camping tidligere, som hele det her lovforslag jo er en udløber af. Ordførerens partifælle og partiets politiske ordfører, fru Monika Rubin, skrev den 16. februar på Twitter:

»... tosset at smide folk ud af deres hjem og ringe efter politiet, hvis de må flytte ind igen om 2 uger. Ku man ik vente og finde en løsning frem mod Okt. i stedet?«

Så det, der egentlig er mit spørgsmål, er, om Moderaterne er interesseret i at finde en løsning i forhold til Corona Camping, der også rækker ud over det her lovforslag, som jo reelt kun kommer til at have en betydning for omkring måske to mennesker på Corona Camping. Altså, er man interesseret i at finde nogle dispensationsløsninger for de folk, der bor på Corona Camping?

Kl. 15:15

Fjerde næstformand (Karina Adsbøl):

Ordføreren.

Kl. 15:15

Peter Have (M):

Tak for spørgsmålet. Altså, i Moderaterne er vi optaget af, at vi ikke har højt nok til loftet i forhold til den rummelighed, som vi bør have over for de lidt skæve eksistenser. Det har vi gjort os en hel masse tanker om med det, vi kalder for »Borger i Danmark«, hvor vi gerne vil møde de her lidt skæve eksistenser og udsatte mennesker i vores samfund i øjenhøjde – og sådan en opgave må vi jo sådan i fællesskab kunne løfte.

Altså, det er vi klar til at kigge på. Vi er klar til at kigge på alle ting, der kan hjælpe de her mennesker, som ikke lige passer ind i en kasse eller ikke lige passer ind i en boform, men som har fundet et fællesskab der, hvor det nu engang er, og så bedre kan trives. Så det vil vi rigtig gerne være med til at kigge på.

Kl. 15:16

Fjerde næstformand (Karina Adsbøl):

Fru Susie Jessen.

Kl. 15:16

Susie Jessen (DD):

Jamen det glæder mig usigelig meget, for jeg har jo haft både landdistriktsministeren og socialministeren hernede i salen, hvor jeg ikke sådan har mødt en stor velvilje, altså til at få kigget på den her sag – end ikke til at få en redegørelse fra Køge Kommune, som har ageret ret forkert i forhold til meget i den her sag.

Så det glæder mig, at der er en velvilje fra et af regeringspartierne, og det vil jeg helt sikkert følge op på.

Kl. 15:16

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger. Så vi går videre til den næste ordfører i rækken, som er fru Theresa Berg Andersen fra Socialistisk Folkeparti. Værsgo.

Kl. 15:16

(Ordfører)

Theresa Berg Andersen (SF):

Tak for det, og tak for ordet. Da Dansk Folkeparti og hr. Hans Kristian Skibby i den seneste folketingsperiode fremsatte et lignende beslutningsforslag, stemte SF imod forslaget. Det gjorde vi, fordi vi mener, at formålet med camping er at tage ophold i kortere tid og gerne i forbindelse med en ferie. Vi ønskede ikke en trailerpark i Danmark, som man ser i USA og andre steder, og sådan har vi det sådan set fortsat. Men vi mener også, at det her lovforslag er hegnet så godt ind, at vi gerne vil åbne op for at være med i en prøveperiode, som ministeren med det her lovforslag lægger op til.

Det er vigtigt for mig at pointere, at det her ikke må blive startskuddet til, at kommunerne sender de allermest sårbare og udsatte mennesker uden bolig ud på campingpladser for efterfølgende at vinge af, at nu har man fundet en bolig til de borgere, som egentlig ikke har råd til at bo anderledes. Jeg mener, at kommunerne har pligt til at hjælpe de udsatte med at finde en bolig, de reelt kan bo i. Der skal kommunerne have nogle andre løsninger, og det håber jeg også at regeringen vil være opmærksom på og være med til at finde nogle løsninger på. Vi skal sikre, at kommunerne har tilstrækkelig med muligheder for at hjælpe mennesker i en udsat position.

Men som sagt mener vi, at forslaget her er hegnet så godt ind, at vi godt kan være med på det. Vi kan godt være med på det, fordi det her er en midlertidig forsøgsordning, som vi kommer til at følge tæt. Vi kan godt være med, fordi der er tale om en mindre udvidelse; fra de 10 pct., som lå i det oprindelige forslag, går man i dag ned til 5 pct. Og så vil vi gerne være med, fordi der også evalueres på de sundhedsmæssige og sociale forhold og boligforholdene og de konsekvenser, der ligger her. Det glæder vi os til at følge.

Men allervigtigst er det – især for mig som pædagog og for SF – at sige, at man i det her forslag har fokus på børn, der bor de her steder. De får en særlig opmærksomhed, og hvis det skønnes, at de skal have ekstra hjælp, tilsyn eller støtte, skal der sættes ind med den nødvendige hjælp.

SF støtter forslaget. Og jeg fik at vide i min øresnegl, at Nye Borgerlige skulle skynde sig videre. De sagde til mig, at de også støtter forslaget.

Kl. 15:19

Fjerde næstformand (Karina Adsbøl):

Tak til ordføreren. Der er en kort bemærkning til fru Mette Thiesen, Dansk Folkeparti. Værsgo.

Kl. 15:19

Mette Thiesen (DF):

Tusind tak. Og tak for talen. Det er rigtig dejligt, at SF støtter det her forslag. Det er et lillebitte skridt i den rigtige retning. Jeg undrer mig bare en lille smule, for jeg tror sådan set, ordføreren lige så godt som jeg ved, at der ikke nødvendigvis er boliger til alle de her mennesker, som måske ikke lige passer ind i de kasser. Og apropos trivsel, som ordføreren også var inde på, så var der faktisk en af beboerne på Corona Camping, der sagde, at hun har lidt af angst, men fordi hun havde fundet et fællesskab i det her lille samfund bestående af ganske, ganske få mennesker, så havde hun det faktisk meget bedre. Hvad er problemet i eventuelt at udvide den her ordning og gøre den permanent? Hvad er problemet?

Kl. 15:20

Fjerde næstformand (Karina Adsbøl):

Ordføreren, værsgo.

Kl. 15:20

Theresa Berg Andersen (SF):

Tak for det. Jeg forstår såmænd godt problemstillingen her, og jeg vil sige til fru Mette Thiesen, at du bliver nødt til at fejre, at SF faktisk, som du siger, har rykket sig en lille smule på den her dagsorden. Vi er klar til at åbne op og følge det her tæt, så det bliver en mulighed. Jeg har selv været leder på et misbrugscenter i 2 år, og jeg har også ad den vej set, at det har været svært at finde de boliger, som bliver omtalt her, og jeg har desværre også set eksempler, hvor kommunerne har placeret nogle mennesker på en campingplads, fordi de ikke havde råd til andet.

Jeg ved, at der har været nogle puljer, hvor man som kommune har kunnet søge om at lave nogle skæve boliger, og hvor man har kunnet se på, hvordan de kunne bygges og hvordan det kunne gøres. Der var faktisk nogle muligheder her, og det, jeg siger, er, at jeg hellere vil være med til at se på de muligheder, så de kan bo under nogle ordentlige forhold.

Kl. 15:21

Fjerde næstformand (Karina Adsbøl):

Så er det fru Mette Thiesen, Dansk Folkeparti, for en anden kort bemærkning.

Kl. 15:21

Mette Thiesen (DF):

Hvem er det, der skal definere, hvad ordentlige forhold er? Jeg tror sådan set, at de beboere, der bor på Corona Camping, er rigtig glade for og tilfredse med det. Så med hensyn til den del forstår jeg simpelt hen ikke rigtig ordføreren.

Altså, alternativet for nogle af de her mennesker er jo reelt set at komme ud at bo på gaden. Der blev også nævnt tidligere, at der ikke er herbergspladser nok. Jeg tager utrolig gerne hele hjemløseproblematikken med ordføreren, men det har vi ikke tid til nu – nu er der 3 sekunder tilbage, kan jeg se – men jeg kan simpelt hen ikke forstå, hvorfor man mener, at det her er så stort et problem. Det er en lillebitte gruppe, de har et fællesskab, og de klarer sig faktisk rigtig godt.

Kl. 15:22

Fjerde næstformand (Karina Adsbøl):

Ordføreren, værsgo.

Kl. 15:22

Theresa Berg Andersen (SF):

Det anerkender jeg også, Vi har ikke ret lang tid til at debattere det her i, men noget af det, jeg gerne vil tage hul på – og det kan vi jo tage en diskussion om efterfølgende – er en frisættelsesdebat, som der faktisk ligger noget i på det her område, altså at man sætter kommunerne fri til at gøre det, som kommunerne finder nødvendigt. Men jeg er bare ekstremt bange for, at man placerer nogle mennesker på de her campingpladser på et forkert grundlag, og det er det, der bekymrer mig allermest. Borgerne har en retssikkerhed, som vi skal respektere, og det er der, hvor jeg har svært ved at se, hvordan vi skelner, og hvordan vi får gjort det rigtigt. Men vi synes, at vi skal følge projektet, og derfor siger SF ja.

Kl. 15:22

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Susie Jessen fra Danmarksdemokraterne. Værsgo.

Kl. 15:23

(Ordfører)

Susie Jessen (DD):

Tak.

 »Hvis man er født på samfundets skyggeside, kan det være svært at have tillid til andre mennesker. Sådan skal det ikke være. I Danmark skal det være omvendt. Når livet kokser og er tungt, så skal du ikke være på vagt. Du skal vide, at andre vil bære din byrde sammen med dig.«  

Hvis indledningen her på min ordførertale i dag lyder bekendt, er det måske ikke så mærkeligt, for ordene er ikke mine. De er statsminister Mette Frederiksens, da hun den 1. januar 2023 holdt sin nytårstale til danskerne. Hun talte om de vagtsomme øjne, som Tove Ditlevsen beskrev i sit digt om sociale problemer, og vi kender alle sangen om barndommens gade, som Anne Linnet gjorde til en folkekær sang. Der er en grund til, at jeg nævner det her, og det kommer jeg tilbage til lige om lidt.

I dag behandler vi et lovforslag her i Folketinget, der handler om mulighed for tilladelse til udvidet vintercampering i to vintersæsoner som led i en forsøgsordning. Kommunerne kan med forslaget give tilladelse til udvidet vintercampering på højst 5 pct. af de enheder på en campingplads, der allerede bliver benyttet til vintercampering. Forslaget er en opfølgning på et beslutningsforslag, der blev fremsat i 2021 som en direkte reaktion på en sag fra Køge Kommune.

Nu kommer jeg så tilbage til de der vagtsomme øjne, for dem har jeg mødt. I Køge Kommune ligger Corona Camping. Ejerne af campingpladsen, Susanne og Michael Farnø, har i årevis ikke kun drevet campingpladsen. De har været socialrådgivere, de har været psykologer, og de har haft en varm hånd og et forstående blik, når vagtsomme øjne har haft brug for det. De har taget imod borgere, der ikke havde andre steder at gå hen – folk, der havde behov for et fællesskab, og det fandt de. Køge Kommune har selv henvist folk, som de ikke vidste hvad de skulle stille op med, til pladsen. I årevis gik det fint, men så kom der en naboklage, og det udløste en lang konflikt mellem kommune og campingplads, som vi stadig står i i dag. Senest har campingpladsen fået at vide, at alle beboere skulle være væk fra pladsen senest den 15. februar. Beboere, der ansøgte om en bolig i kommunen, fordi de skulle væk fra campingpladsen, fik afslag af Køge Kommune. Der blev henvist til herberger.

Der er så meget galt i sagsbehandlingen i sagen om Corona Camping, og desværre må jeg sige, at sagen ikke bliver lukket med lovforslaget i dag, som maks. vil give mulighed for et par stykker at vintercampere over en 2-årig prøveperiode lige på den campingplads. I Danmarksdemokraterne ønsker vi, at reglerne for vintercampister forbedres, og vi skal også finde en dispensationsløsning for campingpladser som Corona Camping, der løfter et enormt socialt ansvar. Det her er jo en hjælp til kommunerne. Og så skal vi med statsministerens egne ord fra nytårstalen netop være bedre til at bære byrden med dem, hvis liv måske ikke er helt som vores. Det kan ikke være rigtigt, at en kommune giver afslag på en bolig til Bent på 78 år og Berit på 59 år, som begge lider af dårligt helbred. Det kan ikke være rigtigt, at vi i et samfund som det danske skal sige til Bent og Berit, at de bare skal tage på herberg. Sagen om Corona Camping skal løses, og jeg mener, at socialministeren bør bede Køge Kommune om en redegørelse, så vi her fra Folketingets side kan komme til bunds i den her sag.

Lovforslaget, som vi behandler i dag, løser ikke umiddelbart Corona Campings udfordringer, men den åbner en dør lidt på klem, og derfor støtter vi op om forslaget. Tak for ordet.

Kl. 15:26

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Jens Meilvang fra Liberal Alliance. Værsgo.

Kl. 15:26

(Ordfører)

Jens Meilvang (LA):

Tak for det. Jeg kan sige det meget kort. Liberal Alliance støtter forslaget med de argumenter, der allerede er fremført. Jeg kunne dog personligt godt tænke mig, at vi kom med en yderligere liberalisering af området. Vi er klar til at gå skridtet videre, hvis der skulle vise sig at være flertal for det senere. Jeg synes måske, det er en meget begrænset åbning, der er givet her. Jeg tror faktisk, at det, hvis man gav det hundrede procent frit derude, ville gavne både landdistrikter og helårsturismen ude i landdistrikterne. Så skulle der vise sig et flertal, der er klar til at gå videre, er vi fra Liberal Alliances side i hvert fald også klar til det. Tak.

Kl. 15:27

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Niels Flemming Hansen, Konservative Folkeparti. Værsgo.

Kl. 15:27

(Ordfører)

Niels Flemming Hansen (KF):

Mange tak for det. Hvor er det dejligt, man ikke skal stå og tørre af længere heroppe. I dag behandler vi forslaget om forsøgsordningen for vintercampering. I en tid, hvor alle har mærket de stigende priser på alt, herunder også de stigende energipriser, har vi set et øget pres på de omkring 150 campingpladser, der har tilladelse til vintercamping. Det er altså ikke kun drømmen om frisk luft og havblik, der frister mange til at bo på en campingplads hele året. Vi skal ikke gøre os til dommere over menneskers frie valg, og derfor synes vi, det er fornuftigt at sætte gang i en forsøgsordning, hvor man, hvis man ønsker det, kan opholde sig frivilligt på en campingplads hen over vinteren uden at få et påbud fra kommunen, når opholdet har varet længere end de her 15-20 dage. Påbuddet er i øvrigt som regel vedhæftet den passus, altså den lovgivning, som ikke giver mulighed for et længere ophold.

I forhold til de mindre ressourcestærke borgere, der vælger livet på en campingplads for at spare penge eller ikke har andre muligheder, er det godt at få undersøgt de sundhedsmæssige og boligsociale konsekvenser ved denne boligform, som det ligger i forslaget. Det er vigtigt for os at påpege, at indtil den undersøgelse er færdig, er det vigtigt, at campingpladserne ikke bruges af kommunerne som opbevaringspladser for udsatte borgere – og slet ikke deres børn. Det er vigtigt, at kommunerne tager deres ansvar på sig og sikrer en opsøgende social indsats og dermed også et andet tilbud om en bolig til disse borgere. Det har altid været en konservativ mærkesag at forbedre vilkårene for de mest udsatte borgere og i særdeleshed for børnene, og derfor har dette forslag også en socialpolitisk side, og vi kan bakke op om forslaget.

Kl. 15:29

Fjerde næstformand (Karina Adsbøl):

Tak til ordføreren. Og der er ikke nogen korte bemærkninger, så vi går videre til næste ordfører i rækken, som er fru Trine Pertou Mach fra Enhedslisten. Værsgo.

Kl. 15:29

(Ordfører)

Trine Pertou Mach (EL):

Tak. Jeg skal også gøre det kort. Forslaget, der ligger, er jo et forslag, der følger op, som flere kolleger har sagt, på et beslutningsforslag, som Dansk Folkeparti i sin tid stillede, og som giver mulighed for at dispensere fra reglerne om tidsbegrænset camping i vintermånederne – og vel at mærke som en forsøgsordning. Vi er i Enhedslisten meget åbne over for forsøgsordninger; det er altid vigtigt at se, om den gældende lovgivning er skrevet hensigtsmæssigt og fungerer hensigtsmæssigt, eller om man kan gøre det bedre. Og derfor er vi også positive over for det her forslag, fordi det på en kontrolleret måde kan vise os, om vores lovgivning fungerer.

Men vi er også opmærksom på to områder, som i hvert fald skal tages med videre, både i den diskussion, vi kommer til at have her i Folketinget, men også, når vi skal i gang med at evaluere forsøgsordningen et par år fremme i tiden. Og det er, som flere kolleger har været inde på, ikke mindst perspektivet omkring det boligsociale og sundhedsmæssige. Det andet perspektiv handler mere om naturhensynet.

Men jeg vil bare lige sige nogle få ord omkring det med det sociale perspektiv. Det er fuldstændig afgørende for os i Enhedslisten, at det her ikke bliver en måde for kommunerne at parkere borgere på, som de ikke kan skaffe bolig til på anden vis, altså at placere dem på en campingplads og dermed løbe fra det ansvar, man som kommune har over for sine borgere. Det gælder også ansvaret for at finde billige boliger eller boformer, som passer til den måde, mennesker gerne vil leve på. Det må ikke føre til et socialt ræs mod bunden, hvor man som kommune kan løbe fra ansvaret. Det er fuldstændig afgørende.

Og man må jo bare sige, at der her i landet generelt er alt for få billige boliger og forskellige boformer, som giver folk, der gerne vil leve i tætte fællesskaber, mulighed for at kunne gøre det. Og det er måske noget, vi også her i Folketinget skulle bruge noget mere krudt på at finde ud af hvordan vi kan facilitere. Der er sket meget, men der er ikke sket nok. Vi har brug for meget mere varierede boformer og en boligmasse, hvor boligen – vel at mærke – er til at betale for almindelige mennesker. Det er vores social- og boligpolitiske holdning i Enhedslisten.

Vi synes, det er vigtigt, at der også i lovforslaget her om forsøgsordningen står, at man netop skal være opmærksom på, hvad der kunne være uhensigtsmæssige sundhedsmæssige konsekvenser eller boligsociale konsekvenser. Og vi synes, det er rigtig godt, at det er indskrevet allerede på forhånd, og at det er noget af det, der skal kigges på. Og derfor stiller vi os positive over for forslaget.

Kl. 15:31

Fjerde næstformand (Karina Adsbøl):

Tak til ordføreren. Der er en kort bemærkning til fru Susie Jessen, Danmarksdemokraterne. Værsgo.

Kl. 15:31

Susie Jessen (DD):

Tak for ordet. Jeg ved, at ordføreren ligesom jeg har været på besøg på Corona Camping i Køge Kommune sammen med Enhedslistens repræsentant i Køge Kommune. Enhedslisten har jo været nogle af de største bannerførere for at få lukket Corona Camping i Køge Kommune, og jeg skal egentlig bare høre ordføreren, om ordføreren også synes, det er en fornuftig løsning, at man henviser folk til et herberg, såfremt de bliver smidt ud af Corona Camping, og at man har sendt breve fra socialforvaltningen i Køge Kommune, hvor man simpelt hen giver afslag på en bolig og henviser til et herberg?

Kl. 15:32

Fjerde næstformand (Karina Adsbøl):

Ordføreren, værsgo.

Kl. 15:32

Trine Pertou Mach (EL):

I Enhedslisten synes vi grundlæggende, at kommunen har et ansvar for at kunne anvise regulære boliger til sine borgere, og at man ikke skal smide folk ud fra deres hjem.

Kl. 15:32

Fjerde næstformand (Karina Adsbøl):

Fru Susie Jessen for sin anden korte bemærkning.

Kl. 15:32

Susie Jessen (DD):

Vil ordføreren måske tage initiativ til at tage en god snak med byrådsmedlemmet for Enhedslisten i Køge Kommune? For der er lidt en anden holdning her, så vidt jeg kan fornemme.

Kl. 15:32

Fjerde næstformand (Karina Adsbøl):

Ordføreren, værsgo.

Kl. 15:32

Trine Pertou Mach (EL):

Vi taler generelt meget sammen internt i vores parti og også i det her tilfælde. Det er vores holdning i Enhedslisten, at den situation, der er i Køge, skal løses gennem en dialog. Mennesker skal ikke sættes på gaden og smides ud af deres hjem.

Kl. 15:33

Fjerde næstformand (Karina Adsbøl):

Så siger vi tak til ordføreren. Der er ikke flere korte bemærkninger. Vi går videre til næste ordfører i rækken, som er fru Zenia Stampe fra Radikale Venstre.

Kl. 15:33

(Ordfører)

Zenia Stampe (RV):

Tak for det. Vi synes, det er et meget fornuftigt forslag, som balancerer to hensyn: For det første giver det kommunen mulighed for at tage stilling til, om det her er et middel, man ønsker at anvende, og for det andet lægger det samtidig jo også et loft på, i hvor høj grad en kommune kan anvende vintercamping. Og der er jo flere, der har været inde på risikoen for, at man som kommune kan spekulere i at bruge vintercamping som en måde så at sige at komme nemt omkring det at sørge for udsatte borgere i kommunen på. Så det synes vi er en fornuftig balance.

Jeg har jo så konstateret i debatten, at det måske i virkeligheden ikke så meget adresserer det, der i virkeligheden har været debatten, nemlig Corona Camping. For man kan sige, at det her forslag kun åbner for ganske få mennesker, der kan bo på campingpladser, hvor det her med Corona Camping, som jo, så vidt jeg har forstået, ikke er sådan en almindelig campingplads, hvor man lader nogle helårsbeboere være. Det er simpelt hen blevet et botilbud til mennesker, som ikke har noget andet sted at bo eller foretrækker at bo på en campingplads.

Jeg synes, det her lovforslag er fint, men jeg kan godt forstå dem, der siger, at det her bare ikke er et svar på den debat, der har været om Corona Camping. Og det tror jeg i virkeligheden er et emne, man måske så skal løfte i krydsfeltet mellem boligpolitik, kommunalpolitik og ikke mindst socialpolitik. For det kan jo godt være, at det her er noget, man skal bruge meget mere, ikke som en nem måde at slippe uden om sine forpligtelser og slippe for de udsatte borgere på, men måske mere som et aktivt valg eller et socialt tilbud til nogle, hvor det kan være det bedste alternativ. Det er jo i hvert fald det, man kan forstå på nogle af de skildringer, der har været fra Corona Camping, nemlig at det ikke bare er, fordi der er nogle, der har siddet i en kommune – og i hvert fald ikke i det her tilfælde – og spekuleret i, at man kunne slippe nemt uden om sin forpligtelse, nej, det har været det bedste alternativ og egentlig også for nogle et alternativ, der var bedre end en almindelig bolig. Så det synes jeg er et spor, man skal arbejde videre med.

Men jeg synes jo også, det er vigtigt at se på hensynet til naboer, for jeg kan også sagtens forstå, hvorfor man som nabo kan spørge – hvis man pludselig har sådan en helårsbeboet campingplads, som Corona Camping er, ved siden af – om det så ikke er en beslutning, som i virkeligheden er lidt større, kan man sige, end at den enkelte lodsejer eller ejer af campingpladsen kan træffe den. Det er måske noget, der skal ind i en kommuneplan eller løbende indtænkes meget mere offensivt, så man er fuldstændig sikker på, at der er den rigtige sociale indsats og opmærksomhed omkring sådan et sted.

Det tror jeg altså er den holdbare måde at arbejde videre med det på, men jeg synes, det har været en spændende debat at følge. Jeg har ikke beskæftiget mig med det her før, og der er mange nuancer. Jeg tror ikke, der er nogen af os, der ønsker sådan danske trailerparks. Omvendt er vi også et liberalt land og skal give borgerne rig mulighed for selv at afgøre, hvilken boligform de vil have. Og det kan være det bedste tilbud for nogle, som ikke lige kan placeres i de kasser, der er.

Kl. 15:36

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Mette Thiesen, Dansk Folkeparti. Værsgo.

Kl. 15:37

(Ordfører)

Mette Thiesen (DF):

Den 15. februar blev en stribe beboere på Corona Camping ved Borup bedt om at forlade campingpladsen af Køge Kommune. Såvel beboerne som ejeren af Corona Camping ville gerne have, at beboerne kunne være blevet på pladsen. Den eksisterende lovgivning tillader imidlertid ikke, at man har ophold på en campingplads mere end 15-20 dage i vinterperioden fra den 1. november til den 28. februar.

Hele sagen om Corona Camping er mildest talt absurd. Alene det at bede borgere om at forlade campingpladsen, for at de så 14 dage senere kan flytte tilbage igen, virker som et klart udslag af ren skrivebordstænkning. Mange af beboerne på Corona Camping har altså heller ikke andre muligheder for at finde husly end at bo på campingpladsen. At henvise dem til at lade sig skrive op til en almen bolig vidner om, at man simpelt hen ikke er klar over, hvor lang ventetid der er på en bolig, og at henvise til kommunens boligsociale liste vidner om ukendskab til, hvad der egentlig skal til for at få stillet en bolig til rådighed efter disse regler.

Mange af dem, der bor på Corona Camping, er nogle mennesker, som ikke passer ned i samfundets gængse kasser, og jeg fristes næsten til at sige: Gudskelov for det. Vi er altså et meget, meget fattigt samfund i Danmark, hvis der ikke er plads til, at nogle mennesker som dem, der bor på Corona Camping og har fundet et lille fællesskab derude, kan bosætte sig, som de vil.

Dansk Folkeparti fremsatte den 6. november 2020 et forslag om at øge mulighederne for at campere over længere tid i vinterhalvåret. Forslaget vandt opbakning i en bred kreds i Folketinget, og der blev også afgivet en beretning, der sådan set forpligtede regeringen til at øge mulighederne for vintercampering, og det er jo sådan set også derfor, vi står her i dag. I Dansk Folkeparti ville vi give mulighed for, at ejeren af campingpladsen kunne søge kommunen om mulighed for f.eks. 10 pct. af pladserne. I regeringens forslag, som vi behandler i dag, er det 5 pct., og i Dansk Folkeparti ville vi også gerne have etableret en permanent mulighed for vintercampering. I regeringens forslag er det blevet til en forsøgsordning på 2 år.

Jeg kan så også høre på nogle af de andre ordførere, at de sådan set også er åbne over for, at vi sætter os ned og ser, om vi kan forhandle en anden løsning, og det gør vi også meget gerne i Dansk Folkeparti. Med andre ord kan man sige, at det forslag, der blev fremsat i sidste samling af Dansk Folkeparti, var mere vidtgående end det, som regeringen kommer med i dag. Jeg kunne rigtig godt tænke mig, at vi i fællesskab – os, der har talt for en bredere ordning og for en ordning, der i højere grad tilgodeser de gode mennesker på Corona Camping – kunne sætte os ned og se, om vi kan få påvirket noget i forhold til den her udvalgsbehandling. Det indgår jeg og Dansk Folkeparti i hvert fald rigtig, rigtig gerne i.

Danmark er et frit land, og det skal jo som udgangspunkt være sådan, at danskerne har mulighed for at bosætte sig, hvor de har lyst. Og hvis der er en campingpladsejer, der vil stille en del af sin campingplads til rådighed for borgerne til vintercampering, så burde vedkommende naturligvis kunne det, uden at campingpladsen selvfølgelig af den grund skulle udvikle sig til kun at være fyldt med fastliggere, så den ikke kunne udfylde den opgave, en campingplads også har. Det er vi fuldt opmærksomme på. Men at en del af campingpladsen – og også en større del end de 10 pct., som der oprindelig blev foreslået fra Dansk Folkepartis side – kunne anvendes til vintercampering, ville vi absolut ikke have noget imod. Vi tror sådan set også, at ejeren af campingpladsen også er interesseret i, at det bliver en nogenlunde bred sammensætning af beboere, så det ikke udelukkende bliver fastliggere.

Om forslaget bliver en succes eller ej, hviler jo på kommunernes skuldre. Det er kommunerne, der skal tillade, om campingpladsejerne får mulighed for at tilbyde vintercampering, og jeg vil virkelig godt fra den her talerstol appellere til kommunerne om at give mulighed for, at der bliver ansøgt om det. Og jeg vil meget gerne også anmode Køge Kommune om, at de simpelt hen giver mulighed for, at man ikke laver den her dårlige løsning i forhold til Corona Camping. For der er altså mennesker i Danmark, der gerne vil bo på en anden måde end alle os andre, der bor i enten hus eller lejlighed; de vil gerne bo på den her måde, og det skal de altså have lov til, og det skal vi som lovgivere give mulighed for.

Så er der mennesker, for hvem campingvognen er den eneste udvej lige nu, men som egentlig måske hellere ville have en mere traditionel bolig. Dem skal vi selvfølgelig hjælpe, og der skal vi selvfølgelig sikre, at de kan få en bolig, som passer til deres ønsker. Det, der sådan set er vigtigst for mig og for Dansk Folkeparti, er, at vi tager mest muligt hensyn til den enkelte borgers ønsker. Det her er et lillebitte skridt i den rigtige retning. Det løser ikke problemerne, men vi støtter selvfølgelig forslaget og gør alt, hvad vi overhovedet kan, for at få flertalsregeringen til at bringe forslaget lidt mere i overensstemmelse med virkeligheden. Tak.

Kl. 15:42

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så er det ministeren for landdistrikter. Værsgo.

Kl. 15:42

Ministeren for landdistrikter (Louise Schack Elholm):

Tak for ordet, og tak for den positive behandling af lovforslaget og for ordførernes bemærkninger, som jeg har noteret mig. Lovforslaget følger op på beretningen over beslutningsforslaget B 77 om udvidet vintercampering, som et enigt Erhvervsudvalg tilsluttede sig i forrige folketingsperiode. Med lovforslaget indføres en hjemmel i sommerhusloven til en 2-årig forsøgsordning for udvidet vintercampering. Dermed imødekommer lovforslaget et ønske om et forsøg om at lade folk bo på campingpladsen hele året. Lovforslaget skal samtidig sikre, at campingpladserne kan bibeholde deres karakter som rekreative områder, som flere også har nævnt. De er tilgængelige for hele befolkningen og giver mulighed for en billig og anderledes ferieform, og det synes vi jo er positivt.

Forsøget kan have forskellige konsekvenser, herunder boligsociale konsekvenser, som vi selvfølgelig skal være opmærksomme på. Derfor er der også lagt op til, at forsøgsordningen bliver evalueret efter forsøgsperiodens udløb i 2025. Jeg står naturligvis til rådighed for alle de spørgsmål, som udvalget må have under udvalgsbehandlingen, og glæder mig til den videre behandling.

Kl. 15:44

Fjerde næstformand (Karina Adsbøl):

Tak til ministeren. Der er en kort bemærkning til fru Trine Pertou Mach fra Enhedslisten. Værsgo.

Kl. 15:44

Trine Pertou Mach (EL):

Tak for det. Det skyldes alene forskydninger, så jeg beklager at bruge ministerens tid på det her, men det er blot for at hilse fra Alternativet og sige, at de også støtter forslaget. (Ministeren for landdistrikter: Det er i orden).

Kl. 15:44

Fjerde næstformand (Karina Adsbøl):

Tak for det.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Udvalget for Landdistrikter og Øer. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

11) 1. behandling af lovforslag nr. L 36:

Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet).

Af ministeren for landdistrikter (Louise Schack Elholm).

(Fremsættelse 08.02.2023).

Kl. 15:44

Forhandling

Fjerde næstformand (Karina Adsbøl):

Forhandlingen er åbnet. Den første ordfører er hr. Kasper Roug fra Socialdemokratiet. Værsgo.

Kl. 15:45

(Ordfører)

Kasper Roug (S):

Tak for det, formand. Det her er et rigtig spændende lovforslag. I Socialdemokratiet er vi jo enormt optaget af klimaet, og vi står med en buldrende klimakrise i den ene hånd, og i den anden hånd har vi ovenikøbet en energikrise. Derfor er det nødvendigt, at vi sætter fart på den grønne omstilling, og vores tårnhøje ambition her i Danmark skal jo være, at vi bliver et grønt kraftværk, der leverer grøn strøm til resten af Europa. Det kræver en markant udbygning af vedvarende energikilder, både frem mod 2030 og i årene efter.

Derfor indgik vi i Socialdemokratiet sidste år en klimaaftale, der skal sikre rammevilkår, der kan muliggøre en firedobling af en samlet elproduktion for solenergi og landvind frem mod 2030. Det er meget, der skal nås, og der er ikke meget tid til at nå det. Det er bl.a. derfor, vi i dag skal behandle det her lovforslag, som gerne skulle løse en lille del af den udfordring.

Selv om det her lovforslag ikke er hovednøglen til at løse de kriser, som vi har i hænderne lige nu, er der alligevel lidt hjælp på vej. Selv mindre skridt i den grønne retning er vigtige, og de er nødvendige at tage. Med det her lovforslag fjerner vi nogle af de barrierer, der har vist sig at være, når der skal opstilles vindmøller og store solcelleanlæg i et land. Et af problemerne kan bl.a. være, at der opstår konflikter i forhold til naboer, landskab m.v. i forbindelse med den kommunale planlægning, selv om mange kommuner og borgere ønsker at bidrage til den grønne omstilling. Derfor er der behov for bedre planlægningsmæssige redskaber. Vi fjerner bl.a. barrieren for opsætning af vedvarende energi-anlæg i såkaldte herregårds- og godslandskaber. Kommunerne får mulighed for at tage klimahensyn i planlægningen, og det statslige tilsyn med kommunernes planlægning fokuseres for at sikre klare rammer for planlægning af vedvarende energi-anlæg.

Med alt det in mente er det nogle gode skridt hen imod den grønne omstilling, og derfor kan Socialdemokratiet støtte lovforslaget.

Kl. 15:47

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Hans Christian Schmidt fra Venstre.

Kl. 15:47

(Ordfører)

Hans Christian Schmidt (V):

Tak, fru formand. Regeringen har med regeringsgrundlaget hævet de ambitiøse danske klimamål, og med den udenrigspolitiske situation har det jo aldrig været vigtigere at gøre Danmark uafhængig af russisk gas og udfase fossile brændsler end nu. Derfor skal vi sætte fart på omstillingen til grønne energikilder, og med lovforslaget fjernes barrierer for opsætning af vedvarende energi-anlæg i såkaldte herregårds- og godslandskaber, således at det sikres, at flere arealer i det åbne land kan anvendes til produktion af vedvarende energi, hvor der åbnes mulighed for at varetage klimahensyn i planlægningen.

Med lovforslaget vil vi udvide formålsbestemmelsen i lov om planlægning, altså planloven, så den udvides til at omfatte klima på linje med miljø og natur samt vækst og udvikling. Klimahensynet har været en prioriteret dagsorden i mange år, som af hensyn til klimatiltag nu også får en konkret plads i planloven, som betyder, at vi sikrer, at kommunerne fremover kan udpege arealer til eksempelvis opstilling af vindmøller og solcelleanlæg.

En anden vigtig tilføjelse med dette lovforslag er ændringerne i Planklagenævnet – ændringer, som skal være med til at skabe et mere velfungerende klagesystem. Og et velfungerende klagesystem er afgørende for, at planloven fungerer efter hensigten, og at borgere, virksomheder og myndigheder oplever et klagesystem med hurtige og smidige processer. Så det er altså meget afgørende, at vi får sådan et velfungerende klagesystem, og det gør vi med det her lovforslag.

Jeg vil gerne sige, at lovforslaget jo på ingen måde løser klima- eller energikrisen, men det er et skridt i den rigtige retning – en agenda, som Venstre fortsat prioriterer højt, og som vi fortsat vil bidrage til at finde løsninger på. Derfor stemmer vi for lovforslaget.

Kl. 15:49

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre til den næste ordfører i rækken, som er hr. Peter Have fra Moderaterne. Værsgo.

Kl. 15:49

(Ordfører)

Peter Have (M):

Tak for det, formand. I dag behandler vi L 36 – et lovforslag, der handler om at fremme vedvarende energi i den fysiske planlægning og effektivisering af sagsbehandlingen i Planklagenævnet og Miljø- og Fødevareklagenævnet. Lovforslaget ligger fint i tråd med Moderaternes ambition om at øge udbygningen af vedvarende energi. Det vil ligeledes effektivisere sagsbehandlingen i Planklagenævnet og i Miljø- og Fødevareklagenævnet. Samtidig gennemføres de klimarelaterede dele af den politiske aftale fra juni 2022 om »Opfølgning på evaluering af planloven m.v.« og dele af »Klimaaftale om grøn strøm og varme 2022«. Forslaget giver også kommunerne mulighed for at planlægge opstillingen af vindmøller og solcelleanlæg i herregårdslandskaber og godslandskaber, hvilket er aftalt i »Klimaaftale om grøn strøm og varme 2022«.

Fremadrettet vil kommunalbestyrelsen kunne vælge at planlægge for opstilling af vindmøller og solcelleanlæg i områder, der i dag betragtes som herregårdslandskaber og godslandskaber. Skulle der være tale om herregårdslandskaber eller godslandskaber af en særlig karakter, en særlig kvalitet, vil den her mulighed ikke gælde. Hvad Planklagenævnet og Fødevareklagenævnet angår, skal ændringerne sikre en hurtigere sagsbehandling i nævnene, hvilket er afgørende for borgernes og virksomhedernes retssikkerhed.

Med de foreslåede ændringer kan de ansatte i Nævnenes Hus, altså i sekretariatet, repræsentere nævnene i retssager, og de ansatte i Nævnenes Hus har jo den nødvendige specialviden inden for de anlagte sager og kan, når de møder i retten, være med til at formindske et eventuelt behov for konsulentbistand i forbindelse med retssagerne. Ændring af lov om Planklagenævnet vil kunne begrænse behandlingstiden, fordi klagesagerne ikke bliver aflyst på grund af afbud fra et enkelt nævnsmedlem. Så på den måde kan vi sikre os imod unødvendige forsinkelser og forlængelser af sagsbehandlingstider. Herudover har nævnet mulighed for at begrænse sin prøvelse af afgørelser omkring eventuelle klagepunkter, som vurderes som væsentlige for en sags afgørelse. Moderaterne kan støtte forslaget.

Kl. 15:51

Formanden (Søren Gade):

Tak for det. Der er ikke nogen korte bemærkninger, så vi siger tak til ordføreren og byder velkommen til den næste ordfører, fru Marianne Bigum fra Socialistisk Folkeparti.

Kl. 15:51

(Ordfører)

Marianne Bigum (SF):

Da jeg begyndte min politiske karriere i kommunalbestyrelsen i Rudersdal Kommune, blev jeg af min fantastiske makker, Jeppe, gentagne gange belært om, at planloven er det vigtigste, for planloven bestemmer alt. Derfor er jeg i dag særlig glad for at kunne stå her som nyvalgt medlem af Folketinget og som SF’s planlovsordfører – Jeppe, we made it!

Det er nemlig planloven, der skal sikre, at udviklingen af samfundet sker på et bæredygtigt grundlag med en sammenhængende og hensigtsmæssig udvikling for Danmark. Klimaforureningen og klimaforandringerne er nogle af de absolut største udfordringer, vi står over for, og planloven er et aktivt værktøj, der kan bidrage til at løse vores udfordringer – eller det modsatte. De valg, vi træffer de næste år, er afgørende. De valg, vi træffer, skal flytte noget og løse opgaven. Byggesektoren er ansvarlig for 35 pct. af Danmarks årlige affaldsproduktion og en signifikant del af vores ressourceforbrug. De råstoffer, man bruger, er begrænsede, og nogle af dem har en forsyningshorisont på kun 30-40 år, og andre en endnu kortere på kun 10-20 år. Byggeriet står for en stor del af klodens såvel som Danmarks samlede CO2-udledning, og hele 30 pct. af Danmarks årlige CO2-udledninger stammer fra byggeriet og fra bygninger: 20 pct. fra driften og 10 pct. fra bygge- og anlægsfasen samt produktionen af nye byggematerialer.

Derfor bifalder vi i SF, at planlovens formålsparagraf udvides til også at indeholde klimahensyn, men det er ikke nok at tilføje klima i den overordnede formålsparagraf. Klima skal også indgå som et konkret formål i kommuneplanlægningen og lokalplanlægningen, og samtidig skal vi i lovgivningen sikre, at planlægning, der værner om klimaet, ikke kommer til at udvande planlægning, der værner om naturen. Vi har lavet en aftale i EU om 30 pct. naturbeskyttelse. Den skal vi selvfølgelig stå ved, og derfor mener vi også, at naturzoner skal skrives ind i planloven, og derfor er det ligeledes vigtigt, at lovforslaget ikke underminerer retssikkerheden i Planklagenævnet.

Vi skal huske, at klima er mere end energiforbrug og træbyggeri, og jeg vil gerne fortælle om noget så nørdet som indlejret CO2 i bygninger og materialer, hvor indlejret CO2 er den CO2, som det har kostet at fremstille et materiale og en bygning. Det er altså den CO2-udledning, der allerede har fundet sted, inden en bygning bliver taget i brug, og rådgiverfirmaet Transition fortæller, at den indlejrede CO2 i de bygninger, som allerede er bygget, kan svare til helt op til 20-40 års drift. Så ved at bevare, renovere og transformere vores bygninger, kan vi altså spare op til 40 års CO2-udledning. Der sker i det hele taget noget rigtig spændende inden for byggeriet i disse år, og jeg har med stor interesse fulgt professor Harpa Birgitsdottir fra Aalborg Universitet og hendes arbejde med at reducere emissionerne i byggeriet. Rådet for Bæredygtigt Byggeri, DAKOFA og arkitektfirmaer som Henning Larsen og Lendager Group har arbejdet ambitiøst med den her dagsorden længe, og de baner vejen for en virkelig spændende udvikling og ikke mindst gentænkning af hele vores byggeri og byggesektor.

Men der sker også noget mindre godt derude, for på trods af de mange gode initiativer og nye muligheder, som bare venter på, at vi her i Folketinget laver den nødvendige regulering, så vi for alvor kan vækste og komme på banen, har vi langtfra bæredygtigt byggeri i Danmark. Vi har en brug og smid væk-byggekultur. »Det skal bygges væk«, lød det i en populær reklame for år tilbage. Men tiden er nu en anden, og vi skal i langt højere grad forlænge de nuværende bygningers liv, renovere, transformere og se værdien i vores kulturarv og ikke mindst tænke klima ind i vores byggeri ved at bevare den indlejrede CO2 i vores bygninger frem for at lukke mere ny CO2-forurening ud.

Vi ser i SF et problem med retssikkerheden i forslaget. Vi anerkender behovet for at nedbringe sagsbehandlingstiden i klagenævnet, men der må findes løsninger på dette, som ikke underminerer retssikkerheden. Der lægges med lovforslaget op til, at Planklagenævnet fremover kan begrænse sin prøvelse eller afgørelse til de forhold, der klages over, og at de kan begrænse det til væsentlige forhold, hvis der er klaget over flere ting. Men er det rimeligt at kræve, at Jette Hansen skal kende loven udtømmende nok til at kunne klage over det juridisk korrekte, og er det rimeligt, at hun kun får behandlet et ud af tre forhold, som hun har klaget over, fordi en eller anden i klagenævnet mener, at det kun er det ene forhold, der er væsentligt? Det synes jeg ikke. Man har prøvet det samme i Miljø- og Fødevareklagenævnet, og det har ledt til stor utilfredshed. Med et ønske om at få styrket forslagets klima- og ressourcehensyn samt landets retssikkerhed kan SF ikke støtte forslaget, som det er nu, men vi ser utrolig meget frem til at indgå konstruktivt i udvalgsbehandlingen.

Kl. 15:56

Formanden (Søren Gade):

Vi siger tak til ordføreren. Der er ikke nogen, der har bedt om korte bemærkninger. Og vi byder velkommen til vores næste ordfører på listen, og det fru Susie Jessen fra Danmarksdemokraterne.

Kl. 15:57

(Ordfører)

Susie Jessen (DD):

Lovforslaget, som vi behandler i dag, har flere ben at gå på. Det første ben handler om, at planlovens formålsbestemmelse bliver udvidet til at omfatte klima på linje med natur, miljø, vækst og udvikling. Det andet ben indeholder en række ændringer, der skal sikre et velfungerende og mere effektivt klagesystem, og så er der et ben, der handler om, at det skal være muligt at planlægge at opsætte vindmøller og solcelleanlæg i herregårds- og godslandskaber.

I Danmarksdemokraterne støtter vi helt overordnet op om, at der skal være overordnede regler for opsætning af VE-anlæg, og med dette forslag sikrer vi, at mulighederne bliver bedre flere steder. Forslaget kommer til at fjerne en del af de barrierer, der er i øjeblikket for at kunne producere mere vedvarende energi, da man hidtil ikke har kunnet opsætte VE-anlæg i herregårds- og godslandskaber. For os i Danmarksdemokraterne er det vigtigt, at ministeren har mulighed for at gøre indsigelser. Det er afgørende, at nogle af vores lands mest bevaringsværdige områder, der kan have en værdi i forhold til vores historie og kultur, ikke plastres til med solceller og vindmøller. Vi skal endelig passe på vores land og vores historiske områder – de steder, der fortæller en historie om, hvem vi er som folk, og hvem vi var som folk for mange år siden. Så hvis et område f.eks. har en helt særlig fortælleværdi, er der mulighed for en indsigelse fra ministeren, der vil afveje den nationale interesse i bevarelsen af herregårds- og godslandskaber over for den nationale interesse i udbygning af vedvarende energi.

I Danmarksdemokraterne har vi det som et opmærksomhedspunkt i det her arbejde, at de helt små øer ikke får mulighed for at være med på klimavognen i forhold til produktion og lagring, da anlæggene ikke må placeres i kystnærhedszoner. En del småøer har kun arealer, der ligger i kystnærhedszoner og inden for strandbeskyttelseslinjen, og så kommer de til at blive udelukket fra det her forslag. Vi er dog også opmærksomme på, er det ikke indgår i de politiske aftaler bag lovforslaget, at der skal ske ændringer af planlovens regler om kystnærhedszonen. Men vi er dog også positive over for, at det fremgår, at de enkelte småøer med aftalen har mulighed for at udarbejde en udviklingsplan for øen, der i sidste ende kan føre til, at man giver en dispensation til at placere sådan nogle faciliteter i tilknytning til eksisterende anlæg eller bebyggelse.

Helt generelt i forhold til det her lovforslag synes jeg også, det er vigtigt, at vi har borgerne, der er ude i landdistrikterne, med på vognen. Det er jo folk, der er ude i landdistrikterne, der kommer til at være naboer til de her store solcelleanlæg og til de store vindmøller, som de kommer til at have i baghaven. Det er vigtigt, at vi i udvalgsarbejdet også kommer til at drøfte, hvordan vi gør det her til en fordel for folk, der bor på landet, og ikke en ulempe. For det er jo faktisk folk på landet, der betaler meget af prisen for, at vi bliver klimavenlige. Og det skal vi bare huske, hver eneste gang vi laver sådan nogle tiltag her. Men helt overordnet støtter vi i Danmarksdemokraterne op om forslaget. Tak for ordet.

Kl. 16:00

Formanden (Søren Gade):

Tak for det, og vi siger tak til ordføreren og går videre i ordførerrækken. Jeg byder velkommen til hr. Jens Meilvang fra Liberal Alliance.

Kl. 16:00

(Ordfører)

Jens Meilvang (LA):

Tak for ordet. Jeg kan starte med at sige, at Liberal Alliance støtter lovforslaget, og vi hilser effektiviseringen i klagenævnet meget velkommen i første omgang. Vi er også meget positive over for, at det bliver lettere at opstille solceller i bl.a. herregårdslandskaber. Jeg har det dog lidt sådan, at hvis vi virkelig skal være ambitiøse med den grønne omstilling og vi skal være uafhængige af russisk gas, skal vi også videre end kun at gøre det lettere at stille solceller op i herregårdslandskaber. Jeg er meget optaget af, at det også bliver muligt at opstille solceller i kystnærhedszonen samt på arealer med særlige landskabelige interesser. Det kom ikke med i den her omgang, men vi er i hvert fald klar til at genoptage forhandlingen på et andet tidspunkt og så se, om vi kan få det med på det tidspunkt. Men vi støtter det her lovforslag i første omgang. Tak.

Kl. 16:01

Formanden (Søren Gade):

Vi siger tak til ordføreren og går videre i ordførerrækken, og jeg byder velkommen til hr. Niels Flemming Hansen fra Det Konservative Folkeparti.

Kl. 16:01

(Ordfører)

Niels Flemming Hansen (KF):

Mange tak for det, formand. Lovforslaget er en opfølgning på »Danmark i bedre balance – bedre rammer for kommuner, borgere og virksomheder i hele landet«, »Opfølgning på evaluering af planloven m.v.« og »Klimaaftalen om grøn strøm og varme 2022 – et grønnere og sikrere Danmark«. Det er aftaler, som vi alle sammen er med i.

Som situationen er i Europa, har det aldrig været af større vigtighed, at vi er selvforsynende i Europa, og derfor skal vi have sat farten op på den grønne omstilling. Vi har længe talt om den grønne omstilling, vi har handlet på den, og fremadrettet kan kommunerne nu også udpege opstillingssteder for solceller og vindmøller. Samtidig – og det er vigtigt – får vi forhåbentlig et godt og velfungerende klagesystem.

For Det Konservative Folkeparti har klimaet altid været en vigtig sag, og med dette forslag kommer vi en lille, og jeg gentager, en lille smule tættere på målet. Vi bakker op om forslaget.

Kl. 16:02

Formanden (Søren Gade):

Vi siger tak til ordføreren og går videre i ordførerrækken, og jeg giver nu ordet til fru Jette Gottlieb fra Enhedslisten.

Kl. 16:02

(Ordfører)

Jette Gottlieb (EL):

Enhedslisten bifalder bestemt, at vi udvider planlovens formålsparagraf, så den også omfatter klima på linje med miljø, natur, vækst og udvikling, men det er jo ikke så klart formuleret endda, for hvordan vægter man det, hvis de nævnte faktorer er i modstrid med hinanden, og hvor konkret er det egentlig, at man til godeser klimaet i den her formulering? Der er vel ingen, der betvivler, at udledningen af drivhusgasser har væsentlig betydning for klimaet, men betyder det så ikke også, at det bør indgå direkte i planloven, at man kan tage initiativer, der mindsker CO2-udledningen? Hvis vi maler med bred pensel og siger, at en tredjedel af CO2-udslippet kommer fra landbruget, en tredjedel fra transporten og en tredjedel fra byggeriet – og det er jo både anlæg og drift – ville det så ikke leve op til formålsparagraffen, at man kunne stille bindende krav herom, f.eks. i kommunalplanlægningen? Det er jo vigtigt, at det handler om flere elementer og ikke udelukkende om at reservere arealer til vedvarende energi.

Jeg ser for mig, at fremtiden rummer lokalplaner, der f.eks. stiller bindende krav til byggematerialer og genbrug eller andre tiltag, der konkret gavner klimaet ved at mindske udledningen af CO2. Det er muligt, at vi skal gennem en forsøgsfase, hvor kommuner, der ønsker det, kan få mulighed for at prioritere klimahensynet højest, og hvor vi kan få et udvidet plankatalog, hvoraf klimabestemmelserne fremgår. Det er således nok under alle omstændigheder nødvendigt med en ny vejledning til lokalplanlægningen, der omfatter klimaudfordringerne og de nye muligheder, der ligger i formålsparagraffen. Så jeg ser frem til, at vi kommer til at arbejde videre med det og muligvis endda får indføjet nogle af tingene allerede nu.

Så er der hele klageområdet. Det er fint at effektivisere klagebehandlingen, som det så smukt hedder, men jeg tror altså ikke, den rette demokratiske balance er fundet med de formuleringer, der er her. Der skal vi i hvert fald se noget grundigere på det i udvalget, og det kan også udløse forskellige ændringsforslag, hvis det kommer så vidt. Der er i hvert fald bekymringer hos mig om, at vi sætter foden forkert i forhold til at sikre den demokratiske mulighed for at klage over beslutninger. Så her kommer der i hvert fald et grundigt udvalgsarbejde, hvor jeg ser frem til at vi kan udbygge det på den gode måde, så det kan føre til konstruktive ændringer.

Kl. 16:04

Formanden (Søren Gade):

Tak til ordføreren, og vi går videre i ordførerrækken. Jeg vil gerne give ordet til fru Zenia Stampe fra Radikale Venstre.

Kl. 16:05

(Ordfører)

Zenia Stampe (RV):

Tak for det, formand. Jeg skal meddele, at vi støtter forslaget. Forslaget er jo en implementering af to aftaler, hvoraf vi ikke er en del af den første aftale, fordi det er en aftale mellem planlovspartierne. Men vi synes, det er en fornuftig aftale, også selv om den jo rør ved noget, som vi indimellem kan være betænkelige ved, nemlig at man gør klagesystemer mere smidige. Det indebærer jo ofte, at man slækker på klagerens retssikkerhed og muligheder, og det sker også her, men på, synes vi, en fornuftig og afbalanceret måde og med et utrolig vigtigt formål for øje, nemlig at fremskynde processen med at få opstillet flere vedvarende energi-anlæg i vores landskaber.

Derfor er vi jo så også med i den anden aftale, som lovforslaget handler om, nemlig den aftale om grøn strøm, som bl.a. indebærer muligheden for også at placere de her vedvarende energi-anlæg i herregårdslandskaber.

Så alt i alt støtter vi lovforslaget. Hvis man skulle være – hvad hedder sådan noget – en regelrytter eller proceskritiker, eller hvad man kunne kalde det, kunne man godt sige, at det måske er lidt uhensigtsmæssigt at putte to aftaler med to forskellige aftalegrupper ind i samme lovforslag. Det er jo også derfor, kan jeg forstå, at der er nogle, som er med i den ene aftale, men ikke i den anden, og som overvejer at stemme nej til forslaget. Det er jo trist, og det kunne måske være en idé at dele lovforslaget op for at tilgodese dem, der kunne tænke sig at stemme for nogle dele af lovforslaget, man ikke for andre dele, ikke mindst al den stund at nogle af de her parter er med i en aftale om dele af lovforslaget.

Men vi støtter altså alle dele af lovforslaget og synes, der er fundet en fin balance i forhold til klagesystemet, også selv om vi ikke var med i forhandlingslokalet.

Kl. 16:07

Formanden (Søren Gade):

Tak for det. Vi siger tak til ordføreren og byder velkommen til den næste i rækken, og det er fru Sascha Faxe fra Alternativet.

Kl. 16:07

(Ordfører)

Sascha Faxe (ALT):

I Alternativet er vi rigtig, rigtig glade for intentionen og ønsket om at få klimahensynet skrevet ind i planloven. Det har været en drøm, og det har også været en af mine personlige mærkesager i valgkampen, så det er der en meget stor glæde over. Så de intentioner og den parathed hos regeringen bakker vi op om.

Så er vi nok også der, hvor vi godt kunne tænke os at gå lidt længere. Der blev nævnt noget om de kystnære områder, som er en forhindring, og der kunne også være andre arealer, der kunne komme på tale. Nu er ministeren også kirkeminister, og kirken ejer en hel del arealer, der også kunne være interessante at få med i sådan en aftale. Som Enhedslistens ordfører og før det også SF's ordfører nævnte, er der nogle ting med hensyn til byggematerialer, bl.a. i forhold til LCA og CO2-udledning pr. nybygning, men også andre ting, som kunne være vigtige at få ind. Når alt det så er sagt, er der, når vi kigger på, hvad vi har her, mange gode muligheder i det her, og vi tænker, at noget af det måske skal skrives ind senere.

Men i forhold til det her er der nogle ting, vi godt kunne tænke os at få præciseret. Som det blev nævnt tidligere, er der en opvejning mellem, hvornår hvilket hensyn er det vigtigste. Historisk set er vækst – og økonomisk vækst i særdeleshed – en af de ting, som rigtig mange vægter højt, og det vækstbegreb kan godt gå hen at vinde over nogle af de andre hensyn, der er her. Så der kunne man måske skrive noget af det om og sige, at der skal tages hensyn til landets natur og miljø, frem for det, der står i dag, om, at det medvirker til at værne om det. Sådan nogle sproglige præciseringer kunne vi godt tænke os at få skrevet ind, sådan at vi får løftet klimaet højere op i prioriteringsrækkefølgen. Det samme kunne f.eks. gøre sig gældende der, hvor der står, at udledning af drivhusgasser og forurening af luft skal forebygges. Hvis man udskifter ordet forebygges med ordet reduceres, så hiver vi også klima- og naturhensynet højere op. Det er et par af eksemplerne på, hvad man kunne gøre.

En af de andre ting, som vi synes er vigtige, er, at kommunerne bliver gjort til en aktiv medspiller i det her, ved at man frisætter kommunerne mere – det er der også andre ordførere før mig, der har nævnt. Det kunne jo være, at vi i stedet for bare at frisætte det hele simpelt hen laver en forsøgsordning, hvor de kommuner, der har lyst til at gå foran, kan søge om at få lov til at sætte nogle højere krav – det har vi også set, i forhold til at det har været muligt frivilligt at sætte nogle højere byggestandarder, og vi har set det på andre områder. Det har været med til at højne niveauet, men også give os som samfund og politisk system en indsigt i, hvor vi er, og hvad vi kan, og det kan jo være med til at skubbe til omstillingen, så vi faktisk kan rykke hurtigere på et senere tidspunkt. Man kunne ligesom få det med ind.

En sidste ting, som bare er noget, man skal være obs på, er, at når man så laver den her planlov om, så vil der også være nogle vigtige ting med hensyn til vejledningen til lokalplanlægningen, som vi skal have skrevet ind. Men lad os tage det i udvalget. Vi har bare nogle punkter, hvor vi synes det kunne blive endnu bedre. Men igen vil jeg sige, at vi er rigtig, rigtig glade for, at det bliver skrevet ind, og som sagt er jeg personligt virkelig glad. Tak for ordet.

Kl. 16:10

Formanden (Søren Gade):

Tak for det. Vi siger tak til ordføreren og byder velkommen til den sidste i ordførerrækken, hr. Kim Edberg Andersen fra Nye Borgerlige.

Kl. 16:11

(Ordfører)

Kim Edberg Andersen (NB):

Skal jeg lige ændre stemningen herinde lidt? Jeg vil sige, at Nye Borgerlige naturligvis ikke kommer til at støtte forslaget. Jeg er lært op med, at man skal lytte efter, hvad der bliver sagt, og i valgkampen har jeg hørt, at alle de her vindmølleparker, vi laver ude på vandet, kommer til at lave mere end rigelig energi til os, faktisk til næsten halvdelen af Europa. Og så forstår jeg ved gud ikke, at de pæne landskaber ude på landet skal splittes ad med endnu flere vindmøller, bare fordi vi sætter klimaet over alt. Rolig nu.

Jeg ved godt, at der sidder mange herinde, som ikke er vant til at færdes ude ved Jyllands vestkyst. Selv om det blæser inde på land, blæser det faktisk mere ude på vandet. Det er bare, sådan at vi lige får fakta i orden her. Vi har masser af sol og vind, når man lige kommer over den hurdle og får lov igen. Jeg regner med, at regeringen får styr på det. Men vi kommer til at ødelægge noget her. Jeg har siddet som teknik- og miljøformand, og jeg har prøvet at opleve de klager, der kommer fra mennesker, når solcelleparker skal sættes op, og når vindmøllen står så tæt, at du selv bliver generet af skyggen fra vingen. Det er problematisk. Vi skal lige stikke fingeren i jorden her. Derfor kommer vi naturligvis ikke til endnu en gang at tromle hen over folks ejendom og tromle hen over den frihed og primært den klagemulighed, man vil fjerne – der er jeg faktisk enig med Enhedslisten.

Det er et problem. Det går for stærkt, og vi ender med at vende en god stemning om at kæmpe for at gøre det her mere grønt til en træls stemning, hvor folk får ødelagt deres hjem, deres fritid og deres skønne områder. Så selvfølgelig kommer vi til at stå på borgerens side i det her og sige pænt nej tak til forslaget.

Kl. 16:12

Formanden (Søren Gade):

Tak for det. Vi siger tak til ordføreren og giver nu ordet til ministeren for landdistrikter.

Kl. 16:12

Ministeren for landdistrikter (Louise Schack Elholm):

Tak for det. Jeg vil gerne kvittere for den overordnet positive modtagelse af lovforslaget og for ordførernes bemærkninger. Formålet med lovforslaget er bl.a. at give videre rammer for planlægning af anlæg for vedvarende energi. Formålet er også at effektivisere sagsbehandlingen i Planklagenævnet og i Miljø- og Fødevareklagenævnet. Med lovforslaget gennemføres de klimarelaterede dele af den politiske aftale fra den 15. juni 2022 om opfølgning på evaluering af planloven m.v. og dele af klimaaftalen om grøn strøm og varme fra den 25. juni 2022. For en god ordens skyld skal jeg nævne, at regeringen vil fremsætte forslag til gennemførelse af de øvrige elementer af planlovsaftalen fra den 15. juni 2022 for Folketinget i efteråret 2023.

Forslaget om at skrive klima ind i planlovens formål er udtryk for et ønske om, at kommunerne og staten skal kunne varetage klimahensyn, tilsvarende hensynet til f.eks. miljø og natur samt vækst og udvikling i den fysiske planlægning. Formålet med at foreslå klimabeskyttelse som en national interesse i planloven er, at staten f.eks. skal kunne sikre, at der i kommuneplanlægningen udpeges arealer til opstilling af vedvarende energikilder som f.eks. vindmøller og solcelleanlæg.

Lovforslaget indeholder også en ændring af planloven, som skal give kommunerne mulighed for at planlægge opstilling af vindmøller eller solcelleanlæg i herregårdslandskaber eller godslandskaber. Dette initiativ er aftalt i klimaaftalen om grøn strøm og varme fra 2022. Lovforslaget indebærer, at karakterisering af et område som herregårdslandskab eller godslandskab ikke vil være til hinder for, at kommunalbestyrelsen kan vælge at planlægge opstilling af vindmøller og solcelleanlæg i området. De nye planlægningsmuligheder for kommunerne vil dog som udgangspunkt ikke gælde, hvis der er tale om et område, der kan karakteriseres som herregårdslandskab eller godslandskab af særlig kvalitet. Jeg er klar over, at vi ikke løser hele klimakrisen eller energikrisen med dette ene lovforslag, men det er et bidrag til løsningerne og et skridt i den rigtige retning.

Ændringerne om Planklagenævnet og lov om Miljø- og Fødevareklagenævnet skal understøtte en hurtig og smidig sagsbehandling. En kompetent og hurtig sagsbehandling hos klagenævnene er afgørende for borgernes og virksomhedernes retssikkerhed. Ændringerne medfører, at ansatte i Nævnenes Hus' sekretariat kan repræsentere nævnene i retssager. Ansatte i Nævnenes Hus har den fornødne specialistviden inden for de anlagte sager. Muligheden for at møde i retten kan nedbringe behovet for konsulentbistand i forbindelse med retssager. Ændringerne i lov om Planklagenævnet sikrer, at nævnenes behandling af klagesager ikke aflyses på grund af afbud fra et nævnsmedlem. På den måde undgås unødige forsinkelser og forlængede sagsbehandlingstider. Ændringerne i lov om Planklagenævnet fastsætter, at nævnet har mulighed for at begrænse sin prøvelse til forhold, der er klaget over, eller til de klagepunkter, som nævnet vurderer er væsentlige for sagens afgørelse. Det kan kvalificere og effektivisere nævnets behandling af den enkelte sag.

Erhvervsministeren og jeg selv står naturligvis til rådighed for de spørgsmål, som udvalget måtte ønske at få nærmere belyst under udvalgsbehandlingen. Og lad mig lige tilføje: Jeg har fuld forståelse for det, hvis man gerne vil have det her lovforslag delt op, da det er to forskellige aftaler, det udmønter. Og der vil jeg bare opfordre til, at man stiller et spørgsmål om det, og så vil jeg gerne medvirke til at opdele lovforslaget. For jeg har fuld forståelse for, at man, hvis man indgår i den ene aftale og ikke i den anden, så ønsker at stemme om det, man er med i en aftale om, og ikke den anden del.

Kl. 16:16

Formanden (Søren Gade):

Tak for det. Der er en enkelt kort bemærkning. Jeg giver ordet til fru Jette Gottlieb fra Enhedslisten.

Kl. 16:16

Jette Gottlieb (EL):

Så vil jeg bare takke for den tilkendegivelse, for det var det, jeg ville spørge om, og det spørgsmål kommer.

Kl. 16:16

Formanden (Søren Gade):

Tak for det. Den næste er fru Sascha Faxe.

Kl. 16:17

Sascha Faxe (ALT):

Tak, og tak endnu en gang. Jeg er nysgerrig på, om ministeren kunne være interesseret i at kigge på ordlyden i nogle af de formuleringer, som jeg bl.a. nævnte i min tale, som kan være sådan nogle ganske enkle måder at præcisere på, hvor meget klimaet vægter i det her.

Kl. 16:17

Formanden (Søren Gade):

Ministeren.

Kl. 16:17

Ministeren for landdistrikter (Louise Schack Elholm):

Det vil jeg opfordre fru Sascha Faxe til at sende som skriftligt spørgsmål. Det vil være lettere for mig at forholde mig til det, når jeg ser det på skrift, i stedet for lige at skulle nævne det her på stående fod. Så jeg vil foretrække at få det på skrift, hvis det er i orden.

Kl. 16:17

Formanden (Søren Gade):

Fru Sascha Faxe.

Kl. 16:17

Sascha Faxe (ALT):

Det er noteret, og det kommer. Tak.

Kl. 16:17

Formanden (Søren Gade):

Ministeren.

Kl. 16:17

Ministeren for landdistrikter (Louise Schack Elholm):

Det er bare i orden. Det ser jeg frem til.

Kl. 16:17

Formanden (Søren Gade):

Tak. Der er ikke flere, der har bedt om ordet. Vi siger tak til ministeren.

Forhandlingen er sluttet.

Jeg foreslår, at lovforslaget henvises til Udvalget for Landdistrikter og Øer. Hvis ingen gør indsigelse, betragter jeg dette som vedtaget.

Det er vedtaget.

Kl. 16:17

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes på tirsdag, den 28. februar 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 16:18).


37. møde

Onsdag den 22. marts 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af lovforslag nr. L 63:

Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom).

Af social- og boligministeren (Pernille Rosenkrantz-Theil).

(Fremsættelse 15.03.2023).

3) 1. behandling af lovforslag nr. L 64:

Forslag til lov om ændring af lov om social service, lov om retssikkerhed og administration på det sociale område, lov om forpligtende kommunale samarbejder, lov om almene boliger m.v. og lov om leje af almene boliger. (Omlægning af indsatsen mod hjemløshed og udvidelse af ordning om udslusningsboliger og indretning af bofællesskaber m.v.).

Af social- og boligministeren (Pernille Rosenkrantz-Theil).

(Fremsættelse 15.03.2023).

1) Til udenrigsministeren af:

Trine Pertou Mach (EL)

Med henvisning til statsministerens besøg i Egypten og møder med præsident al-Sisi vil ministeren så svare på, hvilke danske interesser det er, Egypten er relevant for, og herunder om regeringens melding om at vise respekt og lydhørhed over for samarbejdspartnere forskellige steder i verden er årsagen til, at demokrati og menneskerettigheder ikke var på dagsordenen?

(Spm. nr. S 407. Medspørger: Peder Hvelplund (EL)).

2) Til udenrigsministeren af:

Trine Pertou Mach (EL)

Hvad mener ministeren om, at der i Egypten sidder omkring 65.000 politiske fanger i fængslerne, og mener ministeren, at det er foreneligt med danske interesser at gennemføre et officielt møde med Egyptens præsident uden at drøfte det forhold samt den bredere dagsorden om retsstat, menneskerettigheder og god regeringsførelse? 

(Spm. nr. S 409. Medspørger: Peder Hvelplund (EL)).

3) Til forsvarsministeren af:

Alex Ahrendtsen (DF)

Hvor mange penge synes ministeren der skal sættes af til at fejre NATO’s 75-årsfødselsdag næste år?

(Spm. nr. S 321 (omtrykt)).

4) Til erhvervsministeren af:

Betina Kastbjerg (DD)

Er det ministerens opfattelse, at den kilometerbaserede afgift på vejgodstransporten sikrer, at vognmandserhvervet har de rette betingelser til en grøn omstilling?

(Spm. nr. S 395, skr. begr. Medspørger: Kenneth Fredslund Petersen (DD)).

5) Til erhvervsministeren af:

Sigurd Agersnap (SF)

Mener ministeren, at der er udfordringer med forbrugerpriserne på bl.a. dagligvarer, og hvordan vil ministeren i så fald sikre en ordentlig kontrol hermed, når Forum for Forbrugerpriser først mødes igen til oktober?

(Spm. nr. S 406. Medspørger: Lisbeth Bech-Nielsen (SF)).

6) Til beskæftigelsesministeren af:

Nick Zimmermann (DF)

Hvad mener ministeren om, at kun 39 pct. af kvindelige indvandrere fra Mellemøsten, Nordafrika, Pakistan og Tyrkiet er i beskæftigelse?

(Spm. nr. S 387).

7) Til børne- og undervisningsministeren af:

Lotte Rod (RV)

Hvad er ministerens holdning til at udbetale midlerne, der var afsat til klimaerhvervsskolerne, til erhvervsskolerne bredt og med det samme?

(Spm. nr. S 384).

8) Til udlændinge- og integrationsministeren af:

Susie Jessen (DD)

Hvad er ministerens holdning til, at Kommissionen for den glemte kvindekamp fortsat ikke er kommet med sine endelige anbefalinger, når kommissionen skulle afslutte sit arbejde i begyndelsen af 2023?

(Spm. nr. S 382).

9) Til udlændinge- og integrationsministeren af:

Rosa Lund (EL)

Ministeren har i dagbladet Politiken den 11. maj 2022 udtalt, at »det er fair, at de, der bidrager til vores samfund, også kommer tættere på en opholdstilladelse. I den ordning der er, betyder det meget, at man er i job, og det er man jo også, hvis man er lærling eller elev på et plejehjem eller på en byggeplads«, synes ministeren nu ikke længere, at det er fair, at dem, der bidrager til samfundet, kommer tættere på en opholdstilladelse, og er det at være i lære på en byggeplads eller et plejehjem ikke længere at være på arbejde?

(Spm. nr. S 398).

10) Til udlændinge- og integrationsministeren af:

Mikkel Bjørn (DF)

Mener ministeren, at det er rimeligt, at den kriminelle udlænding Asad Ali Osman kan få to advarsler og tre betingede udvisningsdomme, og synes ministeren, at det er ærligt at foregøgle over for de danske borgere og vores retssystem, at der vil ske udvisning ved gentagen kriminalitet, når der intet sker?

(Spm. nr. S 408, skr. begr. (omtrykt)).

11) Til udlændinge- og integrationsministeren af:

Mikkel Bjørn (DF)

Vil ministeren skabe et klart og forståeligt retssystem, hvor en advarsel faktisk er en advarsel, og en betinget dom faktisk er en betinget dom – og som i alle andre sager altså konverteres til ubetinget ved gentagen kriminalitet?

(Spm. nr. S 410, skr. begr. (omtrykt)).

12) Til ministeren for fødevarer, landbrug og fiskeri af:

Per Larsen (KF)

Hvad er ministerens holdning til, at 21 ud af 25 avlere, der venter på afgørelse i kalibreringssagerne i forbindelse med minkskandalen, har fået besked fra Minksekretariatet om, at deres sag igen er udsat?

(Spm. nr. S 399).

13) Til transportministeren af:

Kenneth Fredslund Petersen (DD)

Finder ministeren det rimeligt, at udenlandske lastbilchauffører skylder den danske statskasse 14,4 mio. kr. som følge af de udenlandske chaufførers forsømte bødebetalinger?

(Spm. nr. S 400, skr. begr.).

14) Til uddannelses- og forskningsministeren af:

Mette Thiesen (DF)

Mener ministeren, at pædagogstuderende skal undervises i, at det er staten, som aktivt »kønner« sine borgere og fordeler visse goder og pligter til det ene køn, f.eks. ved at optage børnene i CPR-registeret og registrere børn med enten lige eller ulige nummer afhængigt af barnets køn, sådan som det beskrives i bogen »Køn, seksualitet & mangfoldighed«, som bl.a. anvendes på pædagoguddannelserne i Aarhus og Horsens, og mener ministeren, at det er på sin plads, at pædagogstuderende bibringes en virkelighedsopfattelse, hvor forestillingen om køn er konstrueret?

(Spm. nr. S 376).

15) Til uddannelses- og forskningsministeren af:

Mette Thiesen (DF)

Mener ministeren, at pædagog- og lærerstuderende skal undervises i, at samfundets normer bør ændres, således at heteroseksualitet ikke længere opfattes som en norm, sådan som der opfordres til i de to nye bøger henvendt til henholdsvis pædagog- og læreruddannelsen, »Køn, seksualitet & mangfoldighed« og »LGBTQ+ i skolen«, og mener ministeren, at det er på sin plads, at pædagog- og lærerstuderende bibringes den opfattelse og dermed må antages at videreformidle den opfattelse, at heteroseksualitet, som trods alt betegner over 90 pct. af befolkningens seksualitet, ikke bør være normgivende for samfundet?

(Spm. nr. S 377).

16) Til uddannelses- og forskningsministeren af:

Sofie Lippert (SF)

Vil ministeren kommentere på nyheden om, at ansøgningerne til kvote 2 er faldet på de tre (pædagog, socialrådgiver og sygeplejerske) ud af fire af de store professionsbachelorer til velfærdsområdet? 



(Spm. nr. S 385, skr. begr.).

17) Til uddannelses- og forskningsministeren af:

Sofie Lippert (SF)

Er ministeren enig i, at faldet i ansøgningerne til kvote 2 på alle de store professionsbachelorer til velfærdsområdet på nær læreruddannelsen – hvor der for nylig er aftalt en ny uddannelse – peger på et akut behov for at styrke professionsbachelorerne til velfærdsområdet?

(Spm. nr. S 386, skr. begr.).

18) Til uddannelses- og forskningsministeren af:

Lotte Rod (RV)

Hvilket initiativ vil ministeren tage, for at lærerstuderende lærer om højtbegavede børn i den nye læreruddannelse?

(Spm. nr. S 401).

19) Til uddannelses- og forskningsministeren af:

Katrine Robsøe (RV)

Under henvisning til, at regeringen i det nye udspil »Forberedt på fremtiden I« foreslår, at der skal oprettes flere engelsksprogede uddannelser, er det da ministerens intention, at disse nye uddannelsespladser kan placeres i København, Aarhus, Odense og Aalborg, uden at andre uddannelsespladser i disse byer så skal lukkes ned?

(Spm. nr. S 402).

20) Til uddannelses- og forskningsministeren af:

Katrine Robsøe (RV)

Under henvisning til, at ministeren i regeringens nye udspil »Forberedt på fremtiden I« argumenterer for, at der på nuværende tidspunkt er mangel på undervisningstimer og tid med undervisere på mange kandidatuddannelser, tror ministeren så, at de tidligere årlige 2-procentsbesparelser på uddannelsesområdet kan være en af årsagerne til disse udfordringer?

(Spm. nr. S 403).

Kl. 13:00

Meddelelser fra formanden

Første næstformand (Leif Lahn Jensen):

I dag er der følgende anmeldelser:

Skatteministeren (Jeppe Bruus):

Lovforslag nr. L 68 (Forslag til lov om et loft over indtægter fra elproduktion. (Indtægtsloftsloven)) og 

Lovforslag nr. L 69 (Forslag til lov om et midlertidigt solidaritetsbidrag).

Justitsministeren (Peter Hummelgaard):

Lovforslag nr. L 70 (Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.)).

Beskæftigelsesministeren (Ane Halsboe-Jørgensen):

Lovforslag nr. L 71 (Forslag til lov om en ekstra økonomisk støtte til modtagere af ældrecheck, engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere, samt ophævelse af lov om den sociale pensionsfond).

Statsministeren (Mette Frederiksen):

Beslutningsforslag nr. B 111 (Forslag til folketingsbeslutning om Hans Kongelige Højhed Prins Joachims modtagelse af årpenge uden for riget).

Titler på de anmeldte sager vil fremgå af www.folketingstidende.dk.

Jeg skal meddele, at de under nr. 14)-20) opførte spørgsmål (spm. nr. S 376 og S 377 af Mette Thiesen (DF), spm. nr. S 385 og S 386 af Sofie Lippert (SF), spm. nr. S 401 af Lotte Rod (RV) og spm. nr. S 402 og S 403 af Katrine Robsøe (RV)) udgår af dagsordenen.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:01

Første næstformand (Leif Lahn Jensen):

Vi går til spørgsmål nr. 1. Velkommen til udenrigsministeren, og velkommen til spørgeren, fru Trine Pertou Mach fra Enhedslisten.

Kl. 13:01

Spm. nr. S 407

1) Til udenrigsministeren af:

Trine Pertou Mach (EL) (medspørger: Peder Hvelplund (EL)):

Med henvisning til statsministerens besøg i Egypten og møder med præsident al-Sisi vil ministeren så svare på, hvilke danske interesser det er, Egypten er relevant for, og herunder om regeringens melding om at vise respekt og lydhørhed over for samarbejdspartnere forskellige steder i verden er årsagen til, at demokrati og menneskerettigheder ikke var på dagsordenen?

Første næstformand (Leif Lahn Jensen):

Værsgo.

Kl. 13:01

Trine Pertou Mach (EL):

Tak for det. Med henvisning til statsministerens besøg i Egypten i sidste uge og møder med præsident al-Sisi vil ministeren så svare på, hvilke danske interesser det er, som Egypten er relevant for, herunder om regeringens melding om at vise respekt og lydhørhed over for samarbejdspartnere forskellige steder i verden er årsagen til, at demokrati og menneskerettigheder ikke var på dagsordenen for statsministerens besøg?

Kl. 13:01

Første næstformand (Leif Lahn Jensen):

Værsgo til udenrigsministeren.

Kl. 13:01

Udenrigsministeren (Lars Løkke Rasmussen):

Tak for det. Ja, verden er jo ustabil. Der er mange kriser – der er klimakrisen, der er migrationskrisen, der er en helt ny geopolitisk virkelighed – og i det lys er vi helt naturligt nødt til at række ud og søge fælles løsninger og prøve at etablere ligeværdige partnerskaber og nok i virkeligheden især med lande i det, man kalder det globale syd, selv om jeg ikke bryder mig meget om den betegnelse, for det er ligesom at putte alle mulige meget forskellige lande ned i den samme boks.

Men det rokker bare ikke ved, at Egypten her som Nordafrikas folkerigeste land og regionens største økonomi er en vigtig partner. Egypten er et land, der direkte mærker konsekvenserne af krigen i Ukraine i form af høje fødevarepriser. Egypten er et land, der står til at blive hårdt ramt af klimaforandringer. Derfor er det også et land, der i høj grad efterspørger danske løsninger, f.eks. til at accelerere landets grønne omstilling, og det betyder noget for at kunne levere på globale klimaambitioner. Samtidig kan det bruges til at styrke samhandelen og eksporten til Egypten.

Egypten er også et stort værtsland for flygtninge og migranter samt et vigtigt oprindelses- og transitland for irregulær migration mod Europa. Ifølge de sidste tal, jeg selv hørte – med det lille forbehold, at min hukommelse kan svigte mig eller kilden kan være upræcis – tror jeg, der aktuelt er 9 millioner flygtninge i Egypten. Sidste år så man en stor stigning i antallet af egyptere, der tager mod Europa over den centrale middelhavsrute, og det er jo noget, vi skal tage alvorligt. Og her er det vigtigt, at vi bliver ved med at udbygge samarbejdet med Egypten, særlig gennem EU.

Så det er bare for at indikere rigtig mange danske og europæiske interesser, og det munder jo ud i, at hvis man vil række ud og etablere ligeværdige partnerskaber, kan det ikke gøres fra et skrivebord i Europa. Så er vi nødt til også at indgå bilateralt i en reel dialog og lytte til de perspektiver, et land som Egypten har. For Egypten er også en væsentlig aktør i håndteringen af regionale konflikter. F.eks. har Egypten ad flere omgange ageret mægler i konflikten mellem Israel og Palæstina.

Så det er vigtigt at have den her dialog uden selvfølgelig at glemme, at menneskerettigheder også kan drøftes, og det var også tilfældet under statsministerens besøg.

Kl. 13:04

Første næstformand (Leif Lahn Jensen):

Tak. Så er det spørgeren.

Kl. 13:04

Trine Pertou Mach (EL):

Tak for det. Men så håber jeg, at ministeren, når det bliver ministerens tur igen, vil uddybe, hvad den dialog så er gået ud på. For det har i hvert fald været fuldstændig fraværende i den offentlige gengivelse og markedsføring af statsministerens besøg.

Men jeg forstår af den måde, som ministeren svarer på, at de interesser, som Egypten er relevant for, i virkeligheden er at undgå migration og at fremme danske erhvervsinteresser. Det er en sælsom konklusion på det, som Egypten jo også er.

Jeg deler fuldstændig analysen – det tror jeg også vi har diskuteret i andre sammenhænge – af, at Danmark og Europa og det såkaldte Vesten har mistet troværdighed og naturlig legitimitet som spiller i forhold til det, vi samlet set kalder det globale syd, og det at række ud og skabe ligeværdige partnerskaber, ligeværdige alliancer eller ligeværdige relationer er fuldstændig bydende nødvendigt, hvis man gerne vil fastholde den regelbaserede verdensorden under FN. Så deri er vi fuldstændig enige.

Men konklusionen må jo så også være, at man stadig væk er nødt til at forholde sig utrolig kritisk over for autoritære regimer, uanset hvor i verden de befinder sig, også når de befinder sig på den modsatte side af Middelhavet og har potentiale som store købere og aftagere af danske erhvervsløsninger på klimafronten. Så hvori består det ligeværdige i forhold til den egyptiske befolkning, som lever under massiv undertrykkelse, og som har en berettiget forventning om, at vi også står på mål for deres rettigheder, står på deres side, når det gælder kampen for demokrati, pluralisme, retfærdighed, ligeværdige liv og ordentlige rettigheder? Er det ikke en del af det ligeværdige partnerskab, så det ikke kun er et ligeværdigt partnerskab med en undertrykkende præsident og et undertrykkende regime, men også med befolkningen? Er det ikke relationen med dem og deres opbakning, vi i virkeligheden har brug for, hvis man faktisk skal stå på mål for den verdensorden?

Så det var to spørgsmål. Er det alene interesse for migrationsbekæmpelse og fremme af danske erhvervsløsninger, uden skelen til, at man i dansk udenrigs- og udviklingspolitik i virkeligheden har stået på mål for menneskerettighederne igennem ganske mange år?

Kl. 13:06

Første næstformand (Leif Lahn Jensen):

Tak. Ministeren.

Kl. 13:06

Udenrigsministeren (Lars Løkke Rasmussen):

Nej, det er det ikke, og det er også en mærkelig oversættelse af det, jeg sagde. Jeg startede f.eks. med at betone hele klimakrisen, som jo er en global krise. Jeg sluttede af med at nævne Egyptens rolle fra tid til anden som mægler i forhold til Israel og Palæstina. Så det er jo bredspektret.

Selvfølgelig skal man også kunne diskutere menneskerettigheder, og det er mig bekendt også sket under statsministerens besøg. Der vil jo helt som sædvanlig afgå et referat til Det Udenrigspolitiske Nævn. Det vil der også gøre om det timelange møde, jeg så sent som i går havde med Egyptens udenrigsminister, hvor jeg tror vi brugte de 20 minutter på at diskutere lige præcis det her spørgsmål om forskellige syn på menneskerettigheder.

Kl. 13:07

Første næstformand (Leif Lahn Jensen):

Tak, og spørgeren.

Kl. 13:07

Trine Pertou Mach (EL):

Tak. Ikke desto mindre efterlader det lidt en fornemmelse af, at den her pragmatiske realisme, som udenrigsministeren har talt om, i virkeligheden virker som et meget voldsomt skifte væk fra nogle af de grundprincipper og grundpræmisser, som dansk udenrigspolitik er bygget på, hvor den her ligeværdighed jo ikke kun er med autoritære regimer og autoritære ledere, hvis det er i vores egen interesse, men med de befolkninger, der bor i de her lande. Hvordan tror udenrigsministeren i virkeligheden den egyptiske befolkning, menneskerettighedsorganisationer, kigger på Danmark, når man kommer på besøg og gør rigtig meget ud af partnerskaber og erhvervslivssamarbejde og pyramider og ikke menneskerettighedssituationen i landet?

Kl. 13:07

Første næstformand (Leif Lahn Jensen):

Ministeren.

Kl. 13:07

Udenrigsministeren (Lars Løkke Rasmussen):

Jeg synes, det tegnes alt for sort-hvidt op. Vi har f.eks. Det Danske-Arabiske Partnerskabsprogram, hvor vi yder direkte støtte til det egyptiske civilsamfund. Statsministeren mødtes også på sin rejse til Egypten – som jeg jo ikke har et detaljeret indblik i, for jeg var ikke selv med – med repræsentanter fra det civile samfund.

Så det er på en eller anden måde at stille nogle ting over for hinanden. Nu må jeg ikke stille spørgsmål, men det kunne jo være spændende egentlig at få et bud på, hvordan Enhedslisten synes man skulle have en relation til et land som Egypten – om man skulle afbryde de diplomatiske forbindelser, indtil de var i fuld overensstemmelse med vores forståelse af menneskerettighederne, eller hvordan.

Kl. 13:08

Første næstformand (Leif Lahn Jensen):

Tak. Så har vi en medspørger, og det er hr. Peder Hvelplund fra Enhedslisten.

Kl. 13:08

Peder Hvelplund (EL):

Tak for det, formand. Jeg vil egentlig gerne fortsætte der, hvor fru Trine Pertou Mach sluttede. Nu siger udenrigsministeren, at der ikke er noget, der er sort-hvidt, og det er jo rigtigt, at det er meget få ting i verden, der er fuldstændig sort-hvide. Men ministeren er vel også enig i, at der trods alt er sket et skifte fra den udenrigspolitik, man tidligere har ført, og som man har kaldt en meget værdibaseret udenrigspolitik, som netop handler om at forsvare menneskerettigheder, globalisme, lighed og retfærdighed rundtomkring i verden og også adressere det, når man oplever brud på det, uanset hvilke relationer vi har til de stater, der har den slags diktatoriske tilbøjeligheder, og så til den form for pragmatisk realisme, som udenrigsministeren selv gør sig til talsmand for. Den kom jo i hvert fald til udtryk under statsministerens besøg i Egypten, hvor det indtryk, der blev efterladt i offentligheden – og, må vi jo formode, også i den egyptiske civilbefolkning – var, at hele diskussionen om menneskerettigheder og menneskerettighedskrænkelser ikke har været en central diskussion i de drøftelser.

Kl. 13:09

Første næstformand (Leif Lahn Jensen):

Ministeren.

Kl. 13:09

Udenrigsministeren (Lars Løkke Rasmussen):

Nej, jeg er ikke enig i, at der er tale om noget voldsomt skifte – det er jeg faktisk ikke. Jeg bruger selv begrebet pragmatisk idealisme og ikke pragmatisk realisme, for realisme og pragmatisme er vel i virkeligheden det samme, ikke?

Vi ønsker at fremme præcis det verdenssamfund, som medspørgeren tegner op, og det gør vi så med afsæt i den virkelighed, vi befinder os i. Egypten er f.eks. et land, der stemte for Ukraineresolutionen i FN – det lå ikke på den flade hånd. Det er vigtigt at fastholde den opbakning.

Nu kan jeg jo ikke referere nærmere fra den drøftelse, jeg havde med udenrigsministeren i går, men det er klart, at når man taler med de lande, så formidler de også et billede til os, der handler om, at vi i virkeligheden har det med at tale ned til dem, ikke anerkende de fremskridt, de gør, og tage dem for givet og den slags ting. Og hvis der er noget nyt, er det den her forståelse oven på Ukrainekrigen og en helt ny geopolitisk virkelighed, at der er nogle store lande derude, vi er nødt til at finde en metode til at være i en anderledes konstruktiv dialog med.

Kl. 13:11

Første næstformand (Leif Lahn Jensen):

Tak. Så er det spørgeren.

Kl. 13:11

Peder Hvelplund (EL):

Men virkeligheden er vel også, at lige præcis Ukrainekonflikten har vist, hvor nødvendigt det er at have nogle helt basale, fundamentale internationale retsordensprincipper, som vi forventer at lande skal efterleve. Og en måde at betragte lande som ligeværdige på – og jeg er helt enig i, at det var et kæmpe fremskridt med den enorme opbakning, der var til resolutionen på FN's Generalforsamling – er vel også, at man rejser kritikken. Altså, på samme måde som man roser for de fremskridt, der bliver gjort, skal man vel også rejse kritikken af de uomtvistelige menneskerettighedskrænkelser, der foregår i Egypten, netop for at være med til at drive den udvikling fremad.

Kl. 13:12

Første næstformand (Leif Lahn Jensen):

Så er det ministeren.

Kl. 13:12

Udenrigsministeren (Lars Løkke Rasmussen):

Jamen jeg er helt enig, og det er også derfor, at EU i Menneskerettighedsrådet så sent som den 7. marts i et fælles indlæg, som derfor også tegner Danmark, problematiserede lige præcis menneskerettighedssituationen i Egypten. Det er også derfor, at EU har en særlig udsending, som har været i Egypten for ganske nylig med den samme dagsorden. Det er også derfor, at det her spørgsmål om menneskerettigheder var genstand for en stor del af den drøftelse, jeg i går havde med den egyptiske udenrigsminister.

Kl. 13:12

Første næstformand (Leif Lahn Jensen):

Så går vi tilbage til spørgeren, fru Trine Pertou Mach. Værsgo.

Kl. 13:12

Trine Pertou Mach (EL):

Tak for det. Jeg er med på, at ministeren ikke kan stille spørgsmål til spørgeren, men nej, det er ikke Enhedslistens opfattelse, at man skal afbryde diplomatiske relationer med lande, som ikke er lige så demokratiske som Danmark, for så har vi meget få venner på verdenskortet. Tværtimod skal vi tage den svære samtale, og det er jo det, vi insisterer på. Det er grunden til vores spørgsmål og vores undren over, at statsministeren tilsyneladende ikke har fundet nødigt at fortælle offentligheden om, hvor meget man har diskuteret demokrati og menneskerettigheder. Det er, fordi vi er på befolkningernes side; vi er på de folk, som gerne vil kæmpe for deres rettigheders, side.

Derfor er det en analyse af, at vi har behov for flere ligeværdige partnerskaber – og det er jo ikke noget, der kun kan gøres med despotiske regimer, men noget, der også skal gælde de befolkninger, der bor i de lande. Og det er i virkeligheden det svigt, vi synes regeringens besøg var et udtryk for: den manglende dækning af demokrati og menneskerettigheder.

Kl. 13:13

Første næstformand (Leif Lahn Jensen):

Ministeren.

Kl. 13:13

Udenrigsministeren (Lars Løkke Rasmussen):

Det ser vi helt åbenlyst lidt forskelligt på, og det må vi jo så bare tage ned fra den her debat, og den gentager sig om lidt i et andet spørgsmål med det samme indhold. Vi er på befolkningernes side. Vi tænker også på den million egyptere, der hvert år skal findes et nyt job til for at håndtere den befolkningstilvækst, der er – altså bare for at nævne en ting.

Det er jo bl.a. derfor, vi også gerne vil engagere os med et land som Egypten i forhold til en grøn omstilling, altså så var der kan komme en vækst i det land og folk kan få et levebrød, uden at klimaet går amok. Altså, der er et kæmpe potentiale, f.eks. inden for solenergi og power-to-x. Der er danske virksomheder, der har nogle kompetencer, og det skal vi da søge ind i. Så skal vi jo ikke glemme det andet. Altså, det er jo derfor, at vi bl.a. har Dansk-Arabisk Partnerskabsprogram, og det er også derfor, at vi på alle de møder, vi har bilateralt – det gælder senest det møde, jeg selv havde i går – også adresserer menneskerettighedsspørgsmålet.

Kl. 13:14

Første næstformand (Leif Lahn Jensen):

Tak. Det var slut på spørgsmål nr. 1.

Så vi går til spørgsmål nr. 2 til udenrigsministeren af fru Trine Pertou Mach fra Enhedslisten.

Kl. 13:14

Spm. nr. S 409

2) Til udenrigsministeren af:

Trine Pertou Mach (EL) (medspørger: Peder Hvelplund (EL)):

Hvad mener ministeren om, at der i Egypten sidder omkring 65.000 politiske fanger i fængslerne, og mener ministeren, at det er foreneligt med danske interesser at gennemføre et officielt møde med Egyptens præsident uden at drøfte det forhold samt den bredere dagsorden om retsstat, menneskerettigheder og god regeringsførelse? 

Første næstformand (Leif Lahn Jensen):

Værsgo at læse spørgsmålet op.

Kl. 13:14

Trine Pertou Mach (EL):

Tak. Hvad mener ministeren om, at der i Egypten sidder omkring 65.000 politiske fanger i fængslerne, og mener ministeren, at det er foreneligt med danske interesser at gennemføre et officielt møde med Egyptens præsident uden at drøfte det forhold samt den bredere dagsorden om retsstat, menneskerettigheder og god regeringsførelse?

Kl. 13:14

Første næstformand (Leif Lahn Jensen):

Udenrigsministeren.

Kl. 13:14

Udenrigsministeren (Lars Løkke Rasmussen):

Der er ingen tvivl om – og det har vi jo for så vidt også været lidt inde på allerede – at menneskerettighedssituationen i Egypten er bekymrende. Det gælder ikke mindst i forhold til civilsamfundets råderum, som er under pres, ligesom det gælder medier og ytringsfrihed. Nu nævner spørgeren jo selv fængslingerne af bl.a. journalister og menneskerettighedsforkæmpere, som er endnu et bekymringspunkt. Det er også grunden til, at Danmark løbende drøfter menneskerettighedssituationen i vores bilaterale dialog med Egypten. Jeg gjorde det som sagt selv så sent som i går, da jeg mødtes med den egyptiske udenrigsminister. Og så rejser vi jo sammen med EU den her bekymring i alle relevante fora, altså senest – som jeg også sagde det før – i FN's Menneskerettighedsråd den 7. marts, hvor vi bl.a. opfordrede til frigivelse af menneskerettighedsforkæmpere. Det er også derfor, vi støtter civilsamfundsorganisationer i Egypten, som arbejder med menneskerettigheder. Så det gør vi. Men jeg anerkender så ikke præmissen om, at fordi et land er udfordret på menneskerettighedsområdet, kan man ikke aflægge besøg eller indgå i dialog – måske snarere tværtimod.

Statsministerens besøg var en vigtig platform for at drøfte den geopolitiske udvikling, herunder krigen i Ukraine og behovet for samarbejde om at finde fælles løsninger på udfordringer i det globale syd, som jo er ekstra udfordret på grund af Ukrainekrigen. Det var også en anledning til at styrke samarbejdet med Egypten om grøn omstilling, klima og energi og til at drøfte udfordringer på migrationsområdet. Det er alle områder, hvor Egypten spiller en nøglerolle, og hvor vi fra dansk og europæisk side har en klar interesse i at være med frem for at sidde på sidelinjen og pege fingre. Men det skal selvfølgelig kombineres med dialog om emner, hvor vi ikke ser ens på tingene, ikke mindst menneskerettighederne. Det er også tilfældet i dialogen med Egypten.

Kl. 13:16

Første næstformand (Leif Lahn Jensen):

Spørgeren.

Kl. 13:16

Trine Pertou Mach (EL):

Tak for det. Naturligvis både kan og skal Danmark og andre europæiske lande også besøge lande som Egypten, hvor regimerne ikke er efter vores smag, om man så må sige, eller de ikke indretter sig på at følge de grundlæggende principper og værdier, som vi mener at stater skal indrette sig på at følge. Det er vi enige i at man skal.

Det, vi ikke er enige med ministeren og regeringen i, er, at man skal tage af sted og ikke også ud over klimadagsordenen, som er alvorlig og altomfattende, ud over migrationsdagsordenerne, ud over den geopolitiske situation, krigen i Ukraine, altså ud over de ting, skal og bør påtale situationen i det pågældende land, nemlig bl.a. det faktum, at der sidder over 60.000 politiske fanger i de egyptiske fængsler, at der er massive krænkelser af menneskerettigheder og undertrykkelse og forfølgelse af menneskerettighedsorganisationer eller andre organisationer, der arbejder for rettigheder på den ene eller på den anden måde. Det kan man ikke tie om.

Jeg vil gerne spørge ministeren: Hvad tror ministeren at den egyptiske befolkning, som for lidt over 10 år siden var en del af den egyptiske revolution, mener – et oprør på et tidspunkt, hvor ministeren selv var statsminister i Danmark og ventede utrolig længe med at støtte befolkningens krav om, at den daværende præsident Mubarak skulle gå af? Det var ellers et bredt krav i hele den egyptiske befolkning, og det tog lang tid, før Danmark var på den rette side af den.

Nu står Danmark der så igen. Folk kan se, at der ikke er sket noget, forandringerne har lukket sig igen, de har en diktator eller en autoritær leder siddende, som er kommet til magten ved et militærkup. For det var, hvad der skete, da al-Sisi kom til, altså et militærkup. Nu står den danske regering så dernede og vil tale klima, erhvervsfremme, migration osv., man trykker al-Sisi i hånden og smiler, men vil ikke påtale, at der er ekstremt store menneskerettighedskrænkelser i landet.

På hvis side skal de se Danmark? På al-Sisis side eller på menneskerettighedernes side?

Kl. 13:18

Første næstformand (Leif Lahn Jensen):

Ministeren.

Kl. 13:18

Udenrigsministeren (Lars Løkke Rasmussen):

Jeg synes, det er et falsk dilemma, der stilles op, og jeg ved heller ikke, hvordan man bare kan lægge til grund, at det der tema overhovedet ikke har været berørt. Det er ikke det indtryk, jeg er efterladt med, altså at det ikke har været berørt, men det vil man jo kunne se. Hvis det referat ikke er afgået, afgår det jo på et tidspunkt til Det Udenrigspolitiske Nævn. For vi har jo en fast tradition for, at når vi mødes med kolleger ude i verden, oversendes der et referat til Det Udenrigspolitiske Nævn, hvor man kan se, hvad der har været berørt af emner, og jeg kan for mit eget vedkommende sige, at jeg så sent som i går diskuterede menneskerettighedsspørgsmål med den egyptiske udenrigsminister, som jeg i øvrigt også mødtes med for 3 uger siden i Indien.

Så det har vi da en dialog om. Det kan bare ikke skygge for en hel masse andre ting, hvor Egypten fremstår som et af de mere stabile lande, altså i forhold til sikkerhed, i forhold til bekæmpelse af islamiske terrortrusler og andet og i forhold til håndteringen af migrationsstrømme. Og det skal jo alt sammen op på den her vægt.

Kl. 13:19

Første næstformand (Leif Lahn Jensen):

Tak. Spørgeren.

Kl. 13:19

Trine Pertou Mach (EL):

Men spørgsmålet handler jo om vigtigheden af også at forholde sig til retsstatsprincipper og demokrati og menneskerettigheder, når man har møde med regimer som det egyptiske.

Det her er ikke et spørgsmål om at tage nogle ting af den vægt, som udenrigsministeren kalder det; det er et spørgsmål om også at lægge det her på vægtskålen. Altså, Danmark vil gerne i FN's Sikkerhedsråd. Det er jo vigtigt, at man står for hele pakken af principper omkring rettigheder, retsstat, demokrati. Og spørgsmålet er bare: Hvorfor kommer det ikke ordentligt på den dagsorden, så man også hører om det? Den egyptiske befolkning kan ikke læse referater, der bliver afgivet til Det Udenrigspolitiske Nævn.

Kl. 13:20

Første næstformand (Leif Lahn Jensen):

Ministeren.

Kl. 13:20

Udenrigsministeren (Lars Løkke Rasmussen):

Ja, Danmark vil gerne i FN's Sikkerhedsråd. Det kræver også, at vi så har opbakning til det derude. Danmark vil også gerne forfølge en hård linje i forhold til Ukraine. Det kræver så, at der er global opbakning til det. Det var en kamp op til afstemningen omkring resolutionen, hvor 141 lande bakkede op.

Jeg er fuldstændig bekendt med – også fra direkte samtaler – at en del af de 141 lande ikke er der næste gang, når vi går skridtet videre og skal snakke om accountability f.eks. Og en af grundene til, at de ikke er der, er, at de har en fornemmelse af et Europa, der har dobbeltstandarder, og et Europa, der altid peger fingre og ikke har nogen dybere – set med deres øjne – forståelse for kompleksiteten i deres samfund. Det er den virkelighed, vi befinder os i. Og det er den virkelighed, vi ønsker at engagere os i, og det gør vi med fuld respekt også for en dansk menneskerettighedsdagsorden, som vi tager op, hver gang vi har chancen for det.

Kl. 13:21

Første næstformand (Leif Lahn Jensen):

Så har vi en medspørger. Hr. Peder Hvelplund, Enhedslisten. Værsgo.

Kl. 13:21

Peder Hvelplund (EL):

Tak for det, formand. Men grundlæggende handler det her vel om, hvilken side man står på, og hvis man vil stå på menneskerettighedernes side, bliver man vel også nødt til at sende det klare signal til den egyptiske civilbefolkning og til de 65.000 mennesker, som sidder fængslet, fordi de har gjort opmærksom på, hvad de mener er ret og rimeligt, og hvilke rettigheder man bør have i et samfund, at Danmark står på deres side; at når vi mødes med dem, rejser vi naturligvis – ud over at vi skal diskutere de andre dagsordener – også den her dagsorden i respekt for den kamp, de fører. Og det er vel vigtigt, både i forhold til at sende det signal til den egyptiske civilbefolkning og den egyptiske statsleder, men vel også til det verdenssamfund, hvis opbakning vi ønsker til, at vi får en plads i FN's Sikkerhedsråd, fordi de så vil vide, at det er de værdier, Danmark står på mål for, og at vi tør lade vores røst høre, når der foregår menneskerettighedskrænkelser, uanset hvor i verden det foregår.

Kl. 13:22

Første næstformand (Leif Lahn Jensen):

Ministeren.

Kl. 13:22

Udenrigsministeren (Lars Løkke Rasmussen):

Jamen det er jo ikke et spørgsmål om at turde eller ikke turde. Det er jo et spørgsmål om, hvordan man agerer klogt i den verden, vi lever i, og det gælder vel i virkeligheden i alle de relationer, man indgår i.

Hvis man nu forestiller sig, at det var en direkte mellemmenneskelig relation, altså en mellem mig og spørgeren, der skulle bygges op, og min indgang til det så var, at jeg startede og sluttede med at holde store foredrag for spørgeren om alt det, jeg ikke kan lide ved spørgeren, vil det så være befordrende? Det er da bare noget, man er nødt til at reflektere over. Og der ønsker vi at føre en udenrigspolitik, som tager sit afsæt i den verden, vi lever i, og de problemer, den verden befinder sig i. Og de er til at få øje på. Og hvis ikke vi får et positivt samspil med f.eks. lande i Afrika, oplever vi lande, der i højere og højere grad eksponerer sig mod Kina i stedet for – altså kommer endnu mere uden for vores egen interessesfære. Vi kommer til at opleve lande, som ikke får held med en økonomisk omstilling, der gør, at der er et håb for deres egen befolkning i deres eget land, og som derfor starter en rejse mod Europa i form af et kæmpe migrationspres.

Det er jo det, vi skal agere i, og det skal vi gøre med selvrespekten i behold, og derfor skal vi også påtale ting, når der er noget at påtale, og det gør vi også. Det er også derfor, vi har et program – vi har sat penge af til direkte at støtte det egyptiske civilsamfund.

Kl. 13:23

Første næstformand (Leif Lahn Jensen):

Spørgeren.

Kl. 13:23

Peder Hvelplund (EL):

Hvis vi skal blive på det mellemmenneskelige niveau, vil jeg sige, at der er meget få i min omgangskreds, jeg sætter pris på, som benytter sig af en strategi med slesk tale og billig portvin. Der sætter jeg sådan set pris på, at hvis jeg bevæger mig ud over noget, begynder at gøre noget, der er forkert, så har jeg gode venner til at sige til mig: Nu bevæger du dig ud på en forkert kurs.

Sådan er det vel også i internationale relationer. Selvfølgelig skal vi anerkende de gode ting og de fremskridt, der måtte ske i Egypten, men hvis vi lukker øjnene for de menneskerettighedskrænkelser, der foregår, er vi jo ikke nogen god samarbejdspartner. Og det er ikke et godt signal at sende, hverken til Egypten eller til FN, i forhold til hvilken rolle vi vil spille i FN's Sikkerhedsråd.

Kl. 13:24

Første næstformand (Leif Lahn Jensen):

Ministeren.

Kl. 13:24

Udenrigsministeren (Lars Løkke Rasmussen):

Det er jeg sådan set enig i, men nu er det også kun spørgeren, der ligesom lægger til grund, at vi lukker øjnene for de her ting og ikke taler med vores gode venner i Egypten om det. Vi taler med vores gode venner i Egypten om det. Det er så ikke det første, vi taler med dem om. Det er ikke sådan, at vi tager en kæmpe megafon frem og råber det ind i hovedet på dem. Det er ikke der, vi starter, men vi diskuterer da de emner med dem.

Jeg gjorde det så sent som i går, ret præcist. Jeg kan jo godt citere mig selv, for den samtale tog udgangspunkt i, at jeg sagde: Jeg skal i morgen svare på spørgsmål i det danske Folketing om jeres menneskerettighedsproblemer. Hvad synes du jeg skal svare? Det var egentlig afsættet for den diskussion. Så den er vi jo ikke bange for at tage.

Kl. 13:25

Første næstformand (Leif Lahn Jensen):

Tak. Så er det spørgeren igen, fru Trine Pertou Mach fra Enhedslisten. Værsgo.

Kl. 13:25

Trine Pertou Mach (EL):

Tak for det. I forhold til spørgsmålet om dobbeltstandarder: Det er jo ikke bare en oplevelse, at Vesten bevæger sig rundt i dobbeltstandarder. Altså, for 20 år siden indledte man en ulovlig krig i Irak og har smadret løs på det land. Det har skabt stor destabilisering i hele regionen, bl.a. i kraft af at Islamisk Stat er opstået som terrorbevægelse. Så der er god grund til, at man opfatter det som dobbeltstandarder.

Hvem tror ministeren den egyptiske befolkning vil kigge til med håb? Er det en regering, der påtaler deres egen regerings undertrykkelser, eller en regering, der lukker øjnene og taler købmandskab og erhvervsfremme?

Kl. 13:26

Første næstformand (Leif Lahn Jensen):

Ministeren.

Kl. 13:26

Udenrigsministeren (Lars Løkke Rasmussen):

Hvis det ligesom insinueres, at Danmark så er det sidste, så er det en forkert insinuation, for det er ikke sådan, det er. Vi taler ikke købmandskab og glemmer alt det andet. Vi er balancerede. Vi har et direkte program, som bl.a. har den ambition at aktivere det egyptiske civilsamfund. Det har vi.

Jeg tror, de fleste egyptere kigger derhen, hvor der er nogle, der kan tilbyde et bedre liv, mad på bordet, beskæftigelse, stabilitet, fred og sikkerhed. Hvis man er kristen i Egypten, tror jeg man kigger på: Har jeg mulighed for at udleve min religion i det her land, selv om den overvældende del af befolkningen er muslimer?

Jeg tror, der er mange steder, man kigger hen.

Kl. 13:27

Første næstformand (Leif Lahn Jensen):

Vi siger tak til spørgeren og tak til udenrigsministeren.

Så går vi videre til spørgsmål nr. 3 til forsvarsministeren af hr. Alex Ahrendtsen fra Dansk Folkeparti.

Kl. 13:27

Spm. nr. S 321 (omtrykt)

3) Til forsvarsministeren af:

Alex Ahrendtsen (DF):

Hvor mange penge synes ministeren der skal sættes af til at fejre NATO’s 75-årsfødselsdag næste år?

Første næstformand (Leif Lahn Jensen):

Hr. Alex Ahrendtsen kan læse spørgsmålet op. Værsgo.

Kl. 13:27

Alex Ahrendtsen (DF):

Tak, formand. Hvor mange penge synes ministeren der skal sættes af til at fejre NATO's 75-årsfødselsdag næste år?

Kl. 13:27

Første næstformand (Leif Lahn Jensen):

Forsvarsministeren.

Kl. 13:27

(Forsvarsministeren)

Troels Lund Poulsen (fg.):

Tak for det. Jeg tænker, at jeg vil starte et andet sted, nemlig med at slå fast, at det er helt på sin plads, at 75-året for NATO's grundlæggelse markeres i april 2024. 75-året er en god mulighed for at minde hinanden om, hvilken stor rolle NATO har spillet for at sikre fred og sikkerhed i Europa, men samtidig også markere, at NATO siden grundlæggelsen i 1949 har leveret et kæmpe bidrag til europæisk og transatlantisk sikkerhed gennem kollektiv afskrækkelse og forsvar samt NATO-operationer, bl.a. på Balkan, hvor danske soldater jo har leveret store, vigtige bidrag. Med andre ord er det selvfølgelig vigtigt at få markeret fødselsdagen.

Hvor meget der så skal bruges på den markering, tænker jeg vi kommer til at drøfte i forsvarsforligskredsen. Der er jeg sådan set åben for de forslag, der måtte være, selvfølgelig også i respekt for, at vi sikrer en bred geografisk markering, men jo også ud fra det synspunkt, at de partier, der er med i et kommende forsvarsforlig, så også er med til at skaffe de midler, der skal bruges på markeringen.

Kl. 13:28

Første næstformand (Leif Lahn Jensen):

Spørgeren.

Kl. 13:28

Alex Ahrendtsen (DF):

Tak til ministeren. Det var selvfølgelig et lidt frækt spørgsmål, for jeg gik jo ud fra, at forsvarsministeren og regeringen selvfølgelig vil fejre NATO-jubilæet, og derfor kunne jeg gå direkte til spørgsmålet om, hvor meget der skulle afsættes til den fejring.

Sagen er jo, at NATO er en fantastisk institution. Det er jo NATO, der sikrer friheden. Det er ikke EU, det er ikke FN, det er NATO, der sikrer, at EU er et frit forbund af selvstændige lande, som sammen sørger for at beskytte os mod ydre fjender. Når et F 35-fly flænger himlen over os med dets dybe rumlen, eller når vi ser Leopard 2-tankvogne rette deres rør mod øst eller harpunmissilerne beskytter ukrainerne, så skyldes det jo alt sammen NATO. Det er NATO, der sikrer friheden, og uden et stærkt forsvar, uden et stærkt militært samarbejde, kan demokratierne ikke overleve.

Sådan har det været i årtusinder. Vi skal tilbage til Grækenland, hvor det for første gang gik op for folk, hvor vigtigt det var at have et forsvar over for tyranner, nemlig da perserne overfaldt de gamle athenere og de trak sig tilbage til Salamis og derfra beskyttede sig og overvandt tyrannen. Og det skyldtes jo, at de havde et søværn og et forsvar, der kunne matche det.

Har vi ikke det, kan vi ikke beskytte os. Forudsætningen for friheden er jo et stærkt militær. Det har NATO været med til at sørge for, og Danmark er et stolt medlem, og derfor er jeg lykkelig for, at ministeren lægger op til, at vi fejer det her på behørig vis. Dansk Folkeparti vil selvfølgelig også gerne være med til at finde de midler.

Har ministeren gjort sig nogen overvejelser over, hvordan fejringen kan foregå?

Kl. 13:30

Første næstformand (Leif Lahn Jensen):

Ministeren.

Kl. 13:30

(Forsvarsministeren)

Troels Lund Poulsen (fg.):

Nej, det har jeg sådan set ikke, for som spørgeren også ved, har jeg jo ikke haft mange måneder til at være forsvarsminister i. Det er jo også derfor, at jeg bærer titlen fungerende forsvarsminister.

Men når det så er sagt, er jeg jo helt enig i spørgerens motivation for det her spørgsmål, nemlig hvordan vi kan sikre, at man også får folkeliggjort det arbejde, som NATO gennem årtier har gjort for at sikre fred og frihed, og jo ikke mindst også det meget stærke sammenhold, der er i NATO. Og det skal vi selvfølgelig også gøre.

Nu valgte jeg jo så også at sige i den forbindelse – som jeg svarede spørgeren – at jeg synes, der også skal være en geografisk spredning af aktiviteterne, sådan at det ikke kun finder sted i hovedstadsområdet, men måske også i Ejstrupholm eller Nørre Snede eller andre steder i det jyske.

Kl. 13:31

Første næstformand (Leif Lahn Jensen):

Tak. Spørgeren.

Kl. 13:31

Alex Ahrendtsen (DF):

For os i Dansk Folkeparti er det i hvert fald vigtigt, at vi forankrer NATO i folkeligheden og i det danske samfundssind, for det er afgørende for, at vi har den forudsætning fremover. Og vi vil meget gerne stille os til rådighed, hvis ministeren har tid og lyst på et tidspunkt – vi møder meget gerne op til et møde.

Der skal afsættes penge. Der skal også involveres nogle i civilsamfundet, for at vi kan gøre det her til en succes. Men sådan som jeg forstår ministeren, er han indstillet på at gøre det bredt folkeligt forankret. Er det rigtigt forstået?

Kl. 13:32

Første næstformand (Leif Lahn Jensen):

Ministeren.

Kl. 13:32

(Forsvarsministeren)

Troels Lund Poulsen (fg.):

Det er fuldstændig korrekt forstået. Jeg er enormt optaget af bredde og folkelighed, specielt på forsvarsområdet. Og derfor tænker jeg, at vi får rig lejlighed til at drøfte det her, både i den eksisterende forsvarsforligskreds, men for den sags skyld også i forbindelse med det forsvarsforlig, der bliver indgået. Nu skylder man nok også at sige, at det her jo ikke bliver det vigtigste tema, men det giver da god mening, at vi ser på, hvordan vi kan lave en bred folkelig markering af fødselsdagen for NATO. Det har vi også selv en interesse i som land, ikke mindst i den aktuelle vanskelige udenrigspolitiske og forsvarspolitiske krise, som vi står i.

Kl. 13:32

Første næstformand (Leif Lahn Jensen):

Spørgeren.

Kl. 13:32

Alex Ahrendtsen (DF):

Det er jeg glad for at høre. Forsvarsviljen skal jo altid forankres i en folkevilje, og hvis folkeviljen til at forsvare sig ikke er der, bliver landet jo ikke forsvaret, ligegyldigt hvor mange kanoner man har. Så det er jo egentlig det grundlæggende arbejde, vi skal gøre, og fejringen af NATO vil være en del af det, så vi atter gør forsvaret til en normal del af det danske samfund og dermed også det danske folk. Er ministeren enig i den betragtning af forsvarets vigtighed?

Kl. 13:33

Første næstformand (Leif Lahn Jensen):

Ministeren.

Kl. 13:33

(Forsvarsministeren)

Troels Lund Poulsen (fg.):

Jamen jeg tror ikke, jeg kan tilføje så meget mere. Og uden at gå i rette med den fungerende formand, tror jeg også at vi er lidt uden for spørgsmålet, som går på, hvad jeg siger til markeringen af 75-årsjubilæet for NATO. Og der tror jeg ikke, jeg kan komme det meget nærmere i dag.

Kl. 13:33

Første næstformand (Leif Lahn Jensen):

Det var slut på spørgsmålet. Vi siger tak til spørgeren og til forsvarsministeren.

Vi går til spørgsmål nr. 4 til erhvervsministeren af fru Betina Kastbjerg fra Danmarksdemokraterne.

Kl. 13:33

Spm. nr. S 395

4) Til erhvervsministeren af:

Betina Kastbjerg (DD) (medspørger: Kenneth Fredslund Petersen (DD)):

Er det ministerens opfattelse, at den kilometerbaserede afgift på vejgodstransporten sikrer, at vognmandserhvervet har de rette betingelser til en grøn omstilling?

Skriftlig begrundelse

Der henvises til ministerens udtalelse i artiklen »Morten Bødskov: »Erhvervspolitik er vigtigere end nogensinde««, Dansk Erhverv Magasinet 01/2023, om at »Den grønne førerposition skal fastholdes ved at sætte ambitiøse mål for den grønne omstilling. I regeringsgrundlaget er indfrielse af Danmarks klimamål for 2025 og 2030 en topprioritet. Vi forpligter os til at nå vores ambitiøse klimamål, og vi skal sikre, at erhvervslivet har de rette betingelser til grøn omstilling. Har de det, så bliver det en klar fordel i den internationale konkurrence om at vinde ordrer i den grønne omstilling.«

Første næstformand (Leif Lahn Jensen):

Fru Betina Kastbjerg må meget gerne læse spørgsmålet op. Værsgo.

Kl. 13:33

Betina Kastbjerg (DD):

Tak for det. Er det ministerens opfattelse, at den kilometerbaserede afgift på vejgodstransporten sikrer, at vognmandserhvervet har de rette betingelser til grøn omstilling?

Kl. 13:34

Første næstformand (Leif Lahn Jensen):

Ministeren.

Kl. 13:34

Erhvervsministeren (Morten Bødskov):

Tak for spørgsmålet. Lad mig for en god ordens skyld starte med at sige lidt om, hvor godt det går i dansk erhvervsliv. Det går fremragende. Dansk erhvervsliv gør det decideret fremragende. Vi har en tårnhøj beskæftigelse. De sikrer milliarder i eksport og er med til at sikre, at Danmark topper ranglisten, bl.a. i vurderingen af, hvordan og hvor man skal etablere sin virksomhed. Det går faktisk så godt, at dansk økonomi har klaret sig utrolig godt gennem coronakrisen og vi nu har en stærk økonomi, lav ledighed og høj beskæftigelse, og når man ser på vores vækst i samfundet, stiger den også.

Vi står  som sagt med et utrolig stærkt udgangspunkt, som betyder, at vi topper internationale lister for både konkurrenceevne og rammevilkår. Et af de punkter, hvor vi virkelig står stærkt, er inden for turismeområdet, hvor man kan se, at på trods af coronakrisen rykker turismen virkelig nu. Ser man på antallet af overnatninger, går det stærkt fremad. Ser man på kyst- og naturturismen, går det stærkt fremad. Ser man bredere på de såkaldte outdooraktiviteter, ja, så kan man rolig sige, at det er accelereret efter coronakrisen.

Regeringen har også sagt, at vi ønsker en stærk grøn omstilling, og det gør vi ved at fremrykke målene for klimaneutralitet, som man kan se af vores regeringsgrundlag. Vi ønsker ydermere en 110-procentsreduktion af CO2-udslippet i 2050 i forhold til 1990 og har samtidig en hel række andre ambitiøse mål på det grønne.

Som spørgeren ved, og som jeg også har forsøgt at formidle inden spørgsmålet her, hører det her spørgsmål til skatteministerens ressort. Hvis man har spørgsmål om en kilometerbaseret vejafgift for lastbiler, er det skatteministeren, der skal besvare det spørgsmål her i Folketingssalen.

Kl. 13:36

Første næstformand (Leif Lahn Jensen):

Spørgeren.

Kl. 13:36

Betina Kastbjerg (DD):

Tak for det. Jeg synes ikke rigtig, ministeren svarede på, om det var godt for vores erhvervsliv. Det undrer mig simpelt hen, at regeringen på den ene side vil sikre de rette betingelser for vores erhvervsliv, og at man så på den anden side simpelt hen tømmer erhvervslivet for likvide beholdninger.

En ellastbil koster næsten tre gange så meget som en dieseldrevet lastbil, og hertil kommer så, at man skal have etableret ladestandere. Derudover bliver indtjeningen reduceret, da en ellastbil ikke vil kunne indtjene det samme som en dieseldrevet lastbil, da antallet af timer, der kan faktureres, bliver reduceret væsentligt på grund af ladetid. Ud over det kommer kilometerafgiften oveni, som koster mellem 100.000 og 130.000 kr. pr. bil om året, når aftalen er fuldt implementeret.

Så vil jeg godt lige citere ministeren fra en artikel i Dansk Erhverv, hvor ministeren i overskriften bliver citeret for at sige: »Erhvervspolitik er vigtigere end nogen sinde«.

Så bliver jeg nødt til lige at spørge ministeren: Er det så de rette rammevilkår, vi har for transporterhvervet?

Kl. 13:37

Første næstformand (Leif Lahn Jensen):

Ministeren.

Kl. 13:37

Erhvervsministeren (Morten Bødskov):

Erhvervslivet gør det fremragende og er med til at sikre vækst og beskæftigelse i Danmark. Men jeg er nødt til at sige til spørgeren, som jeg også har forsøgt at formidle til spørgeren inden spørgsmålet her, at spørgsmål omkring den kilometerbaserede vejafgift for lastbiler hører til hos skatteministeren. Det er spørgeren, der har ønsket, at vi skal have den her form for dialog, og det må spørgeren jo selv afgøre. Men vi har jo ressortansvar i en regering og i Danmark, og derfor hører spørgsmål om det altså til hos skatteministeren.

Kl. 13:37

Første næstformand (Leif Lahn Jensen):

Spørgeren.

Kl. 13:37

Betina Kastbjerg (DD):

Tak for det. Jeg er godt med på, at det er skatteministeren, der har det her ansvarsområde, men det er jo noget, der går ud over erhvervslivet, og der er ministeren ansvarlig. Vi har set det med en CO2-afgift, som regeringen også ønsker at pålægge landbruget, nu kommer den her kilometerafgift på transporterhvervet, og jeg må bare sige, at hvis jeg var virksomhed derude, ville jeg godt nok være bekymret for, hvad for en afgift der så kommer næste gang.

Så derfor vil jeg gerne spørge ministeren, om det er ministerens opfattelse, at regeringen ved henholdsvis en CO2-afgift på landbruget og nu en kilometerafgift på vejtransporten fører en erhvervsvenlig politik. Altså, jeg ville i hvert fald nødig være erhvervsdrivende, og jeg vil godt lige citere igen fra ministerens interview. Der, i sit interview, nævner ministeren det som en topprioritet. Der står specifikt:

»... så vores erhvervsliv står stærkest muligt i den internationale konkurrence ...«.

Kl. 13:38

Første næstformand (Leif Lahn Jensen):

Vi siger tak. Ministeren.

Kl. 13:38

Erhvervsministeren (Morten Bødskov):

Dansk erhvervsliv står utrolig stærkt i den internationale konkurrence. Det er derfor, vi topper rigtig mange af ranglisterne, når det handler om at være stedet, hvor det er bedst at drive virksomhed.

Når det handler om CO2-afgift, også på landbruget, og når det handler om kilometerbaseret vejafgift for lastbiler, så er det et spørgsmål, der ligger hos skatteministeren – det ved spørgeren udmærket godt, og vi kan godt tage flere runder på det – og derfor vil jeg bede spørgeren om at stille de spørgsmål til skatteministeren.

Kl. 13:38

Første næstformand (Leif Lahn Jensen):

Så er der en medspørger, og det er hr. Kenneth Fredslund Petersen fra Danmarksdemokraterne. Værsgo.

Kl. 13:38

Kenneth Fredslund Petersen (DD):

Tak, formand. Jeg kan forstå, at ministeren rigtig gerne vil sende spørgsmålet omkring erhvervslivet over til skatteministeren, da det handler om kilometerafgiften. Men for os i Danmarksdemokraterne er det faktisk en vigtig sag, at det er attraktivt at drive virksomhed – altså erhvervsliv – i yderområderne, og det er jo det, der holder de små landsbysamfund i live.

Derfor spørger jeg så ministeren om, om ikke ministeren deler min bekymring omkring den her afgift, der bliver påført erhvervslivet.

Kl. 13:39

Første næstformand (Leif Lahn Jensen):

Ministeren.

Kl. 13:39

Erhvervsministeren (Morten Bødskov):

Vi kan sagtens tage en debat om vilkårene for at drive virksomhed i de såkaldte yderområder, som spørgeren selv benævner dem. Jeg ser på hele Danmark og kan konstatere, at dansk erhvervsliv som sagt gør det fremragende. Vi topper rigtig mange af de ranglister for at drive virksomhed, der er, vi har en tårnhøj beskæftigelse, en meget lav ledighed, kæmpe overskud i kassen. Alt sammen er udtryk for, at dansk økonomi og dansk erhvervsliv har det rigtig godt.

Der er mange andre problemer, vi skal løse. Når det handler om kilometerbaseret vejafgift for lastbiler, er det et spørgsmål, som hører til hos skatteministeren – det ved spørgeren udmærket godt – og derfor gentager jeg det nu her for femte gang, i håb om at man, hvis man vil debattere det yderligere, så stiller spørgsmålet til den minister, der har ansvaret for det, og det er skatteministeren.

Kl. 13:40

Første næstformand (Leif Lahn Jensen):

Spørgeren.

Kl. 13:40

Kenneth Fredslund Petersen (DD):

Tak. Jeg vil tro, ministeren får mulighed for at sige det en sjette gang. Det er faktisk sådan, at, om regeringen vil det eller ej, så drejer det her sig om, at man trækker likviditet ud af området. Og det er jo alt andet lige i et forsøg på at fremskynde omstillingen, som jeg tror alle er enige om at vi skal have lavet, men det foregår i et forceret tempo.

Det, at de skal betale en kilometerafgift og ikke kan omstille til de ellastbiler, der reelt set ikke eksisterer endnu, og som man heller ikke forventer eksisterer inden for de næste år, gør jo, at det bliver væsentlig sværere at drive erhvervsvirksomhed i især yderområderne, men også i Danmark generelt. Har ministeren ikke en klar holdning til, at det kunne gå hen og blive voldsomt svært?

Kl. 13:40

Første næstformand (Leif Lahn Jensen):

Inden ministeren kommer på, vil jeg da lige sige, at der kommer en onsdag mere, og der kan man også stille spørgsmål – også til skatteministeren og andre. Værsgo til erhvervsministeren.

Kl. 13:41

Erhvervsministeren (Morten Bødskov):

Ja, og de svar er jeg helt sikker på min kollega, skatteministeren, har, og det ved spørgeren ganske udmærket godt. Man vælger jo selv, hvad man vil bruge sin tid på, men jeg kan sagtens blive ved med at stå og sige, at de spørgsmål, der bliver stillet, hører til hos skatteministeren.

Det gør de, og jeg synes, man skal stille dem der. Det er det, der skaber den bedste debat her i Folketingssalen, og det er det, der er behov for. Men hvis man stiller spørgsmål, som jeg ikke har nogen muligheder for at svare på, så synes jeg, man skal stille dem til den minister, som har ansvaret for dem.

Kl. 13:41

Første næstformand (Leif Lahn Jensen):

Så siger vi tak til medspørgeren, og så går vi tilbage til spørgeren, fru Betina Kastbjerg, Danmarksdemokraterne. Værsgo.

Kl. 13:41

Betina Kastbjerg (DD):

Jamen jeg hører jo, hvad ministeren siger: at det ikke ligger inden for ministerens ressortområde. Jeg er ikke helt enig. Jeg er med på, at spørgsmålet om afgiften ligger hos skatteministeren, men det har jo en indvirkning på erhvervslivet, og det er ministerens ansvarsområde. Så jeg bliver faktisk lidt rystet, når det er, at regeringen er fuldstændig blinde for konsekvenserne af deres egen politik.

Jeg vil derfor gerne afslutningsvis spørge, om ministeren kan anerkende, at denne afgift på ingen tænkelig måde er erhvervsfremmende for vognmandsbranchen.

Kl. 13:42

Første næstformand (Leif Lahn Jensen):

Ministeren.

Kl. 13:42

Erhvervsministeren (Morten Bødskov):

Som det er sagt seks-syv gange nu, hører spørgsmålet om kilometerbaseret vejafgift til hos skatteministeren. Det har jeg forsøgt at forklare spørgeren, inden vi stod her. Jeg synes ikke, at det har været sådan den bedste spørgetid for mit vedkommende, men det vælger spørgeren jo selv – jeg diskuterer ganske meget og ganske gerne, også med spørgeren, om fremtiden for dansk erhvervsliv.

Så hvis man har spørgsmål om CO2-afgift på landbruget eller kilometerbaseret vejafgift for lastbiler, kan man kigge på eksempelvis Skatteministeriets hjemmeside og se, hvad der står om det. Der står det. Så det kan man starte med at læse, og så kunne man måskebede min kollega om svar på de spørgsmål, man har rejst her.

Pointen er den, at dansk erhvervsliv gør det fremragende. Vi topper rigtig mange lister, når det handler om at være det bedste sted at drive virksomhed. Der er tårnhøj beskæftigelse, rekordlav ledighed, overskud i kassen og jo altså et erhvervsliv, som, også når det handler om grøn omstilling, gør det virkelig godt.

Kl. 13:43

Første næstformand (Leif Lahn Jensen):

Så siger vi tak til spørgeren. Der er et spørgsmål mere til erhvervsministeren.

Det er spørgsmål nr. 5, og det er fra hr. Sigurd Agersnap fra Socialistisk Folkeparti.

Kl. 13:43

Spm. nr. S 406

5) Til erhvervsministeren af:

Sigurd Agersnap (SF) (medspørger: Lisbeth Bech-Nielsen (SF)):

Mener ministeren, at der er udfordringer med forbrugerpriserne på bl.a. dagligvarer, og hvordan vil ministeren i så fald sikre en ordentlig kontrol hermed, når Forum for Forbrugerpriser først mødes igen til oktober?

Første næstformand (Leif Lahn Jensen):

Værsgo at læse spørgsmålet op.

Kl. 13:43

Sigurd Agersnap (SF):

Tak for det. Mit spørgsmål lyder: Mener ministeren, at der er udfordringer med forbrugerpriserne på bl.a. dagligvarer, og hvordan vil ministeren i så fald sikre en ordentlig kontrol hermed, når Forum for Forbrugerpriser først mødes igen til oktober?

Kl. 13:43

Første næstformand (Leif Lahn Jensen):

Ministeren.

Kl. 13:43

Erhvervsministeren (Morten Bødskov):

Tak for det spørgsmål. Jeg tror, at vi alle sammen på det seneste har mærket, at når vi går en tur i Netto og skal handle ind, betyder de stigende priser selvfølgelig rigtig meget for, hvor meget vi kan fylde kurven op. Og det skal vi holde øje med, og der er ingen tvivl om, at den her inflationskrise, som vi også kalder den, stadig påvirker mange familier.

Dengang det omtalte Forum for Forbrugerpriser blev nedsat, så vi rigtig store prisstigninger, og der var god grund til, at forummet blev nedsat for også at se de her prisstigninger efter i sømmene. Nu er vi imidlertid i en anden situation, end vi var i efteråret, hvor eksempelvis smør- og gaspriserne steg meget voldsomt; de er faldet nu.

Selv om inflationen er toppet, mærker både borgere, almindelige familier og virksomheder jo stadig væk konsekvenserne af de højere priser. Derfor er der god grund til, at forummet fortsætter deres arbejde og jo altså så også tilpasser arbejdet til den nye virkelighed, hvor vi nu begynder at kigge på mere strukturelle forhold i prisdannelsen. Det drøftede vi på sidste møde i forummet, og det var der enighed om at vi skulle se på. Derfor er aftalen, at vi mødes en gang efter Folketingets åbning i oktober måned, hvor Konkurrence- og Forbrugerstyrelsen så vil prøve at give en redegørelse for lige nøjagtig det, altså hvordan det er, at de ser de mere generelle behov for skærpet prisovervågning, når det handler om de her strukturelle forhold i prisdannelsen.

Så jeg tror sådan set ikke, at der er nogen uenighed i forummet om fremgangsmåden. Vi mødes, når Konkurrence- og Forbrugerstyrelsen har haft mulighed for at dykke ned i det her, for der er ingen tvivl om, at der meget vel kan være god grund til at kigge på det. Men det kræver, at vi kan få et ordentligt grundlag for det, og det var der også enighed om i forummet, da vi havde møde sidst.

Kl. 13:45

Første næstformand (Leif Lahn Jensen):

Spørgeren.

Kl. 13:45

Sigurd Agersnap (SF):

Tak for det, og tak for svaret til ministeren. Grunden til, at vi spørger til det her, er jo selvfølgelig, dels at man beslutter i Forum for Forbrugerpriser først at mødes efter sommer – det kan føles lidt langt ude i fremtiden – dels at vi ser, at priserne på bl.a. råolie, korn og energi er faldet, uden at priserne tilsvarende er faldet ude i supermarkederne. Det har jo fået en række eksperter fra bl.a. Forbrugerrådet Tænk og Københavns Universitet til at undre sig noget over de manglende prisfald.

Så mit opfølgende spørgsmål lyder: Deler ministeren ikke bekymringen for, om priserne følger med ned, når inflationstakten falder, og hvad vil ministeren bruge tiden indtil oktober på?

Kl. 13:46

Første næstformand (Leif Lahn Jensen):

Ministeren.

Kl. 13:46

Erhvervsministeren (Morten Bødskov):

Det er jo sådan, at jeg som minister heldigvis har en meget stor Konkurrence- og Forbrugerstyrelse, som netop har det her som hovedansvarsområde, og de skal jo så nu, som det er aftalt med dem, dykke ned i det generelle område, men også kigge på de mere strukturelle forhold i prisdannelsen. Og jeg tror, det er klogt, efter at vi i efteråret oplevede voldsomme stigninger på energi og på nogle fødevarer, at bruge tiden på at kigge grundigt på det. Og når det arbejde er færdigt, har vi aftalt i forummet, at vi så stikker hovederne sammen igen, populært sagt, og kigger på, hvad det så kan give anledning til af drøftelser.

Kl. 13:46

Første næstformand (Leif Lahn Jensen):

Spørgeren.

Kl. 13:46

Sigurd Agersnap (SF):

Tak for svaret. Det er jo interessant. Det her med, at man kigger på de strukturelle forhold, er jo meget relevant, især hvis ministeren også vil uddybe en lille smule, hvad det er for nogle strukturelle forhold, man kigger på. Der findes jo oceaner af strukturelle forhold bag selve prisdannelsen. Er det en antagelse om, at der kan være konkurrenceudfordringer nogle steder på markedet, eller er det andre strukturelle forhold, man vil kigge på?

Kl. 13:47

Første næstformand (Leif Lahn Jensen):

Ministeren.

Kl. 13:47

Erhvervsministeren (Morten Bødskov):

Jamen jeg synes, at det er værd bare lige at understrege, at det første arbejde, som Konkurrence- og Forbrugerstyrelsen har lavet, har vist, at de danske prisstigninger, som vi har set, jo ikke har afveget væsentligt fra, hvad vi har set i andre lande. Det betyder ikke, at der kan være nogle lidt mere strukturelle udfordringer, som vi skal have kigget på. Der er jeg for at sige det, som det er, som minister helt tryg ved, at vi har eksperter i vores Konkurrence- og Forbrugerstyrelse, der sidder og kigger på det her som en af deres hovedopgaver. Vi har et forum, som er nedsat under lidt andre omstændigheder til at kigge på prisstigningerne. Konkurrence- og Forbrugerstyrelsen får tid til at lave det her arbejde grundigt, og så tager vi en drøftelse af lige nøjagtig det, som spørgeren spørger til her.

Kl. 13:47

Første næstformand (Leif Lahn Jensen):

Så er der en medspørger. Det er fru Lisbeth Bech-Nielsen fra SF. Værsgo.

Kl. 13:47

Lisbeth Bech-Nielsen (SF):

Tak. Nu har vi jo hørt ministeren sige et par gange, at det er nogle underliggende strukturelle årsager, der skal undersøges, og derfor skal forummet først mødes i oktober efter Folketingets åbning. Men det, som jeg og min medspørger har prøvet at spørge ind til, er jo, at problemet med inflationen er nu og her. At inflationen er faldet eller ikke stiger lige så kraftigt nu, dækker jo over, at kerneinflationen er høj, og at der er en lang række fødevarer, som stadig væk er alt, alt for dyre, i forhold til at skibstransportpriser er faldet, og i forhold til at energipriser er faldet. Derfor er der jo stadig væk en forundring over, hvorfor priserne på visse fødevarer i dele af detailhandelen stadig væk er så utrolig høje. Og en formodning er jo, at det ikke skyldes detailhandelen selv, men andre led i kæden.

Kl. 13:49

Første næstformand (Leif Lahn Jensen):

Ministeren.

Kl. 13:49

Erhvervsministeren (Morten Bødskov):

Jeg er enig i, at inflationen er høj og presser almindelige familier, og det er jo derfor, regeringen og et bredt flertal i Folketinget lige har vedtaget en inflationshjælpepakke på 2,4 mia. kr. her i 2023, hvor vi eksempelvis sikrer, at folkepensionister, der modtager ældrecheck i 2023, får 5.000 kr. skattefrit i 2023. Det er bare for at nævne et eksempel fra den store pakke, vi har lavet.

Så synes jeg, at spørgeren selv giver svaret. Som jeg kan høre, er der masser af spørgsmål til, hvorfor det forholder sig, som det gør, og det har vi også diskuteret i anden sammenhæng. Derfor tror jeg faktisk, at det er meget godt, at vi skrider lidt grundigt til værks her og beder Konkurrence- og Forbrugerstyrelsen om med den kompetence, de nu engang har, at kigge på det her. Men det rigtige tidspunkt at gøre det på er også nu, for nu er inflationen nede og priserne nede på et mere roligt niveau, om man vil, selv om det stadig er højt. Og så kan man se på, om der er nogle strukturelle bevægelser og strukturelle forhold, som der er behov for en grundigere drøftelse af. Det er det, Konkurrence- og Forbrugerstyrelsen er blevet bedt om at lave et grundlag for.

Kl. 13:50

Første næstformand (Leif Lahn Jensen):

Spørgeren.

Kl. 13:50

Lisbeth Bech-Nielsen (SF):

Jeg forstår godt, at den slags diskussioner og undersøgelser kan tage tid. Men vi risikerer jo, at vi når et sted hen, hvor vi har haft en meget, meget høj fødevareinflation i flere år, hvor der er nogle, der måske har skummet fløden så at sige, før der kommer nogle konklusioner og måske noget handling på det her. Vi ser nogle af de store detailvirksomheder, som siger, at de jo nærmest har tabt penge på visse fødevareprodukter, og at de stadig væk ser en inflation på 14 pct. på en lang række fødevarer. Og der er jo ikke noget, der kan forklare det, i den nuværende situation.

Kl. 13:50

Første næstformand (Leif Lahn Jensen):

Ministeren.

Kl. 13:50

Erhvervsministeren (Morten Bødskov):

Det har jeg ikke noget grundlag for at udtale mig om, og det er derfor, jeg synes, det er rigtigt, at både vi i regeringen og i forummet kigger på det her lidt mere grundigt – hvilket der er enighed om i forummet – og så giver Konkurrence- og Forbrugerstyrelsen mulighed for at dykke ned i det. Det er jo det, der er deres opgave. Vi kan sagtens stå og have alle mulige gisninger her, men lige nøjagtig her tror jeg det er vigtigt, at vi giver dem, der har kompetencerne til det, den tid, der skal til for at komme med noget solidt, således at vi har et godt grundlag at diskutere det på.

Kl. 13:51

Første næstformand (Leif Lahn Jensen):

Så siger vi tak til medspørgeren og går tilbage til spørgeren. Hr. Sigurd Agersnap, værsgo.

Kl. 13:51

Sigurd Agersnap (SF):

Det her har jo store konsekvenser for rigtig mange danskeres økonomi i hverdagen, og derfor er det jo både interessant, men også virkelig vigtigt, hvad det er for nogle prismekanismer, der er. Derfor havde jeg i hvert fald en antagelse om, at Konkurrence- og Forbrugerstyrelsen arbejdede parallelt og løbende med at lave de nødvendige analyser og konkrete kontrakter, og at man så mødtes i Forum for Forbrugerpriser, når der blev behov for det. Kan ministeren ikke løfte en lille smule af sløret for, hvad det er for nogle strukturelle forhold eller analyser, Konkurrence- og Forbrugerstyrelsen skal se på og lave i mellemtiden, når nu Forum for Forbrugerpriser ikke skal mødes?

Kl. 13:52

Første næstformand (Leif Lahn Jensen):

Ministeren.

Kl. 13:52

Erhvervsministeren (Morten Bødskov):

Der var som sagt en ganske udmærket dialog i vores forum, og alle var enige om, at der var behov for at kigge lidt mere på de strukturelle bevægelser i prisdannelsen på bl.a. fødevareområdet. Så det er noget af det, vi kommer til at kigge på. Det, at Konkurrence- og Forbrugerstyrelsen så ikke har lavet noget, passer jo så heller ikke helt, for det, som forummet bad Konkurrence- og Forbrugerstyrelsen om, var netop at kigge på eksempelvis smørpriserne, men også i lyset af de meget stærkt stigende energipriser, eksempelvis gas, at se på, om der var noget, der i dansk sammenhæng afveg fra andre lande. Det har der ikke været.

Nu kigger vi så mere strukturelt på det. Det er et arbejde, som Konkurrence- og Forbrugerstyrelsen selvfølgelig løbende laver, men jeg synes, at det er rimeligt, at når vi er ude af en så kraftig stigning, som der har været, får man tiden til at lave et godt og grundigt stykke arbejde. Det var der som sagt god opbakning til i forummet.

Kl. 13:52

Første næstformand (Leif Lahn Jensen):

Så siger vi tak til spørgeren og tak til erhvervsministeren.

Så går vi til spørgsmål nr. 6, som er til beskæftigelsesministeren af hr. Nick Zimmermann fra Dansk Folkeparti.

Kl. 13:53

Spm. nr. S 387

6) Til beskæftigelsesministeren af:

Nick Zimmermann (DF):

Hvad mener ministeren om, at kun 39 pct. af kvindelige indvandrere fra Mellemøsten, Nordafrika, Pakistan og Tyrkiet er i beskæftigelse?

Første næstformand (Leif Lahn Jensen):

Værsgo.

Kl. 13:53

Nick Zimmermann (DF):

Tak for det. Hvad mener ministeren om, at kun 39 pct. af kvindelige indvandrere fra Mellemøsten, Nordafrika, Pakistan og Tyrkiet er i beskæftigelse?

Kl. 13:53

Første næstformand (Leif Lahn Jensen):

Beskæftigelsesministeren.

Kl. 13:53

Beskæftigelsesministeren (Ane Halsboe-Jørgensen):

Tak for det. Jeg mener, at alle, der kan arbejde, skal arbejde, og derfor er det her tal også for lavt. Der er et grundlæggende princip i vores land omkring ret og pligt, og vi møder folk med det grundlæggende princip, og det gælder selvfølgelig også, og det skal også gælde, den her gruppe. Hvis du vil have del i fællesskabets goder, skal du også være indstillet på at kunne bidrage til samfundet.

For regeringen er det helt centralt at stå vagt om den stramme, ansvarlige, konsekvente udlændingepolitik, og derfor har vi også meget klart sagt, at vi vil indføre en arbejdspligt for borgere med et integrationsbehov. Vi skal understøtte, at endnu flere indvandrere og efterkommere bliver en del af arbejdsfællesskabet. Så sent som i januar kunne vi dog konstatere, at forskellen mellem ikkevestlige indvandrere i arbejde og etniske danskere aldrig har været lavere, og i forhold til det tal, spørgeren har med, ser det allerede bedre ud.

Det seneste tal, som jeg som minister sendte over i sidste måned, går på, at tallet nu er steget til 52 pct. Det er stadig ikke højt nok, og vi skal stadig gøre mere, men det er resultater, vi skal bygge videre på. For vi skal have endnu flere i beskæftigelse, og det gælder også den her gruppe, og det håber jeg at Dansk Folkeparti vil være med til.

Kl. 13:54

Første næstformand (Leif Lahn Jensen):

Spørgeren.

Kl. 13:54

Nick Zimmermann (DF):

Hvad vil ministeren så helt konkret gøre ved problemet, som det er lige nu? Hvad er ministerens helt konkrete tanker?

Kl. 13:54

Første næstformand (Leif Lahn Jensen):

Ministeren.

Kl. 13:54

Beskæftigelsesministeren (Ane Halsboe-Jørgensen):

De helt konkrete tanker er jo at indføre en 37-timersarbejdspligt og sige, at hvis du er i vores kontanthjælpssystem med et integrationsbehov, så forventer vi, at du ikke bare står til rådighed for arbejdsmarkedet ligesom alle andre i systemet, men at du faktisk også gør en indsats for de her penge. Det har jeg som socialdemokrat ment længe, det mener regeringen også, og det står meget klart i regeringsgrundlaget, og det glæder jeg mig til at skulle forhandle med Folketingets partier om, herunder forhåbentlig Dansk Folkeparti.

Kl. 13:55

Første næstformand (Leif Lahn Jensen):

Spørgeren.

Kl. 13:55

Nick Zimmermann (DF):

Men prøv at høre her: Det her handler sådan set om, at vi danskere ikke mere gider at være med til at skulle rende og betale for, at der går en masse udlændinge derhjemme og laver ingenting, imens vi danskere skal knokle løs. Det bliver der simpelt hen nødt til at blive gjort noget ved. Og jeg synes egentlig, at regeringen har siddet på hænderne i efterhånden noget tid, i forhold til at der er rigtig meget snak og meget lidt handling.

Så hvornår kan vi se noget helt konkret handling fra regeringen i forhold til det her?

Kl. 13:55

Første næstformand (Leif Lahn Jensen):

Ministeren.

Kl. 13:55

Beskæftigelsesministeren (Ane Halsboe-Jørgensen):

Det er rigtigt, at det har vi ikke indført i de første 3 måneder, men det er ikke det samme, som at det ikke er på sporet. Det er faktisk rigtig, rigtig meget på sporet, og det er en af de opgaver, der ligger allerøvest på mit bord, altså både at få kigget på kontanthjælpssystemet, men også at få indført en 37-timersarbejdspligt for den her gruppe. Det handler jo om ret og pligt, det handler om, at vi skal have flere med i arbejdsfællesskabet, men det handler også om at møde folk med en forventning om, at når man er i Danmark, skal man bidrage, hvis man kan.

Kl. 13:56

Første næstformand (Leif Lahn Jensen):

Spørgeren.

Kl. 13:56

Nick Zimmermann (DF):

Men hele problemet er vel i virkeligheden, at man kan komme her til Danmark, lade være med at tage et arbejde og så komme hjem og sidde i sofaen og alligevel få en tårnhøj ydelse hver evige eneste måned, imens vi danskere så skal rende og knokle løs mindst 37 timer om ugen og tilmed nu lige en dag mere om året.

Så hvornår kan der netop i forhold til den her arbejdspligt, som regeringen har talt om i efterhånden noget tid nu, begynde at blive set nogle konkrete udspil fra regeringen?

Kl. 13:56

Første næstformand (Leif Lahn Jensen):

Ministeren.

Kl. 13:56

Beskæftigelsesministeren (Ane Halsboe-Jørgensen):

Det er på trapperne. Det er noget af det, som jeg, som jeg også lige sagde for lidt siden, arbejder meget målrettet med at vi kommer til at diskutere meget snart, og det er, fordi det er en vigtig opgave for regeringen. Det er vigtigt, at hvis man er i vores kontanthjælpssystem, så står man til rådighed for arbejdsmarkedet.

Der er mange steder ude på vores arbejdsmarked lige nu, hvor man ikke kan få den nødvendige arbejdskraft, man har brug for. Det harmonerer dårligt med, at vi stadig væk har nogle, der er på kontanthjælp, og som kan arbejde. Og derfor skal vi få kigget på det, herunder selvfølgelig arbejdspligten på de 37 timer.

Kl. 13:57

Første næstformand (Leif Lahn Jensen):

Vi siger tak til spørgeren, og tak til beskæftigelsesministeren.

Så går vi til spørgsmål nr. 7 til børne- og undervisningsministeren af fru Lotte Rod fra Radikale Venstre.

Kl. 13:57

Spm. nr. S 384

7) Til børne- og undervisningsministeren af:

Lotte Rod (RV):

Hvad er ministerens holdning til at udbetale midlerne, der var afsat til klimaerhvervsskolerne, til erhvervsskolerne bredt og med det samme?

Første næstformand (Leif Lahn Jensen):

Værsgo at læse spørgsmålet op.

Kl. 13:57

Lotte Rod (RV):

Tak for det. Hvad er ministerens holdning til at udbetale de midler, der er afsat til klimaerhvervsskolerne, til erhvervsskolerne nu med det samme?

Kl. 13:57

Første næstformand (Leif Lahn Jensen):

Ministeren.

Kl. 13:57

Børne- og undervisningsministeren (Mattias Tesfaye):

Tak for spørgsmålet. Den tidligere socialdemokratiske regering indgik sammen med DF, SF, Radikale og Kristendemokraterne en aftale om en ny reformpakke for dansk økonomi, og med aftalen blev det besluttet, at der skulle oprettes tre klimaerhvervsskoler, som skulle være kraftcentre med stærke faglige miljøer for grøn omstilling og bæredygtighed; der skulle investeres 100 mio. kr. årligt fra 2023-2028 og 30 mio. kr. årligt derefter. Men siden valget i november sidste år er der kommet en ny regering og et nyt politisk flertal, og det har også betydet, at det politiske flertal bag den gamle aftale ikke eksisterer mere.

Men det ændrer ikke på, at regeringen ønsker en markant styrkelse af erhvervsuddannelserne, fordi det er nødvendigt. Det fremgår også af regeringsgrundlaget, at arbejdet med at forbedre klima og miljø aktivt skal indarbejdes i erhvervsuddannelserne, fordi grøn omstilling kræver dygtige fagfolk. Regeringen vil derfor fortsat investere i, at erhvervsskolerne har det rette udstyr, de rette lærerkompetencer og fokus på arbejdsmarkedets behov, herunder grøn omstilling.

Jeg forstår spørgsmålet på den måde, at fru Lotte Rod mener, vi bør overveje at udbetale alle de afsatte midler til erhvervsskolerne uden at målrette dem specifikt til klimaformål. Det synes jeg også er en relevant diskussion. Regeringen vil fastholde ambitionen om grønne erhvervsuddannelser. Vi har bare ikke endnu i regeringen truffet beslutning om, hvordan de her midler konkret skal anvendes. Så jeg kan ikke give fru Lotte Rod et klart svar på spørgsmålet i dag, men jeg er fuldt opmærksom på, at det skal afklares – også gerne hurtigt.

Nu præsenterer vi i første omgang regeringens finanslovsforslag snart, og så ser vi på anvendelsen af midlerne til klimaerhvervsskoler umiddelbart bagefter.

Kl. 13:59

Første næstformand (Leif Lahn Jensen):

Spørgeren.

Kl. 13:59

Lotte Rod (RV):

Tak for svaret. Jeg fristes til at spørge: Men hvorfor skal erhvervsskolerne vente? Altså, jeg blev så glad, da ministeren blev udnævnt til minister; jeg og vi i Radikale Venstre har store forventninger til ministeren. Jeg tror, ministeren er en af dem, der faktisk kan inspirere mange unge til at vælge en erhvervsuddannelse, og jeg ved, at vi gør os mange af de samme tanker om gerne at ville lave gode erhvervsuddannelser, og så undrer det mig, at de penge ikke kommer ud til erhvervsuddannelserne med det samme.

Så sent som i sidste uge var vi samlet til kommunernes topmøde i Aalborg, og alle ministre argumenterer ligesom for, at man har lavet den her brede regering, sådan at folk kan regne med de aftaler, der er lavet. Og nu har erhvervsskolerne brugt en masse tid på at gå og tænke forskellige tanker; de har set frem til at få pengene ud. Hvorfor kommer de penge ikke bare nu? Hvorfor skal regeringen bruge mere tid til at overveje det igen?

Kl. 14:00

Første næstformand (Leif Lahn Jensen):

Ministeren.

Kl. 14:00

Børne- og undervisningsministeren (Mattias Tesfaye):

Det er, fordi vi har sådan en god lille bog her – grundloven – og i den står der, at regeringen ikke må bruge penge, før det er vedtaget i Folketinget. Og når vi fremsætter vores finanslovsforslag og forhåbentlig får det forhandlet igennem med et flertal af Folketingets medlemmer bag – det skulle nu nok kunne lade sig gøre – så håber jeg også, at det fremgår, at når den finanslov bliver vedtaget, vil der være penge til det her område.

Lige så snart det er vedtaget, skal det jo så udmøntes konkret. Jeg er med på, at vi er langt inde i året, og at det derfor haster, men vi er nødt til lige at afvente, at Folketinget har vedtaget en finanslov.

Kl. 14:00

Første næstformand (Leif Lahn Jensen):

Spørgeren.

Kl. 14:00

Lotte Rod (RV):

Jo, men jeg spørger til regeringens holdning. Altså, hvis regeringen alligevel har i tankerne at komme med det i finanslovsforslaget, hvorfor siger regeringen så ikke fuldstændig klart til alle de erhvervsskoler, som har kastet så mange kræfter efter at gøre sig overvejelser om, hvordan de kan bidrage til den grønne omstilling, at de her penge kommer?

Så mit spørgsmål går på: Siger ministeren nu til mig, at skolerne kan forvente, at de penge, der er aftalt, faktisk også kommer ud til skolerne i år?

Kl. 14:01

Første næstformand (Leif Lahn Jensen):

Ministeren.

Kl. 14:01

Børne- og undervisningsministeren (Mattias Tesfaye):

Pengene kan man forvente at regeringen vil foreslå, men om det bliver vedtaget af Folketinget, er vi nødt til lige at afvente lovgivningsprocessen omkring finansloven for at vide – af indlysende årsager. Og så er det også relevant, hvordan det skal udmøntes. Det kan jo enten blive udmøntet på den måde, at man opretter en ny skole – bygger den fra grunden af – eller det kan blive udmøntet på den måde, at man fordeler det til mange forskellige skoler eller til specifikke uddannelser. Det kan jo ske på mange forskellige måder.

I den gamle aftale fra før valget, som der altså ikke er flertal for mere, talte man om landbrugs-, transport-, energi-, byggeri-, industri- og affaldssektoren som nogle af de områder, det her kunne gå i retning af. Men den politiske diskussion skal vi have, lige så snart Folketinget forhåbentlig har vedtaget en ny finanslov.

Kl. 14:02

Første næstformand (Leif Lahn Jensen):

Spørgeren.

Kl. 14:02

Lotte Rod (RV):

Men det gør mig jo simpelt hen så glad, hvis regeringen faktisk har tænkt sig at give erhvervsskolerne de penge, som de venter på. Så undrer det mig bare, hvorfor ministeren så ikke bare svarede ja til mit første spørgsmål og sagde: Selvfølgelig skal de penge ud til skolerne, men vi mangler lige at diskutere, præcis hvordan vi gør det?

Kl. 14:02

Første næstformand (Leif Lahn Jensen):

Ministeren.

Kl. 14:02

Børne- og undervisningsministeren (Mattias Tesfaye):

Det konkrete beløb må afvente fremsættelsen af finanslovsforslaget, som sker snart, og den konkrete udmøntning må afvente Folketingets vedtagelse af finansloven. Men i erhvervsskolesektoren behøver man ikke være bange for, at de politiske ambitioner, der er omkring at styrke erhvervsuddannelserne, ikke fortsat er der på den her side af valget, og man behøver heller ikke være bange for, at de erhvervsuddannelser, der er særlig knyttet til den grønne omstilling, ikke vil få lidt ekstra kærlighed.

Kl. 14:03

Første næstformand (Leif Lahn Jensen):

Så siger vi tak til spørgeren og tak til børne- og undervisningsministeren.

Så går vi til spørgsmål nr. 8 til udlændinge- og integrationsministeren af fru Susie Jessen fra Danmarksdemokraterne.

Kl. 14:03

Spm. nr. S 382

8) Til udlændinge- og integrationsministeren af:

Susie Jessen (DD):

Hvad er ministerens holdning til, at Kommissionen for den glemte kvindekamp fortsat ikke er kommet med sine endelige anbefalinger, når kommissionen skulle afslutte sit arbejde i begyndelsen af 2023?

Første næstformand (Leif Lahn Jensen):

Værsgo at læse spørgsmålet op.

Kl. 14:03

Susie Jessen (DD):

Hvilken holdning har ministeren til, at Kommissionen for den glemte kvindekamp fortsat ikke er kommet med sine endelige anbefalinger, når kommissionen skulle afslutte sit arbejde i begyndelsen af 2023?

Kl. 14:03

Første næstformand (Leif Lahn Jensen):

Ministeren.

Kl. 14:03

Udlændinge- og integrationsministeren (Kaare Dybvad Bek):

Jeg vil gerne sige tak for spørgsmålet og for interessen for Kommissionen for den glemte kvindekamp og fokus på negativ social kontrol. Vi ønsker i regeringen at modvirke parallelsamfund og gøre det klart for alle, der bor i Danmark, at de grundlæggende værdier om frihed, demokrati og ligestilling mellem kønnene skal respekteres. Der er åbenlyse udfordringer med negativ social kontrol, og vi nedsatte sidste år Kommissionen for den glemte kvindekamp for at komme med bud på, hvordan piger og kvinder med minoritetsbaggrund kunne nyde de samme rettigheder som andre danske kvinder.

Det er dog også sådan, at når der udskrives valg til Folketinget, er det praksis, at alle regeringsnedsatte kommissioner, udvalg m.v. sættes i bero, og det betyder, at der ikke må ydes sekretariatsbistand eller afholdes møder. Det er også sket for Kommissionen for den glemte kvindekamp, og man har derfor ikke afholdt møder, siden der blev udskrevet valg til Folketinget i oktober. Regeringen har siden tiltrædelsen i december haft fokus på at løse de mest hastende sager først, men det er klart, at der efter en lang periode først med valg og derefter med regeringsdannelse, hvor ministerierne alene har fungeret som forretningsministerier, er en større bunke af sager, som regeringen skal tage stilling til. Derfor har vi endnu ikke truffet en endelig beslutning om Kommissionen for den glemte kvindekamp, men det skal ikke være nogen hemmelighed, at det er en dagsorden, som vi prioriterer meget højt i regeringen.

Kl. 14:04

Første næstformand (Leif Lahn Jensen):

Spørgeren.

Kl. 14:04

Susie Jessen (DD):

Tak for svaret. Som jeg hører det, er der jo så ikke en enighed i regeringen om, hvorvidt man skal fortsætte med det her arbejde og finde nogle muligheder for, at Kommissionen for den glemte kvindekamp kan fortsætte sit arbejde. Jeg synes virkelig, det er ærgerligt, hvis det ender med, at det her egentlig bare bliver lagt i skuffen, for vi har jo diskuteret et tørklædeforbud, og det har vi også haft oppe her i salen, men kommissionen havde ni andre anbefalinger alene i deres delanbefalinger, så der ligger jo rigtig, rigtig mange ting her vedrørende social kontrol. Det gælder både, hvad man kan gøre for at løse problemerne i skolerne, og opsøgende arbejde i hjemmet. Altså, der er rigtig mange forskellige ting i det, så det vil godt nok være meget ærgerligt, hvis det ender med, at den her kommission simpelt hen bare stopper. Kan ministeren svare mig på, hvornår regeringen kommer til at gøre op med sig selv, om den her kommission skal fortsætte eller ej?

Kl. 14:05

Første næstformand (Leif Lahn Jensen):

Ministeren.

Kl. 14:05

Udlændinge- og integrationsministeren (Kaare Dybvad Bek):

Jeg kan ikke give en præcis dato, men det nærmer sig jo, og jeg vil også sige, at jeg er helt enig. Jeg synes, vi oplever mere og mere groteske sager: unge kvinder, der bliver sendt på genopdragelsesrejser, og kontrol af folk med brug af forskellige teknologiske muligheder, airtags og andre ting, for ligesom at holde øje med familiemedlemmer. Nu så jeg i fjernsynet i går en dokumentar fra Sverige, hvor man har sådan nogle arrangerede prostitutionsægteskaber. Det er jo frygteligt, hvad folk finder på i nogle religiøse retninger, og det skal vi selvfølgelig kæmpe hårdt imod.

Kl. 14:06

Første næstformand (Leif Lahn Jensen):

Spørgeren.

Kl. 14:06

Susie Jessen (DD):

Ja, og jeg tror, at ministeren og jeg langt hen ad vejen er enige om, at der skal være et stort fokus på det her. Jeg har også lige set det der program fra DR om, hvad der foregår i Sverige lige nu med imamer, der faktisk sælger kvinder, og det er jo virkelig alarmerende. Og samtidig ser vi jo også tal fra Danmark, der viser, at det er, jeg tror over 20 pct. eller sådan noget, der ikke selv kan bestemme, hvem det er, de skal giftes med – altså, der er så meget social kontrol i hjemmet. Så gør det ikke ondt inde i ministerens socialdemokratiske hjerte, hvis det er sådan, at der ikke kommer noget videre arbejde med det her? Altså, ministeren har jo slået sig op på at være en strammer i udlændingepolitikken.

Kl. 14:07

Første næstformand (Leif Lahn Jensen):

Ministeren.

Kl. 14:07

Udlændinge- og integrationsministeren (Kaare Dybvad Bek):

Jo, altså, det ville gøre ondt, hvis regeringen og dermed mig som minister ikke tog social kontrol alvorligt, og jeg tror, det er meget vigtigt at forstå, at nu er vi nået langt med det, man kunne kalde parallelsamfund i fysisk forstand, altså boligområder, hvor der er parallelkultur, men man skal bare huske på, at man jo sagtens kan opretholde et parallelsamfund inde i sit eget hoved. Altså, man behøver ikke have en fysisk barrikade for at leve i en anden verden. Og den kamp er meget længere og meget større end det, der handler om sådan at nedbryde de fysiske parallelsamfund.

Kl. 14:07

Første næstformand (Leif Lahn Jensen):

Spørgeren.

Kl. 14:07

Susie Jessen (DD):

Det er vi enige om. Så kunne jeg egentlig godt tænke mig at høre, nu når Kommissionen for den glemte kvindekamp så muligvis bliver lagt i graven – det er jeg godt nok ked af at høre – hvad regeringen så vil foretage sig af initiativer for at gøre op med social kontrol i muslimske kredse. Det er altså et af de allerstørste ligestillingsproblemer, vi har her i Danmark, og det bliver der ikke talt nok om, og jeg er virkelig bange for, at det heller ikke kommer til at blive et emne for regeringen, når der er folk som Moderaterne med.

Kl. 14:08

Første næstformand (Leif Lahn Jensen):

Ministeren.

Kl. 14:08

Udlændinge- og integrationsministeren (Kaare Dybvad Bek):

Jeg er helt enig i, at det er et af de største problemer, og det kommer vi også til at præsentere løsninger på. Jeg har dem ikke endnu. Men jeg vil også sige, at en ting, jeg har lært af min mor, er, at man ikke skal tage sorgerne på forskud, og der er ingen grund til, at spørgeren, før der er truffet en beslutning om Kommissionen for den glemte kvindekamp, allerede nu begynder at begræde nedlæggelsen af den. Lad os lige se, om det går sådan, før vi begynder at begræde det.

Kl. 14:08

Første næstformand (Leif Lahn Jensen):

Så siger vi tak til spørgeren.

Vi går videre til spørgsmål nr. 9, som også er til udlændinge- og integrationsministeren, af fru Rosa Lund fra Enhedslisten.

Kl. 14:09

Spm. nr. S 398

9) Til udlændinge- og integrationsministeren af:

Rosa Lund (EL):

Ministeren har i dagbladet Politiken den 11. maj 2022 udtalt, at »det er fair, at de, der bidrager til vores samfund, også kommer tættere på en opholdstilladelse. I den ordning der er, betyder det meget, at man er i job, og det er man jo også, hvis man er lærling eller elev på et plejehjem eller på en byggeplads«, synes ministeren nu ikke længere, at det er fair, at dem, der bidrager til samfundet, kommer tættere på en opholdstilladelse, og er det at være i lære på en byggeplads eller et plejehjem ikke længere at være på arbejde?

Første næstformand (Leif Lahn Jensen):

Værsgo at læse spørgsmålet op.

Kl. 14:09

Rosa Lund (EL):

Ministeren har i dagbladet Politiken den 11. maj 2022 udtalt, at »det er fair, at de, der bidrager til vores samfund, også kommer tættere på en opholdstilladelse. I den ordning der er, betyder det meget, at man er i job, og det er man jo også, hvis man er lærling eller elev på et plejehjem eller på en byggeplads«, synes ministeren nu ikke længere, at det er fair, at dem, der bidrager til samfundet, kommer tættere på en opholdstilladelse, og er det at være i lære på en byggeplads eller et plejehjem ikke længere at være på arbejde?

Kl. 14:09

Første næstformand (Leif Lahn Jensen):

Ministeren.

Kl. 14:09

Udlændinge- og integrationsministeren (Kaare Dybvad Bek):

Tak for spørgsmålet. Jeg tror først, jeg vil sige, at jeg antager, at der er tale om permanent opholdstilladelse. Det er jo det, som Politiken har citeret mig for. Ellers er det i hvert fald en anden debat. Men jeg vedstår mig det, som jeg udtalte for et års tid siden. Der havde vi også en anden regering i Danmark. Som sådan har jeg ikke ændret holdning, men spørgsmålet om lønnet praktik i opgørelse af beskæftigelsessager om permanent opholdstilladelse er selvfølgelig en overvejelse, som jeg er opmærksom på, bl.a. fordi jeg nu for anden uge i træk er hernede i salen at diskutere det. Det er jo dejligt at tage så relevant en diskussion. Jeg synes, der er muligheder for at gøre det bedre end i dag. Men jeg tror også, det er vigtigt at sige, at som medlem af regeringen har man selvfølgelig et regeringsgrundlag og en prioriteringsliste over de ting, som kommer først i køen, og der har jeg allerede rigeligt med forslag på vej, også nogle, som spørgerens parti vil finde positive.

Kl. 14:10

Første næstformand (Leif Lahn Jensen):

Spørgeren.

Kl. 14:10

Rosa Lund (EL):

Jamen de forslag glæder vi os da til at se. Det ændrer bare ikke på, at det er det her, vi er optaget af lige nu. Og det er rigtigt, at ministeren sagde det, jeg citerede, jeg læste op, da han var minister i en anden regering. Men han var trods alt minister for det samme område, som han er minister for nu. Og det er derfor, jeg er lidt nysgerrig på: Hvad er det, der har ændret sig, siden ministeren ikke længere mener, at ens læretid skal tælle med, når man søger om permanent ophold? Kan ministeren ikke godt selv se, at det er en lille smule mærkeligt, at man har ændret holdning her?

Kl. 14:11

Første næstformand (Leif Lahn Jensen):

Ministeren.

Kl. 14:11

Udlændinge- og integrationsministeren (Kaare Dybvad Bek):

Nej, det, der har ændret sig, er, at der er kommet et regeringsprogram, hvor prioriteterne for regeringen står. Det er jo ligesom, når Enhedslisten vedtager et nyt arbejdsprogram, principprogram. Så står der heller ikke længere, at man kun må eje sin tandbørste, men at man også må eje flere ting. Og så ændrer politikken sig jo også for Enhedslistens folketingsmedlemmer. Sådan er det altså også at sidde i en regering.

Kl. 14:11

Første næstformand (Leif Lahn Jensen):

Spørgeren.

Kl. 14:11

Rosa Lund (EL):

Det er jo altid dejligt, at udlændinge- og integrationsministeren er så opdateret på Enhedslistens politik. Ligesom ministeren er det, er Enhedslisten jo også opdateret på Socialdemokratiets politik. Og sidst jeg tjekkede, mente Socialdemokraterne, at læretid skal tælle med, når man søger om permanent ophold. Så det, der har ændret sig, er simpelt hen, at man er gået i regering med nogle, Moderaterne f.eks., som jeg kan læse mig til også mener at læretid skal tælle med. Hvorfor er det så kommet så langt ned ad listen?

Kl. 14:12

Første næstformand (Leif Lahn Jensen):

Ministeren.

Kl. 14:12

Udlændinge- og integrationsministeren (Kaare Dybvad Bek):

Jeg kan dårligt svare på, hvorfor regeringsprogrammet præcis er, som det er, for jeg var ikke selv en del af de forhandlinger. Men det er selvfølgelig sådan, at når der er lavet et regeringsprogram med nogle klare prioriteter – spørgeren kender jo også godt de prioriteter, der ligger: spørgsmålet om familiesammenføring, spørgsmålet om syriske kvinder, der er i udsendelsesposition, spørgsmålet om udenlandsk arbejdskraft, spørgsmålet om 37 timers arbejdspligt – så er det de ting, der ligger øverst på mit bord. Der er jo en vis kapacitet til at gennemføre ændringer i et ministerium. Sådan vil det altid være.

Kl. 14:12

Første næstformand (Leif Lahn Jensen):

Spørgeren.

Kl. 14:12

Rosa Lund (EL):

Men nu er det jo bare det, at jeg ved – for det har jeg aftalt med ministeren for lidt under et år siden – at der ligger et stykke arbejde klar i ministeriet, som bare kan lægges frem her i Folketingssalen. Hvorfor har ministeren så ikke lagt det frem for sine regeringskollegaer, Moderaterne og Venstre, og sagt: Det her arbejde er færdigt; vi kan bare gennemføre det? Vi kan jo læse i dagbladet Politiken, at bl.a. Moderaterne går ind for, at reglerne skal ændres. Så hvorfor har ministeren ikke lagt det frem?

Kl. 14:13

Første næstformand (Leif Lahn Jensen):

Ministeren.

Kl. 14:13

Udlændinge- og integrationsministeren (Kaare Dybvad Bek):

Jamen det er jo ligesom, når Enhedslistens forskellige fraktioner forhandler et principprogram mellem Danmarks Kommunistiske Parti og Kommunistisk Arbejderparti, og hvad de hedder. Så er der nogle balancer i sådan et program, og nogle ting, der skal være først, og nogle ting, der skal være sidst. Sådan er det også i et regeringsprogram. Så det forestiller jeg mig at ordføreren kan sætte sig ind i.

Kl. 14:13

Første næstformand (Leif Lahn Jensen):

Så siger vi tak til spørgeren.

Vi går videre til spørgsmål nr. 10, også til udlændinge- og integrationsministeren. Og det er af hr. Mikkel Bjørn fra Dansk Folkeparti.

Kl. 14:14

Spm. nr. S 408 (omtrykt)

10) Til udlændinge- og integrationsministeren af:

Mikkel Bjørn (DF):

Mener ministeren, at det er rimeligt, at den kriminelle udlænding Asad Ali Osman kan få to advarsler og tre betingede udvisningsdomme, og synes ministeren, at det er ærligt at foregøgle over for de danske borgere og vores retssystem, at der vil ske udvisning ved gentagen kriminalitet, når der intet sker?

Skriftlig begrundelse

I en sag fra Odense, som det fremgår af Fyens.dk under overskriften »Påkørte mand med vilje ved Lidl: To bandemedlemmer udvises - vidner var bange for at udtale sig - Jeg kan bare huske lyden, da bilen ramte« fra den 1. marts 2023 fremgår det, at Asad Ali Osman har fået to advarsler og tre betingede domme.

Første næstformand (Leif Lahn Jensen):

Værsgo at læse spørgsmålet op.

Kl. 14:14

Mikkel Bjørn (DF):

Tak for det. Jeg vil godt bede ministeren kommentere på, om han mener, det er rimeligt, at den kriminelle udlænding Asad Ali Osman kan få to advarsler og tre betingede udvisningsdomme, og synes ministeren, at det er ærligt at foregøgle over for de danske borgere og vores retssystem, at der vil ske udvisning ved gentagen kriminalitet, når der gang på gang intet sker?

Kl. 14:14

Første næstformand (Leif Lahn Jensen):

Ministeren.

Kl. 14:14

Udlændinge- og integrationsministeren (Kaare Dybvad Bek):

Jeg vil først og fremmest sige til spørgeren, at jeg jo selvfølgelig ikke i Folketingssalen og generelt som en, der har myndighed på det her område, kan udtale mig om konkrete sager. Jeg vil sige det sådan, at det er godt, at det er opløftende, at vi har folketingsmedlemmer, som holder øje med de her ting. Jeg er også enig med spørgeren her i, at kriminelle udlændinge ikke er velkomne i Danmark, og at man, hvis man misbruger sit ophold i Danmark til at begå kriminalitet, så ikke har noget at gøre her i landet.

Men der, hvor vores veje skilles, er jo nok i forhold til det med at få udvist flest mulige udlændinge, altså at regeringen ønsker at gøre det inden for konventionerne, hvorimod spørgerens parti ønsker at gøre det uden for konventionerne. Vi mener også, at det er en central værdi, at vi har tillid til vores myndigheder og også tillid til, at domstolene træffer en rigtig afgørelse i straffesager. En tidligere advarsel om udvisning er et blandt flere elementer, som indgår i den proportionalitetsvurdering, som domstolene foretager, når de tager stilling til, om en udvisning med sikkerhed vil være i strid med Danmarks internationale forpligtigelser.

Så vil jeg afslutningsvis sige, at jeg synes, det er vigtigt at understrege, at udlændingelovens udvisningsregler giver vid adgang til udvisning, og at det helt grundlæggende er sådan, at hvis en udlænding efter reglerne kan udvises af Danmark, så skal der ske en udvisning, medmindre det med sikkerhed er i strid med de internationale konventioner.

Kl. 14:16

Første næstformand (Leif Lahn Jensen):

Spørgeren.

Kl. 14:16

Mikkel Bjørn (DF):

Det er meget fint, at ministeren ikke vil kommentere den konkrete sag, men så kunne han jo eventuelt konkretisere sin holdning til det fænomen, at der er mennesker hertillands, der går ud og begår kriminalitet, som voldtager, stjæler, røver, gang på gang, som får udvisningsadvarsler igen og igen, og som alligevel ikke bliver udvist, når de går ud og igen begår ny kriminalitet. Altså, det er da at foregøgle danskerne, at der er en udvisningspraksis, som grundlæggende ikke er til stede.

Synes ministeren – og det vil jeg gerne bede om et ærligt svar på – at det er rimeligt, at vi fastholder en praksis, hvor vi foregøgler danskerne, at der sker udvisninger ved kriminalitet begået af udlændinge, når vi gentagne gange ser mennesker med adskillige advarsler, betingede udvisninger og meget andet, der ikke bliver udvist for grov personfarlig kriminalitet? Altså, det er da en dybt uansvarlig praksis at fastholde, og jeg vil gerne bede om, at ministeren kommenterer på den sag.

Kl. 14:16

Første næstformand (Leif Lahn Jensen):

Ministeren.

Kl. 14:16

Udlændinge- og integrationsministeren (Kaare Dybvad Bek):

Jeg bliver nødt til at holde fast i spørgeren her. Altså, jeg ved jo, at spørgeren er god til at stille spørgsmål skriftligt, så jeg vil næsten opfordre til også at grave ned i det her spørgsmål. For vi får udvist rigtig mange ved dom. Det er en lille del af dem, som har været advaret før det.

Hvis man nu tager sidste år, blev der udvist 1.206, og det antal, som forudgående havde fået en advarsel, var 75. Det er en lille del. Langt størstedelen bliver udvist. Vi har samlet set, jeg mener, det er omkring 150 mennesker siddende, som er udvisningsdømte, og som vi ikke er kommet af med, men vi har altså langt, langt flere, der ryger ud hvert eneste år.

Kl. 14:17

Første næstformand (Leif Lahn Jensen):

Spørgeren.

Kl. 14:17

Mikkel Bjørn (DF):

Jeg vil sige til ministeren, at det ved gud også er alt, alt for mange mennesker. Nu er jeg skolelærer, og jeg kan godt fortælle, at hvis man gang på gang sagde til børnene, at hvis du gør det der igen, falder konsekvensen altså, og børnene så igen og igen bare gjorde det, man bad dem om at lade være med, og konsekvensen aldrig faldt, så ville det jo grundlæggende sende et signal til børnene, og i det her tilfælde de kriminelle udlændinge, der er tale om, om, at der ikke var nogen konsekvens ved nogle – hvad skal man sige – dybt problematiske handlinger. Altså, det er da ikke rimeligt, at mennesker, i det her tilfælde udlændinge, som har begået kriminalitet, som måske har voldtaget, som har gjort noget andet, skal have så mange advarsler, før de bliver udvist.

Kl. 14:18

Første næstformand (Leif Lahn Jensen):

Ministeren.

Kl. 14:18

Udlændinge- og integrationsministeren (Kaare Dybvad Bek):

Jamen de får jo heller ikke særlig mange advarsler. Det er jo en meget lille del, der får advarsler. Altså, jeg ved ikke, hvor den påstand kommer fra. Jeg er med på, at vi kan bore det ud, men jeg siger bare, at der i 2019 blev udvist 1.941, i 2020 1.365, i 2021 1.125 og sidste år 1.206. Det er sammenlagt tæt på 5.000 mennesker, som er blevet udvist. Hvis de stadig var i landet, ville Kærshovedgård jo være på størrelse med Brande Kommune. Men det er det ikke, og det er jo, fordi vi får dem ud.

Kl. 14:18

Første næstformand (Leif Lahn Jensen):

Spørgeren.

Kl. 14:18

Mikkel Bjørn (DF):

Men det, at der er nogle mennesker, der rent faktisk bliver udvist, er jo udelukkende et udtryk for, at vi helt generelt har taget alt for mange mennesker ind, som ikke kan finde ud af at opføre sig ordentligt. Og så er der en del af dem, der bliver udvist, men der er jo alt, alt for mange, der ikke bliver det. For nylig var der en sag med en udlænding, som blev idømt et midlertidigt indrejseforbud for voldtægt af en 16-årig pige. En længere udvisning vurderedes at være i strid med Danmarks internationale forpligtelser.

Hvordan kan ministeren forsvare at fastholde et internationalt baseret regelsystem, som på den måde slår ring om kriminelle udlændinge?

Kl. 14:19

Første næstformand (Leif Lahn Jensen):

Ministeren.

Kl. 14:19

Udlændinge- og integrationsministeren (Kaare Dybvad Bek):

Det er rigtigt, at der er nogle sager, hvor man tager sig til hovedet over det og tænker: Hvad er det, der foregår? Men vi har skrevet under på konventionerne, og vi er en del af det internationale retssamfund. Det har altid været en fordel for små lande at have fælles regler, som vi er en del af, og det er jo eksempelvis også sådan, at der, hvis det drejer sig om folk, der er statsløse og andre ting, så ikke er noget sted at udvise dem til, og der kan også være andre forhold, der gør sig gældende. Der kan være folk, der har brug for pleje, eller hvad det nu drejer sig om, og så kan man ikke udvise dem. Men at påstå, at folk ikke bliver udvist, eller at påstå, at de får masser af advarsler, før de bliver udvist, tror jeg ikke man kan. Det er ikke det, jeg kan læse ud af de her tal.

Kl. 14:20

Første næstformand (Leif Lahn Jensen):

Det var så afslutningen på det spørgsmål.

Vi går videre til spørgsmål nr. 11, som også er stillet til udlændinge- og integrationsministeren af den samme spørger, hr. Mikkel Bjørn fra Dansk Folkeparti.

Kl. 14:20

Spm. nr. S 410 (omtrykt)

11) Til udlændinge- og integrationsministeren af:

Mikkel Bjørn (DF):

Vil ministeren skabe et klart og forståeligt retssystem, hvor en advarsel faktisk er en advarsel, og en betinget dom faktisk er en betinget dom – og som i alle andre sager altså konverteres til ubetinget ved gentagen kriminalitet?

Skriftlig begrundelse

I en sag fra Odense, som det fremgår af Fyens.dk under overskriften »Påkørte mand med vilje ved Lidl: To bandemedlemmer udvises - vidner var bange for at udtale sig - Jeg kan bare huske lyden, da bilen ramte« fra den 1. marts 2023 fremgår det, at Asad Ali Osman har fået to advarsler og tre betingede domme.

Første næstformand (Leif Lahn Jensen):

Værsgo at læse spørgsmålet op.

Kl. 14:20

Mikkel Bjørn (DF):

Tak for det. Jeg vil i forlængelse af mit tidligere spørgsmål godt bede ministeren kommentere på, om han vil skabe et klart og forståeligt retssystem, hvor en advarsel faktisk er en advarsel, og en betinget dom faktisk er en betinget dom, som i alle andre sager altså konverteres til ubetinget, hvis man igen og igen går ud og begår ny kriminalitet.

Kl. 14:20

Første næstformand (Leif Lahn Jensen):

Ministeren.

Kl. 14:20

Udlændinge- og integrationsministeren (Kaare Dybvad Bek):

Jeg forstår spørgsmålet sådan, at der spørges til muligheden for at indføre regler, der betyder, at advarsel om udvisning automatisk konverteres til en dom om udvisning ved gentagen kriminalitet.

Det danske system er indrettet på en måde, hvor det er domstolene, der på baggrund af en konkret vurdering i forbindelse med en straffesag beslutter, om der skal ske en udvisning. I spørgsmålet om, om der skal ske udvisning, skal man selvfølgelig se det i lyset af de internationale konventioner. Det følger af reglerne, at hvis en kriminel udlænding efter udvisningsreglerne kan udvises af Danmark, skal der også ske udvisning, medmindre det med sikkerhed vil være i strid med Danmarks internationale forpligtelser. Det er således alene, når det vurderes, at en udvisning med sikkerhed vil være i strid med vores forpligtelser, at der meddeles advarsel om udvisning.

Hvis der ligger en tidligere advarsel, taler det selvfølgelig for, der skal ske udvisning anden gang, men det er blot et af flere elementer, som indgår i den proportionalitetsvurdering, som domstolene foretager, når de tager stilling til, hvorvidt en udvisning med sikkerhed vil være i strid med vores internationale forpligtelser. En tidligere advarsel om udvisning har derfor betydning i forhold til en eventuel senere afgørelse om udvisning. Og så skal vi også huske på, at der selvfølgelig sagtens kan ske udvisning, selv om der ikke ligger nogen tidligere advarsler. Det synes jeg egentlig sådan alt i alt er et system, der er til at forstå.

Kl. 14:21

Første næstformand (Leif Lahn Jensen):

Spørgeren.

Kl. 14:21

Mikkel Bjørn (DF):

Jeg synes bare grundlæggende, det er en ansvarsfraskrivelse fra ministerens side. Ja, det er domstolene, der dømmer folk hertillands, men det er jo Folketingets politikere her, der tilrettelægger den lovgivning, som domstolene dømmer efter, og det vil sige, at hvis ministeren rent faktisk havde mod på det, kunne han jo sammen med Dansk Folkeparti være med til at tilrettelægge en lovgivning, som sikrede, at de her mennesker ikke kunne gå ud og begå gentagen kriminalitet, få advarsler om at blive udvist og så begå ny kriminalitet uden derefter at blive udvist.

Det er jo en dybt, dybt forrykt praksis, hvis der er udlændinge, der kan gå ud og voldtage, stjæle, røve, slå folk ned på gaden og så få en advarsel om udvisning, og når de så gør det igen, bliver de ikke udvist derefter. Det er da en dybt forrykt praksis, og jeg forstår ikke, at ministeren ikke kan tage ansvaret på sig og sige, at det her system skal vi grundlæggende have ændret, fordi det ikke er retfærdigt over for danske borgere, at deres tryghed på den måde skal undergraves af internationale konventioner, som ministeren står her og forsvarer.

Kl. 14:22

Første næstformand (Leif Lahn Jensen):

Ministeren.

Kl. 14:22

Udlændinge- og integrationsministeren (Kaare Dybvad Bek):

Vi ønsker, at der er flere, der skal udvises, og vi undersøger i øjeblikket, hvordan det kan lade sig gøre, men det ændrer ikke ved, at spørgerens eget parti har haft en endog meget stor indflydelse på dansk politik og har endda været det største borgerlige parti i hele valgperioden fra 2015 til 2019. Der skal jeg da hilse og sige, at tallene var noget værre dengang, end de er nu. Jeg skal da hilse og sige, at det var sværere at få folk ud af landet, som ikke havde lovligt ophold her i Danmark. Så selv om spørgeren selvfølgelig ikke selv personligt var en del af det, må jeg sige, at det aldrig har gået bedre med at få sendt folk ud, end det gør nu.

Kl. 14:23

Første næstformand (Leif Lahn Jensen):

Spørgeren.

Kl. 14:23

Mikkel Bjørn (DF):

Jamen det er da rigtigt, at der er lavet en masse hensigtsmæssige stramninger gennem 00'erne og op til i dag, men det ændrer jo ikke på, at jeg vitterlig ugentligt kan læse artikler i danske nyhedsmedier om udlændinge, som voldtager, som røver, som slår folk ned, som stjæler og alt muligt andet, og de bliver ikke udvist. De gør det igen og igen, og det er da dybt problematisk, at ministeren står og fastholder en praksis, hvor det forsvares inden for rammerne af det internationale konventionssystem. Så må ministeren jo konkretisere, hvad han har af initiativer for at få ændret de konventioner her og nu, for det er ikke rimeligt, at danskerne skal sidde og vente.

Kl. 14:24

Første næstformand (Leif Lahn Jensen):

Tak. Ministeren.

Kl. 14:24

Udlændinge- og integrationsministeren (Kaare Dybvad Bek):

Jeg vil meget gerne komme med de bud, vi har på at stramme det yderligere, men jeg tror også bare, vi må sige, at det her er udtryk for en forskel i synet på, hvor de ydre grænser af udlændingepolitikken går. Jeg mener, det er et helt legitimt synspunkt at sige, at vi skal ud af konventionerne, men jeg mener bare ikke, at man kan bygge en regering på det. Og når Dansk Folkeparti som sådan det væsentligste parti er imod det, mener jeg også, at man grundlæggende har et andet syn på, hvor løsninger skal findes. Jeg tror, det vil være enormt omkostningsfuldt i Danmark, hvis vi melder os ud af vores internationale sammenhænge.

Kl. 14:24

Første næstformand (Leif Lahn Jensen):

Spørgeren.

Kl. 14:24

Mikkel Bjørn (DF):

Sandheden er jo grundlæggende, at det politiske manøvrerum for at stramme udlændingepolitikken, i særdeleshed i forhold til det her med udvisningsdomme, er meget begrænset inden for rammerne af de internationale konventioner. Det vil sige, at så længe ministeren sidder og siger, at vi ikke kan bygge en regering på at tage et opgør med de her problematiske dele af de internationale konventioner – så kan der være nogle, man bevarer, hvis de fungerer – som forsvarer, at kriminelle udlændinge hertillands kan blive uden konsekvenser, så kommer vi jo aldrig et sted hen, hvor der er mennesker, der rent faktisk får tryghed og retssikkerhed i deres eget land.

Kl. 14:25

Første næstformand (Leif Lahn Jensen):

Ministeren.

Kl. 14:25

Udlændinge- og integrationsministeren (Kaare Dybvad Bek):

Det er rigtigt, at der på mange områder ikke kan strammes mere. Det er rigtigt, og det er forlorent, hvis man påstår, at der kan laves meget, meget store stramninger uden at støde på konventionerne. Det er jeg enig med spørgeren i, men jeg må også bare sige, at spørgerens parti jo har bakket op om regeringer, der har stået på præcis det samme standpunkt, som jeg står på her, nemlig at den ydre grænse er konventionerne. Det har man bakket op om i 14 år sammenlagt. Så hvis man synes, det principielt og helt grundlæggende var så forræderisk over for fædrelandet at gøre det, så forstår jeg simpelt hen ikke, at man i så mange år har bakket op om det.

Kl. 14:25

Første næstformand (Leif Lahn Jensen):

Så siger vi tak til spørgeren og tak til udlændinge- og integrationsministeren.

Og vi går videre til spørgsmål nr. 12, som er stillet til ministeren for fødevarer, landbrug og fiskeri af hr. Per Larsen fra Det Konservative Folkeparti.

Kl. 14:26

Spm. nr. S 399

12) Til ministeren for fødevarer, landbrug og fiskeri af:

Per Larsen (KF):

Hvad er ministerens holdning til, at 21 ud af 25 avlere, der venter på afgørelse i kalibreringssagerne i forbindelse med minkskandalen, har fået besked fra Minksekretariatet om, at deres sag igen er udsat?

Første næstformand (Leif Lahn Jensen):

Værsgo at læse spørgsmålet op.

Kl. 14:26

Per Larsen (KF):

Tak for det. Hvad er ministerens holdning til, at 21 ud af 25 avlere, der venter på afgørelse i kalibreringssagerne i forbindelse med minkskandalen, har fået besked fra Minksekretariatet om, at deres sag igen er udsat?

Kl. 14:26

Første næstformand (Leif Lahn Jensen):

Ministeren.

Kl. 14:26

Ministeren for fødevarer, landbrug og fiskeri (Jacob Jensen):

Tak til hr. Per Larsen for spørgsmålet. Jeg er fuldstændig enig med spørgeren i, at det er meget utilfredsstillende, at der er minkavlere, der skal vente endnu længere tid, før de får en afklaring, og jeg er ærlig talt også frustreret på vegne af dem og deres familier. Spørgeren er formentlig bekendt med, at regeringen her i starten af 2023 vil præsentere en model, der giver minkavlerne deres erstatninger og kontoudbetalinger hurtigere. Det er en del af regeringsgrundlaget, og det vil ske inden for ganske kort tid. Vi er ved at lægge sidste hånd på oplægget.

Så lad mig understrege, at det ligger regeringen og dermed også mig meget på sinde, at vi får afsluttet forløbet omkring minkaflivningerne og erstatningerne hurtigst muligt. Det skylder vi minkavlerne og deres familier, og derfor håber jeg også meget på, at der vil være vilje til at bakke op om regeringens oplæg, ikke mindst hos partierne bag aftalen om erstatning til minkavlerne. Vi bærer et ansvar for, at der med afslutningen af erstatningssagerne også kan blive sat et ordentligt og værdigt punktum.

Kl. 14:27

Første næstformand (Leif Lahn Jensen):

Spørgeren.

Kl. 14:27

Per Larsen (KF):

Ja, for jeg er jo nødt til at sige, at jeg synes, det er dybt, dybt problematisk, at der faktisk kan gå op til 1.000 dage, fra at de her mink er blevet aflivet, til at selve modellen ligesom bliver godkendt og man ved med sikkerhed, hvor meget det her kommer til at koste. Hvad er det, ministeren helt konkret har gjort for at sikre, at vi nu så også kan overholde den der frist, som avlerne er stillet i udsigt, i forhold til at vi kommer hen til den 1. juni?

Kl. 14:28

Anden næstformand (Jeppe Søe):

Ministeren.

Kl. 14:28

Ministeren for fødevarer, landbrug og fiskeri (Jacob Jensen):

Som jeg sagde i min indledning, fremgår det også af vores regeringsprogram – og det agter jeg selvfølgelig at leve op til – at vi kommer med en model, som gør, at det kan gå hurtigere, både i forhold til at den her acontomodel, der allerede er i spil, også kan forbedres, og i forhold til at vi kan få afsluttet sagerne hurtigere end det, der tidligere har været lagt op til. Det er også klart, at der ligger mange forskellige individuelle hensyn, der skal tages. Det er det, man kalder den skemalagte model. Der er rigtig mange forskellige hensyn, der skal tages. Derudover skal der også indhentes den nødvendige dokumentation fra avlerne, og det har i visse tilfælde været svært og kompliceret, og derfor er de berørte avlere også her ved udgangen af februar 2023 blevet orienteret om den status. Hvis ikke der kommer nye uventede oplysninger frem i sagerne, forventes det, at de resterende prøvesager også bliver afgjort inden for 2-3 måneder fra nu.

Kl. 14:29

Anden næstformand (Jeppe Søe):

Tak. Spørgeren.

Kl. 14:29

Per Larsen (KF):

Minkavlerne blev jo stillet i udsigt ved regeringsdannelsen, at fordi man ligesom lavede en aftale om, at statsministeren ikke skulle undersøges i en advokatundersøgelse, ville der så komme til at ske en hastig behandling af de her sager. Når vi så kigger på det, må man jo bare sige, at det er utilfredsstillende, at de så bliver udsat en gang til. Nu er det kalibreringssagerne, det her handler om, men hvad man resten af avlerne – hvornår kan de forvente at de får deres penge?

Kl. 14:29

Anden næstformand (Jeppe Søe):

Ministeren.

Kl. 14:29

Ministeren for fødevarer, landbrug og fiskeri (Jacob Jensen):

Som sagt fremgår det af vores regeringsprogram, at vi skal komme med en model, og det agter jeg at komme med meget snart. Som jeg sagde i min indledning, er vi ved at lægge absolut sidste hånd på den model, som skal fremme, at vi får udbetalt de erstatninger, som der skal være. Det er heldigvis sådan, at når man skal have en erstatning, skal den også udbetales, og den skal udbetales korrekt. Og det skal være sådan, at man får sin erstatning, men hverken mere eller mindre. Så det er en model, som vi er ved at lægge sidste hånd på. Og den vil vi vende tilbage til fra min side og fra regeringens side meget, meget snart.

Kl. 14:30

Anden næstformand (Jeppe Søe):

Sidste spørgsmål.

Kl. 14:30

Per Larsen (KF):

Hvornår kan minkavlerne være sikre på at de får deres penge? Er der en dato for det?

Kl. 14:30

Anden næstformand (Jeppe Søe):

Ministeren.

Kl. 14:30

Ministeren for fødevarer, landbrug og fiskeri (Jacob Jensen):

De forskellige muligheder, vi lægger op til, vil komme til at fremgå af modellen. Det vil jeg ikke komme nærmere ind på her, men det vil jeg selvfølgelig vende tilbage til, når vi har den konkrete model på plads i regeringen og dermed også kan spille ud med den. Som sagt håber jeg også på, at der vil være en velvillighed hos aftalepartierne til så at støtte op om den model, for at vi netop kan få de her udbetalinger gjort færdige så hurtigt, som det overhovedet praktisk talt kan lade sig gøre.

Kl. 14:30

Anden næstformand (Jeppe Søe):

Tak til begge parter.

Dermed er spørgetiden afsluttet. Der er en masse spørgsmål, der er udgået, og derfor er spørgetiden afsluttet.

[Spørgsmål 13) på dagsordenen (spm. nr. S 400) til transportministeren af Kenneth Fredslund Petersen (DD) udgår].

Kl. 14:31

Spm. nr. S 400

13) Til transportministeren af:

Kenneth Fredslund Petersen (DD):

Finder ministeren det rimeligt, at udenlandske lastbilchauffører skylder den danske statskasse 14,4 mio. kr. som følge af de udenlandske chaufførers forsømte bødebetalinger?

Skriftlig begrundelse

Spørgeren henviser til Avisen Danmark, der den 20. februar 2023 bragte historien om vognmand Ole Bang Jensen fra Haderslev, der kender alt til trængslen på de danske rastepladser, og som troligt må betale bøden, når han enten er tvunget til at parkere ulovligt eller bryde køre-hviletidsreglerne, fordi der ikke er p-pladser nok. I artiklen fremgår det, at udenlandske chauffører samlet skylder 14,4 mio. kr. fordelt på mere end 7000 ubetalte bøder. I den forbindelse udtalte transportminister, Thomas Danielsen, at han at han er villig til »at gå meget langt« for at få kradset bøderne ind.

(Spørgsmålet er udgået af dagsordenen).

Kl. 14:31

Spm. nr. S 376

14) Til uddannelses- og forskningsministeren af:

Mette Thiesen (DF):

Mener ministeren, at pædagogstuderende skal undervises i, at det er staten, som aktivt »kønner« sine borgere og fordeler visse goder og pligter til det ene køn, f.eks. ved at optage børnene i CPR-registeret og registrere børn med enten lige eller ulige nummer afhængigt af barnets køn, sådan som det beskrives i bogen »Køn, seksualitet & mangfoldighed«, som bl.a. anvendes på pædagoguddannelserne i Aarhus og Horsens, og mener ministeren, at det er på sin plads, at pædagogstuderende bibringes en virkelighedsopfattelse, hvor forestillingen om køn er konstrueret?

(Spørgsmålet er udgået af dagsordenen).

Kl. 14:31

Spm. nr. S 377

15) Til uddannelses- og forskningsministeren af:

Mette Thiesen (DF):

Mener ministeren, at pædagog- og lærerstuderende skal undervises i, at samfundets normer bør ændres, således at heteroseksualitet ikke længere opfattes som en norm, sådan som der opfordres til i de to nye bøger henvendt til henholdsvis pædagog- og læreruddannelsen, »Køn, seksualitet & mangfoldighed« og »LGBTQ+ i skolen«, og mener ministeren, at det er på sin plads, at pædagog- og lærerstuderende bibringes den opfattelse og dermed må antages at videreformidle den opfattelse, at heteroseksualitet, som trods alt betegner over 90 pct. af befolkningens seksualitet, ikke bør være normgivende for samfundet?

(Spørgsmålet er udgået af dagsordenen).

Kl. 14:31

Spm. nr. S 385

16) Til uddannelses- og forskningsministeren af:

Sofie Lippert (SF):

Vil ministeren kommentere på nyheden om, at ansøgningerne til kvote 2 er faldet på de tre (pædagog, socialrådgiver og sygeplejerske) ud af fire af de store professionsbachelorer til velfærdsområdet? 



Skriftlig begrundelse

Spørgeren henviser til nyheden på Danske Professionshøjskolers hjemmeside af 15. marts 2023 »Nye kvote 2-søgetal: »Vi ser fortsat ind i en alvorlig mangel på især pædagoger og sygeplejersker««.

(Spørgsmålet er udgået af dagsordenen).

Kl. 14:31

Spm. nr. S 386

17) Til uddannelses- og forskningsministeren af:

Sofie Lippert (SF):

Er ministeren enig i, at faldet i ansøgningerne til kvote 2 på alle de store professionsbachelorer til velfærdsområdet på nær læreruddannelsen – hvor der for nylig er aftalt en ny uddannelse – peger på et akut behov for at styrke professionsbachelorerne til velfærdsområdet?

Skriftlig begrundelse

Spørgeren henviser til nyheden på Danske Professionshøjskolers hjemmeside af 15. marts 2023 »Nye kvote 2-søgetal: »Vi ser fortsat ind i en alvorlig mangel på især pædagoger og sygeplejersker««.

(Spørgsmålet er udgået af dagsordenen).

Kl. 14:31

Spm. nr. S 401

18) Til uddannelses- og forskningsministeren af:

Lotte Rod (RV):

Hvilket initiativ vil ministeren tage, for at lærerstuderende lærer om højtbegavede børn i den nye læreruddannelse?

(Spørgsmålet er udgået af dagsordenen).

Kl. 14:31

Spm. nr. S 402

19) Til uddannelses- og forskningsministeren af:

Katrine Robsøe (RV):

Under henvisning til, at regeringen i det nye udspil »Forberedt på fremtiden I« foreslår, at der skal oprettes flere engelsksprogede uddannelser, er det da ministerens intention, at disse nye uddannelsespladser kan placeres i København, Aarhus, Odense og Aalborg, uden at andre uddannelsespladser i disse byer så skal lukkes ned?

(Spørgsmålet er udgået af dagsordenen).

Kl. 14:31

Spm. nr. S 403

20) Til uddannelses- og forskningsministeren af:

Katrine Robsøe (RV):

Under henvisning til, at ministeren i regeringens nye udspil »Forberedt på fremtiden I« argumenterer for, at der på nuværende tidspunkt er mangel på undervisningstimer og tid med undervisere på mange kandidatuddannelser, tror ministeren så, at de tidligere årlige 2-procentsbesparelser på uddannelsesområdet kan være en af årsagerne til disse udfordringer?

(Spørgsmålet er udgået af dagsordenen).

Det næste punkt på dagsordenen er:

2) 1. behandling af lovforslag nr. L 63:

Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom).

Af social- og boligministeren (Pernille Rosenkrantz-Theil).

(Fremsættelse 15.03.2023).

Kl. 14:31

Forhandling

Anden næstformand (Jeppe Søe):

Forhandlingen er åbnet, og den første ordfører er fru Sara Emil Baaring fra Socialdemokratiet.

Kl. 14:31

(Ordfører)

Sara Emil Baaring (S):

Tak for ordet. I dag er jeg en rigtig glad handicapordfører for Socialdemokratiet. Det er der en virkelig god grund til. Men lad mig først starte med at sige, at livet er en gave – og en dyrebar en af slagsen endda, for vi har kun ét liv. Derfor er det vigtigt, at vi kan leve livet, som vi ønsker det, mens vi har det. Men lige så meget som livet kan føles som en gave, kan det også føles ubarmhjertigt; det kan være brutalt, og det kan tage en pludselig drejning, som vi i vores håb og drømme aldrig havde forestillet os. Der er jo desværre mennesker, der oplever, at deres verden pludselig ramler, fordi de bliver ramt af en uhelbredelig sygdom, der sætter voldsomme begrænsninger for, hvordan de kan leve deres liv. Det kan være funktionstab, hvor man pludselig ikke kan bevæge sig frit rundt længere og man pludselig ikke kan tale som tidligere. Man kan derfor ikke være det menneske, man var tidligere, og man kan ikke være den far eller mor, den partner, ægtefælle eller den ven, man engang var, og sådan vil resten af ens liv være. Det er forfærdeligt, men ikke desto mindre virkeligheden.

Vi er derfor i salen i dag, fordi vi skal behandle et lovforslag, der skal hjælpe de mennesker. Lovforslaget skal gøre, at mennesker med hastigt fremadskridende sygdomme kan få hjælp og støtte med det samme, når de bliver ramt af sygdomme, og at de kan bede om hjælp hos en kommune, en hjælp, som tidligere er blevet kaldt for en strakspakke til borgere med fremadskridende sygdomme. Og det er netop pointen med det hele, at når man bliver ramt af en invaliderende sygdom, som hurtigt fratager en ens selvstændighed og livsmuligheder, så er der ikke tid til at vente på lange sagsbehandlingstider, visitationer og ventetider. Der er desværre flere eksempler på, at mange mennesker har skullet vente for lang tid på den hjælp, de har brug for. Hjælpen og støtten skal komme straks, så man, så vidt som det kan lade sig gøre, stadig har muligheden for at leve det liv, som man ønsker, for som jeg nævnte før, har man kun ét liv. Derfor kan jeg virkelig godt forstå, at man med udsigten til et liv med funktionstab og markant ændrede livsvilkår føler håbløshed og frustration. Her er det altafgørende, at fællesskabet træder til og tilbyder den nødvendige hjælp, så en forfærdelig situation bliver en smule bedre.

Helt konkret giver lovforslaget kommunerne mulighed for at tilbyde hjælp til borgere med hastigt fremadskridende sygdomme efter en ny bestemmelse. Hjælpen, som kommunerne kan tilbyde, kan bestå af personlig hjælp og pleje, praktisk hjælp eller støtte, madservice, ledsagelse, udvalgte typer af hjælpemidler og mindre hjælp til indretning af boligen. Kommunen skal alene foretage en vurdering af, om borgeren er en del af den her personkreds, og det vil sige, at kommunen ikke skal visitere borgeren til hjælpen. Til gengæld er kommunen forpligtet til at hjælpe borgeren med at udvælge den hjælp, som borgeren skal modtage. Hjælpen og støtten kan tildeles én gang pr. sygdomsforløb og kan have en samlet maksimal værdi af 35.000 kr. Det er vigtigt at pointere, at lovforslaget her ikke sætter rammerne for al den hjælp, som en borger med en hastigt fremadskridende sygdom vil modtage. Det her er en hurtig midlertidig hjælp, som skal træde til, mens borgerens hjælpebehov bliver dækket via den eksisterende kommunale visitation og sagsbehandlingsproces på baggrund af en konkret og individuel vurdering, altså mens kommunen finder ud af, hvilken hjælp borgeren har brug for og skal have.

Det er derfor, jeg er en rigtig glad handicapordfører. For den her hurtige hjælp har manglet, og det gør vi noget ved i dag. Jeg vil gerne benytte lejligheden til at takke Muskelsvindfonden. Jeg ved, at I har kæmpet for at få det her gjort til virkelighed. Selv om det var før min tid som folketingsmedlem, ved jeg, at I både har fået foretræde for Socialudvalget og brugt jeres vågne timer på at råbe os politikere op, og det er jo lykkedes, og det kan I være rigtig stolte af. Jeg håber, at I vil blive ved med at gøre os klogere ved at vise, hvordan vi kan gøre det bedre.

Afslutningsvis vil jeg meddele, at vi i Socialdemokratiet selvfølgelig kan bakke op om lovforslaget.

Kl. 14:36

Anden næstformand (Jeppe Søe):

Tak til ordføreren. Der er ikke nogen korte bemærkninger. Vi springer en lille smule i rækkefølgen –  der er jo seks spørgsmål, der udgik af spørgetiden før, så vi gik ret hurtigt til L 63. Hvis fru Rosa Eriksen er klar, vil det være fint. Værsgo.

Kl. 14:36

(Ordfører)

Rosa Eriksen (M):

Tak for ordet. Jeg vil gerne starte med at sætte ord på en fortælling, som jeg kender. En kvinde træder ind ad døren i et hjem. Hun er på arbejde som hjemmesygeplejerske. Hun møder en familie, der netop har modtaget en forfærdelig besked. En i familien har fået en sygdom, der medfører forkortet levetid. Det kunne f.eks. være ms. Der er en tydelig stemning af afmagt, sorg og forvirring, for hvad gør man som familie nu?

Heldigvis lever vi i et velfærdssamfund, hvor man både kan få behandling i sundhedsvæsenet og hjælp i hjemmet. Desværre er der nogle, for hvem det ikke går så let – hvor sygdommens omfang og hastighed udfordrer sundhedsvæsenets evne til at følge med. Det betyder, at hjælpen for nogle ikke kommer i tide, og i visse tilfælde betyder det endda, at hjælpen kommer for sent, at sygdommen har forandret sig eller udviklet sig, og nu skal borgeren så genansøge om ny hjælp.

Det er uacceptabelt, at nogle af de borgere, som rammes af de mest akutte sygdomme, ikke får den hjælp, de har brug for. For Moderaterne har det været en bunden opgave at gøre det meget bedre lige her, for vi kan ikke være bekendt, at borgere, der allerede er hårdt ramt af en hastigt fremadskridende sygdom, skal vikles ind i et kompliceret og langsommeligt bureaukrati. Derimod skal den særligt ramte borger mødes med hastighed og fleksibilitet. Og det er jo netop formålet med det her lovforslag – at sikre hjælp og støtte med det samme til borgere med hastigt fremadskridende sygdomme. Det vil medvirke til, at man får tid til det, som er vigtigt i den sidste tid – at leve efter eget ønske i stedet for at ansøge om hjælpeforanstaltninger.

Med dette lovforslag tager vi et stort skridt i retning af, at den familie, som hjemmesygeplejersken møder, familien, som netop har fået den frygtelige besked om et familiemedlem med en hastigt fremadskridende sygdom, får langt bedre muligheder for at få den støtte, som de har brug for. Det synes jeg personligt og det synes Moderaterne er utrolig vigtigt og sympatisk. Derfor stemmer Moderaterne for.

Kl. 14:39

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører på talerstolen er fru Kirsten Normann Andersen, SF.

Kl. 14:39

(Ordfører)

Kirsten Normann Andersen (SF):

Tak for det. Alle – og jeg mener alle – taler om, at vi skal gøre op med det omfattende bureaukrati i den offentlige sektor. Et rigtig godt sted at starte er at have lidt mere tillid til, at ingen borgere ønsker at modtage hjælp, som de ikke har behov for. Ingen har lyst til hjælp til at komme på toilettet, hjælp til at komme i bad, hjælp til at spise eller at få noget at drikke, hjælp til at deltage i børnenes aktiviteter eller skolegang eller hjælp til at passe et job. Ingen har lyst til at have fremmede hjælpere rendende i huset og få forstyrret familielivet. Vi vil helst klare os selv.

Derfor var det også utåleligt at følge Torbens kamp for at få den helt nødvendige hjælp, som fulgte med, i takt med at sygdommen als fratog ham flere og flere funktioner. Hjælpen kom ikke af sig selv. Absurde afslag måtte forbi Ankestyrelsen, og når hjælpen endelig var aftalt, kunne Torben desværre bare skrive en ny ansøgning om mere hjælp. For det gik stærkt, alt for stærkt.

Jeg er virkelig glad for det her forslag, og jeg vil også gerne takke Karina Adsbøl for det lange samarbejde om at komme i mål med det her forslag. Men jeg vil først og fremmest gerne dedikere det her forslag til Torben og til Muskelsvindfonden, som tog teten og foreslog en strakshjælpepakke til borgere med als og andre hurtigt fremadskridende sygdomme. Det er en ordning, som både kan være med til at forberede borgerne på den hjælp, som de desværre alt for hurtigt får brug for, men det er også en ordning, som skal sikre, at hjælpen er aftalt på forhånd, så den kan effektueres, når behovet opstår.

Forslaget er et vigtigt skridt på vejen til at lette hverdagen for borgere med alvorlige og progredierende sygdomme, og jeg vil gerne takke socialministeren for at tage mange af Muskelsvindfondens bemærkninger til efterretning. Det er nemlig de borgere, der lever med sygdommen, som ved, hvor skoen trykker. Men det betyder altså ikke, at vi er i mål.

Vi kan først og fremmest lære en masse af processen, for selv om alle netop er enige om, at vi skal rydde op i bureaukratiet, er forslaget stadig et eksempel på, hvor svært det kan være. Jeg forstår f.eks. stadig væk ikke, hvordan én samlet visitation kan øge de administrative omkostninger i forhold til de talrige visitationer, som gik forud for det her forslag, inklusive et utal af behandlinger af sager i Ankestyrelsen. Jeg er også ked af, at der fortsat er et forholdsvis lavt loft over omkostninger til hjælpemidler.

Det gjorde stort indtryk på mig, da Torben fortalte, at han blev ked af det den dag, da familien kunne parkere en stor handicapbil i indkørslen. For selv om han var glad for, at bilen gav ham mulighed for fortsat at kunne være aktiv på job og med familien, var den også et synligt bevis på, at sygdommen igen havde udviklet sig i den forkerte retning.

Vi ved også, at den teknologiske udvikling heldigvis hele tiden søger at forbedre mulighederne for patienter med handicap på en måde, der gør det lettere at leve et liv på egne betingelser. Både Torben, men altså også andre patienter med als har eksempelvis haft de tekniske kompetencer til at afprøve og vurdere talemaskiner, som kan styres med øjnene. Jeg kan vist godt hilse fra Torben og sige, at det bestemt ikke er alle maskiner, der er lige gode. Jeg ser også frem til de maskiner, som kan styres med hjernen, den dag patienterne måske ikke længere kan bruge øjnene til at styre maskinen, men det er en svær situation for nogle af os at forestille sig, at vi måske er låst inde i vores egen krop.

Det er ikke billige hjælpemidler, men muligheden for kommunikation med omverdenen er og bliver altså en afgørende faktor for, at man stadig kan leve med alvorlig sygdom. Derfor bør det næste skridt også være at få hævet loftet på 35.000 kr. og gerne at få det helt fjernet. Det er ikke godt, at man ikke kan få hjælp, når man har brug for det, men det er også en kæmpe belastning, når man er afhængig af hjælp. Derfor giver regelforenkling mening. Vi behøver ganske enkelt ikke at frygte, at borgerne bliver storforbrugere af unødvendig hjælp: Vi vil nemlig helst klare os selv. Kontrol er rigtig godt, tillid er og bliver bedre og billigere. Tak for ordet, og tak for, at vi endelig fik forslaget i hus.

Kl. 14:44

Anden næstformand (Jeppe Søe):

Tak til ordføreren. Der er ingen kommentarer. Så er det fru Karina Adsbøl, Danmarksdemokraterne.

Kl. 14:44

(Ordfører)

Karina Adsbøl (DD):

Tak for det, formand. Det er en stor dag i dag, og vejen hertil har været lang. Jeg tror, det var den 26. november 2020, hvor jeg fremsatte et beslutningsforslag om, at der skulle udarbejdes en model for hurtigere og mere fleksibel hjælp og pleje til alle patienter. Og baggrunden herfor var jo, at vi dengang i Socialudvalget havde haft besøg af Torben Mikkelsen og Muskelsvindfonden, som udtrykte et stort behov for, at der skulle findes løsninger. Og med sig havde de også en idé til, hvordan det her kunne løses. Torben og Muskelsvindfondens idé er nu flere år efter ved at være virkelighed. Jeg beklager, at vejen hertil har været lang, og jeg har ligesom jer været utrolig utålmodig og har syntes, at vejen hertil har været alt, alt for lang. Men nu er jeg bare utrolig glad for, at det endelig lykkes.

Sygdommen als og andre hastigt fremadskridende sygdomme rammer ekstremt hårdt. Man kan nærmest fra den ene dag til den anden opleve, at vigtige funktioner går tabt, og at det, man kunne i går, kan man pludselig ikke i dag. Står man i den situation, skal man ikke samtidig bruge kræfter på at slås med systemet for at få den hjælp, man har behov for. Desværre er der talrige eksempler på, at de her mennesker må kæmpe for at få den nødvendige støtte hurtigt, og jeg vil gerne læse et citat op fra en als-patient, som beskriver situationen rigtig godt:

Perioden, fra diagnosen stilles, til man dør, er en periode, hvor livet skal leves fuldt ud, og tiden skal bruges på det rigtige. Det rigtige i mine øjne er ikke, at man skal kæmpe for at blive hørt eller slås med kommunen om at få lov til at leve et værdigt liv. Det er heller ikke det rigtige at slide min familie op fysisk og psykisk, fordi de skal varetage det, som burde være en selvfølgelighed fra kommunens side. Det rigtige er, at jeg skal have lov til at tilbringe min sidste tid sammen med min familie og dem, jeg holder allermest af, og ressourcerne skal bruges de rigtige steder. Jeg nægter at finde mig i kommunens behandling, og jeg vil kæmpe, til jeg ikke kan mere, for, at andre ikke skal gå igennem det, som jeg har gjort. Det er uværdigt og grotesk. Citat slut.

Jeg kunne nævne mange andre eksempler; Simone, som ikke nåede at få en talemaskine, inden hun døde – noget, som har stor betydning for de mennesker, det handler om. Og det er derfor, at vi i dag står her og behandler det her forslag. Og jeg er utrolig glad for det samarbejde, vi har haft. Jeg vil sige en stor tak til bl.a. SF's fru Kirsten Normann Andersen. Vi har i fællesskab været med til i sin tid at fejre det her sammen med Torben og hans hustru hos Muskelsvindfonden.

Men vi har jo også en forpligtelse herinde til at rette op i forhold til de udfordringer, der er – det, at man ikke har kræfter til at kæmpe den her kamp. Det er jo kun de mennesker, der har ressourcer til det, der kan gøre det, og det er simpelt hen ubærligt. Og som tidligere social- og handicapordfører er jeg bare utrolig glad for, at vi – godt nok efter meget lang tid – er nået til enighed omkring det her, og jeg vil, ligesom fru Kirsten Normann Andersen gjorde i sin tale, sige tak til ministeren, som også har været lydhør over for nogle af de høringssvar og de bemærkninger, som er kommet.

Derudover er jeg meget enig i, at der er meget mere, der skal gøres på det her område. For rigtig mange snakker om det bureaukrati, der er ude i kommunerne, og trods det, at jeg selv i sin tid kæmpede for, at det skulle være obligatorisk at bruge tro og love-erklæringer, når man ikke havde forbedret sin funktionsevne, så bevillingen gik hurtigt og nemt igennem, så ser vi faktisk stadig væk, at det ikke er det, der sker – at man ikke bruger de værktøjer, der er.

Jeg er utrolig glad for, at vi i sin tid fik det med opsættende virkning igennem, servicelovens § 3 a, som kaldes varslingsordningen, og udvidelsen af den, for det er jo netop sådan noget, der betyder noget for dem, der står i de situationer. Så jeg vil også gerne sige tak til alle partierne og ministeren for, at vi er nået så langt, men ikke mindst vil jeg takke Torben og Muskelsvindfonden, som jo har stået i spidsen for det. Og det er jo her, hvor demokratiet er bedst, altså at dem, det handler om, kommer med nogle løsningsforslag, som vi så kan være med til at gennemføre. Tak for ordet.

Kl. 14:49

Anden næstformand (Jeppe Søe):

Tak til ordføreren. Næste ordfører er fru Katrine Daugaard.

Kl. 14:50

(Ordfører)

Katrine Daugaard (LA):

Tak. Jeg ved ikke, hvor mange gange jeg har stået og snakket om proportioner og afbureaukratisering i valgkampen, men det er virkelig, virkelig mange gange. Og jeg mener, at det er ekstremt vigtigt at tænke over proportioner, hver eneste gang vi sidder i lovgivningsprocessen. Kontrolled koster, og det er ikke altid, der er proportioner i tingene, når man kigger ned i dem. Det er dyrt at have en medarbejder til at efterprøve, om fru Hansen nu også har brug for en rollator, eller om gigtplagede Bente virkelig skal have den her kartoffelskræller med stort håndtag. Selv forsikringsselskaberne har for længst fundet ud af, at det bedre kan betale sig at udbetale pengene for en stjålet cykel med det samme og så bruge ressourcerne på stikprøver eller på de lidt dyrere forsikringssager.

Antallet af akademikere i kommuner og regioner er fordoblet fra 16.000 til 32.000 siden 2007, og der er i dag en lønsum på ca. 20 mia. kr. om året. Kan man bringe akademikerniveauet ned til 2007-niveauet, frigør det 10 mia. lønkroner eller tre storebededagsprovenuer. LA finder det derfor nødvendigt, at vi begynder at kigge på proportionerne, og her mener vi, at det her forslag er et rigtig godt spadestik. Formålet med dette lovforslag er at sikre borgere med en hastigt fremadskridende sygdom hjælp og støtte med det samme, og der er rigtig mange diagnoser, hvor man kender sygdomsforløbet, og hvor man ved, at en hurtig indsats gør en kæmpe forskel for den sygdomsramte. Her er tiden ikke til at skulle vente på kommuners og regioners kontrolled. Vi ved, at hurtig og god faglig hjælp præger resten af ens sygdomsforløb, og det er derfor meget positivt, at borgere med en hastigt fremadskridende sygdom nu vil kunne få hurtigere hjælp. LA bakker op om lovforslaget.

Kl. 14:52

Anden næstformand (Jeppe Søe):

Dermed tak til ordføreren. Den næste ordfører er fru Brigitte Klintskov Jerkel, Det Konservative Folkeparti.

Kl. 14:52

(Ordfører)

Brigitte Klintskov Jerkel (KF):

Tak. Lovforslaget her tager udgangspunkt i den politiske aftale, som vi lavede i sidste folketingsperiode, og som Det Konservative Folkeparti er med i, og formålet med lovforslaget er at sikre, at borgere med hastigt fremadskridende sygdom får mulighed for at få tildelt hjælp og støtte med det samme, når de pågældende borgere søger herom. Med lovforslaget her løser vi den udfordring med, at sagsbehandlingstiden for de her borgere tidligere kunne vare op til omkring et år, hvilket jo i sig selv er ganske uhensigtsmæssigt i forhold til en hastigt fremadskridende sygdom. Derfor bakker vi fra Konservatives side op om det her lovforslag, der jo netop understreger den politiske aftale, som vi lavede i sidste folketingsperiode.

Kl. 14:53

Anden næstformand (Jeppe Søe):

Tak til ordføreren. Den næste ordfører er hr. Peder Hvelplund, Enhedslisten.

Kl. 14:53

(Ordfører)

Peder Hvelplund (EL):

Tak for det, formand. Jeg vil gerne tilslutte mig de positive kommentarer, der allerede er kommet heroppe fra talerstolen. Det er jo befriende, at man kan stå her og tale om, at der reelt sker en konkret forbedring på handicapområdet. Det er ikke noget, der normalt er en dagligdags begivenhed herinde i Folketinget, og derfor vil jeg da også gerne benytte lejligheden til at understrege, at det her jo er kommet, fordi det faktisk lykkedes at få etableret et pres, både fra Muskelsvindfonden og gennem en konkret person, der har turdet at stå frem, men selvfølgelig også qua at fru Karina Adsbøl dengang i Dansk Folkeparti fremsatte et beslutningsforslag, der førte til en fælles beretning, som betød, at vi nu står med det her lovforslag i dag.

Jeg synes, at det er positivt, fordi det netop også understreger, at det her er en vej, vi generelt skal se på at gå i forhold til hele handicapområdet, nemlig med spørgsmålet om, i hvor høj grad vi skal bruge tid og ressourcer på visitation. For som fru Kirsten Normann Andersen var inde på i sin ordførertale, er det jo ikke sådan, at vi bare helt automatisk går og hamstrer hjælp, hvis vi får muligheden for at gøre det. Vi vil faktisk helst klare os selv, og derfor behøver vi heller ikke at stille mange bureaukratiske barrierer op for, hvordan man kan få en hjælp, som man i øvrigt er berettiget til. Og det er jo klart det, der gør sig gældende med det her lovforslag, nemlig at det netop, når man har en hastigt fremadskridende sygdom som f.eks. als, kan have fatale konsekvenser, hvis man ikke får den berettigede hjælp i tide.

Så derfor vil jeg også bare sige, at vi fra Enhedslistens side bakker op om lovforslaget og sådan set også ser frem til, at det er et lovforslag, vi kan tage læring fra på andre områder, så vi kan fortsætte den kamp for, at vi kan sikre, at borgere får den hjælp, de er berettiget til, og at de får den i tide, så de også kan nå at få gavn af den. Men Enhedslisten støtter lovforslaget.

Kl. 14:55

Anden næstformand (Jeppe Søe):

Tak til ordføreren. Næste ordfører er fru Katrine Robsøe.

Kl. 14:55

(Ordfører)

Katrine Robsøe (RV):

Tak for ordet. Mine gode kollegaer her i salen har allerede rigtig fint gennemgået, hvad lovforslaget indeholder, så det vil jeg undlade at gentage. Jeg vil dog sige, at vi i Radikale Venstre også er rigtig glade for at førstebehandle det her lovforslag i dag, så der reelt kan komme noget hurtigere hjælp ud til borgere med hastigt fremadskridende sygdomme.

Jeg har også set historierne, hvor folk ikke har fået den hjælp, de rent faktiske burde have fået, hurtigt nok. Jeg tror, det gør ondt på os alle sammen, når vi ser det, og selv om jeg er ny på det her område, kan jeg fornemme, hvor flot og godt der er blevet arbejdet med det input, der på bedste vis er kommet udefra – fra dem, som har brug for det her lovforslag og den hjælp – og jeg er rigtig glad for, at det faktisk nu bliver til virkelighed herinde fra Folketingssalen.

Så tak til min gode kollegaer på området her. Jeg ved, der er nogle af jer, der har arbejdet hårdt for det her i mange år, og jeg er glad for at sige, at Radikale Venstre naturligvis også støtter lovforslaget.

Kl. 14:57

Anden næstformand (Jeppe Søe):

Tak til ordføreren. Så er det fru Mette Thiesen.

Kl. 14:57

(Ordfører)

Mette Thiesen (DF):

Det er en rigtig god dag i dag. Det er en god dag, fordi vi her i Folketingssalen netop behandler et forslag, som sikrer borgere med særlige behov, herunder folk med hastigt fremadskridende sygdomme, hurtigere hjælp og støtte. Og når lovforslaget så samtidig baserer sig på et beslutningsforslag, som Dansk Folkeparti fremsatte i en tidligere samling, ja, så bliver dagen blot lidt bedre.

Danmark er og skal være et velfærdssamfund – et velfærdssamfund, hvor der altid bliver taget hånd om de mest udsatte, og hvor der bliver taget hånd om dem, der har særlig brug for det. Sådan skal Danmark altid kendes og opleves. Når man rammes af alvorlig sygdom, mister man sit grundlæggende fundament som menneske. Ens helbred er forudsætningen for så mange andre aspekter og elementer i ens liv. Derfor er det også bydende nødvendigt, at man så hurtigt som overhovedet muligt får den hjælp og støtte, som man kan få, så man kan komme videre, og så man kan fastholde en nogenlunde normal hverdag, selv om det hele kan være rigtig, rigtig svært som familie. Hvis hjælpen forsinkes – altså den hjælp, som man virkelig har behov for – risikerer man jo faktisk, at sygdomsforløbet bliver forværret, og også, at der er afledte konsekvenser af sygdommen. Det kunne være, at man mistede sociale relationer, at der var ting, der gik i stykker i ens familie, måske familien selv, og at ens muligheder for at være en god ægtefælle eller en god forælder blev besværliggjort – og så ville der opstå endnu flere uhensigtsmæssige afledte konsekvenser af den sygdom, som man i forvejen kæmper imod.

Så det handler groft sagt om, at man skal have det, man har behov for, hurtigere, når man har en fremadskridende sygdom. Som menneske er det at blive ramt af en alvorlig sygdom en rigelig svær situation, og når eller hvis det sker, skal man selvfølgelig have den nødvendige hjælp hurtigst muligt. Det skal ikke være en lang og sej kamp imod systemet, hvilket vi desværre har set rigtig mange eksempler på. Det er ikke rimeligt i et samfund som det danske. Og i Dansk Folkeparti vil vi altid arbejde for dem, der er mest udsatte, og kæmpe for deres ret til at få den rigtige hjælp.

Så på alle parametre er det en god dag i dag. På alle parametre giver det her forslag rigtig, rigtig god mening, og i Dansk Folkeparti stemmer vi selvfølgelig for.

Kl. 15:00

Anden næstformand (Jeppe Søe):

Tak til ordføreren. Så er det hr. Kim Edberg Andersen fra Nye Borgerlige.

Kl. 15:00

(Ordfører)

Kim Edberg Andersen (NB):

Tak for det. Mindre stat, mere menneske. Hvad er der ikke at kunne lide i sådan et forslag her? Alt er blevet sagt, og vi er alle sammen enige. I er alle sammen velkommen til at komme over, hvis I vil have flere lektioner i, hvordan mindre stat, mere menneske giver mening.

Men det vigtigste for mig lige nu er egentlig at rose fru Karina Adsbøl, som jeg har fulgt og kendt i mange år, og som har bragt det her i salen. Vi får vedtaget et forslag i dag, som er vigtigt for rigtig mange mennesker. Jeg vil også godt rose ministeren for at være så positiv over for at gøre en forskel for mennesker. Det er jeg sikker på at ministeren også mener i sit hjerte.

Selvfølgelig kommer Nye Borgerlige til at støtte et forslag, der er så fornuftigt sat sammen, at det betyder, at vi har fokus på mennesker i stedet for på staten. Det er faktisk en ret god dag. Vi har alle sammen været meget tunge og har fortalt tunge historier, men det er en god dag. Det her er en god dag, og det viser, at nogle gange giver det mening at bringe ting ind til mennesker, der brænder så meget for det, som de to ordførere, der sidder derovre, gør. Det giver mening. Så hvis der kommer flere af den slags, stemmer vi gladelig for i Nye Borgerlige.

Kl. 15:01

Anden næstformand (Jeppe Søe):

Tak til ordføreren. De der spørgsmål, der forsvandt fra spørgerunden og blev droppet, var der jo altså to konsekvenser af. Den ene var en stakåndet ordfører, og den anden er så en ændring i rækkefølgen. Så nu er det fru Anni Matthiesen fra Venstre.

Kl. 15:01

(Ordfører)

Anni Matthiesen (V):

Tak. Jeg har fået pusten igen, så nu kan jeg holde min tale. Og tak, fordi jeg får lov til at komme ind her på det her tidspunkt.

Hurtigt fremadskridende sygdom adskiller sig jo fra andre forløb ved, at behovet for at få støtte også ændrer sig utrolig hurtigt. Jeg kender selv mennesker, som bl.a. har været ramt af als. Det er også en sygdom, hvor det desværre går meget hurtigt, og hvor man som syg risikerer ikke engang at nå frem til at få hjælpen.

Det er en kamp, som både de syge mennesker og for den sags skyld også deres pårørende bliver belastet af i en periode, hvor der er nok kampe at tage af i forvejen. Og vi har desværre set eksempler på sagsbehandlinger, der virkelig er trukket i langdrag, og hvor hjælpen dermed aldrig er nået frem til de her syge mennesker i tide.

Derfor er det også et lovforslag, som jeg helt klart bakker op om, og som vi i Venstre støtter, og jeg vil også gerne bruge lejligheden til at sige, at det er godt gået, både til fru Karina Adsbøl og for den sags skyld til SF, som også har været med til at trække et læs her. I hvert fald er der situationer i livet, hvor vi også er nødt til at stå sammen her i Folketingssalen og så få gjort noget ved tingene, og det mener jeg faktisk vi gør med det her lovforslag. Så Venstre støtter selvfølgelig også lovforslaget.

Kl. 15:03

Anden næstformand (Jeppe Søe):

Tak til ordføreren. Så er det social- og boligministeren.

Kl. 15:03

Social- og boligministeren (Pernille Rosenkrantz-Theil):

Jeg var lige ved slet ikke at gå op, fordi jeg er så vant til, at Venstres ordfører er på noget tidligere i ordførerrækken end det her, så nu nåede jeg at blive helt forvirret alligevel her til sidst.

Men tusind tak for de mange tilkendegivelser, der har været i forbindelse med behandlingen af forslaget her i dag, og jeg vil også gerne bruge anledningen til at sige et kæmpe tillykke til de organisationer og de enkeltpersoner, som har kæmpet en brav kamp for at få det her igennem – godt gået – og dermed jo også tillykke til de ordførere, som var de første til at bringe det ind i Folketingssalen, og som har kæmpet for at få det her igennem.

Jeg er fuldstændig enig med Nye Borgerliges ordfører, der sagde, at indimellem har man den der følelse af, at det er meningsfuldt og det virker at bruge sin tid på politik, og det er jeg helt enig i at det her lovforslag er et udtryk for. Så det er supergodt kæmpet af alle dem, der har gjort det.

Jeg mener i øvrigt også, at det er rigtigt, hvad Liberal Alliances ordfører siger, nemlig at her får vi også gjort noget, som faktisk afbureaukratiserer; det her er jo den lavpraktiske afbureaukratisering. Altså, det er jo der, hvor man i stedet for at have sådan en nidkærhed i systemet har fundet ud af det, som forsikringsselskaberne har opdaget for hundred år og en madpakke siden, nemlig at det er meget dyrere at kontrollere, end det er at give folk det, de har brug for, og så lave en eller anden form for stikprøvekontrol. For langt de fleste mennesker beder eksempelvis ikke om at få en rollator, hvis ikke de har brug for den; hvorfor i alverden skulle de så have den til at stå og fylde i deres lejlighed?

På den måde kunne der jo være masser af ting, som vi kunne gå til på samme måde, som vi gør det med det her lovforslag i dag. Det er jo bl.a. derfor, at vi fra regeringens side har lagt op til, at vi skal ind at kigge på området for hjælpemidler, og at vi skal se på, hvordan vi i det hele taget kan organisere handicapområdet og i øvrigt ældreområdet bedre, end vi gør i dag, og det ser jeg rigtig meget frem til, jo ikke mindst efter at vi har haft så positivt et forløb omkring det lovforslag, vi behandler her. Så jeg ser mægtig meget frem til at komme videre med de næste ting, der står på programmet, men er selvfølgelig i særdeleshed glad for, at vi nu får vedtaget det her.

Bare for at ridse op vil jeg sige, at processen for ansøgning og tildeling af hjælp og støtte til borgere, der har hastigt fremadskridende sygdomme, foregår alt, alt for langsomt og alt for ufleksibelt, og præcis som Socialdemokratiets ordfører sagde indledningsvis, er der simpelt hen nogle, der jo desværre slet ikke når at få gavn af de hjælpemidler, simpelt hen fordi deres sygdom trækker dem så hurtigt ned ad bakke, at de ender med at gå bort, før de har fået hjælpemidlerne stillet til rådighed. Og det går ikke. For selvfølgelig er det sådan, at velfærdssamfundet også skal være tilgængeligt for dem, og at det, som fru Karina Adsbøl sagde, skal være muligt at leve den sidste del af sit liv på sådan en måde, at det er livet, det handler om, og ikke en kamp med systemet.

Det er præcis det, der er meningen med det her lovforslag, og det vil altså sige, at vi fremover kommer til at give en pose penge, hvilket gør, at man med det samme kan blive tilkendt den hjælp og støtte, man har et behov for ved hastigt fremadskridende sygdom. Ligesom Socialdemokratiets ordfører sagde, at det var en god dag at være handicapordfører, så er det også en rigtig god dag at være socialminister i dag. Så tusind tak for behandlingen, og tak for ordet.

Kl. 15:06

Anden næstformand (Jeppe Søe):

Tak til ministeren.  Fru Karina Adsbøl.

Kl. 15:07

Karina Adsbøl (DD):

Tak for talen. Det er jo rigtigt, at det her lovforslag er rigtig godt. Jeg tænker, at vi kunne gøre rigtig meget godt her i Folketingssalen. Derfor vil jeg så høre ministeren om noget: Ministeren siger, at vi også skal i gang i forhold til hjælpemidler og andre ting – hvornår bliver det så? For den her proces har været rimelig lang, og mens den politiske proces er langsommelig, er der rigtig mange mennesker, der har behov for hjælp, og som ikke får den hjælp og skal kæmpe og klage sig til deres ret.

Så jeg kunne godt tænke mig at høre, om ministeren kunne sætte et par ord på i forhold til den kommende proces, altså hvornår ministeren inviterer til nogle forhandlinger, og hvornår vi så kommer til at handle yderligere på hele det her område. Tak.

Kl. 15:08

Anden næstformand (Jeppe Søe):

Ministeren.

Kl. 15:08

Social- og boligministeren (Pernille Rosenkrantz-Theil):

Tusind tak for det spørgsmål. Altså, den tidligere regering har indgået en aftale med Kommunernes Landsforening i forhold til at kigge på det specialiserede område i forbindelse med sidste års økonomiaftale. Det har vi selvfølgelig tænkt os at følge op på.

Så er det lidt svært at sætte en konkret dato på, men nu sagde ordføreren i sin ordførertale, at det oprindelige beslutningsforslag på det her område blev fremsat i 2020, og jeg tror godt, at jeg tør love ordføreren, at så lang tid kommer der ikke til at gå, før vi påbegynder forhandlinger i forhold til resten af det her område, og når jeg tør love det, er det, fordi det er skrevet ind i regeringsgrundlaget. Det vil sige, at der fra regeringspartiernes side er givet håndslag på, at vi skal videre med det her arbejde.

Kl. 15:08

Anden næstformand (Jeppe Søe):

Fru Karina Adsbøl.

Kl. 15:08

Karina Adsbøl (DD):

Tak. På en eller anden måde er det da meget betryggende, at der ikke sådan kommer til at gå ca. 3 år, men jeg kunne godt tænke mig, at ministeren kunne komme det lidt nærmere, og grunden til, at jeg godt kunne tænke mig det, er jo, at vi faktisk fortsat oplever, at mange mennesker kæmper for at få den hjælp, de har behov for, og som det er sagt tidligere her i debatten, er det jo ikke er det fedeste, at man skal have en toiletstol, at man skal have en kørestol, eller at man skal have en handicapbil. Det er jo noget, man søger, fordi man har behov for det. Så kunne ministeren ikke komme det lidt nærmere?

Kl. 15:09

Anden næstformand (Jeppe Søe):

Ministeren.

Kl. 15:09

Social- og boligministeren (Pernille Rosenkrantz-Theil):

Nej, og det er simpelt hen et spørgsmål om, at det ikke er kalendersat endnu. Vi har truffet en beslutning om det i regeringsgrundlaget, og jeg vil sige, at handicapområdet ikke mig bekendt nogen sinde har fyldt så meget i et regeringsgrundlag, som tilfældet er den her gang, og det er jeg utrolig glad for. For det betyder, at de første indledende beslutninger er truffet. Jeg er i øvrigt begyndt at drøfte det med de forskellige organisationer på handicapområdet. Det siger jeg bare til inspiration, for jeg regner ikke med, at der går så lang tid, og derfor er der behov for at få talt grundigt med handicaporganisationerne, men det bliver altså hurtigere end 3 år, men jeg vil ikke sætte en dato på.

Kl. 15:09

Anden næstformand (Jeppe Søe):

Tak til ministeren.

Da der ikke er flere, der har bedt om ordet. Forhandlingen er sluttet.

Jeg foreslår, at lovforslaget henvises til Socialudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

3) 1. behandling af lovforslag nr. L 64:

Forslag til lov om ændring af lov om social service, lov om retssikkerhed og administration på det sociale område, lov om forpligtende kommunale samarbejder, lov om almene boliger m.v. og lov om leje af almene boliger. (Omlægning af indsatsen mod hjemløshed og udvidelse af ordning om udslusningsboliger og indretning af bofællesskaber m.v.).

Af social- og boligministeren (Pernille Rosenkrantz-Theil).

(Fremsættelse 15.03.2023).

Kl. 15:10

Forhandling

Anden næstformand (Jeppe Søe):

Forhandlingen er åbnet, og den første ordfører er på plads, og det er fru Camilla Fabricius fra Socialdemokratiet.

Kl. 15:10

(Ordfører)

Camilla Fabricius (S):

Tusind tak. Det her er virkelig godt. Det her lovforslag kommer til at danne rammen for, at vi får skovlen under hjemløsheden. Først vil jeg godt lige starte med at bringe os tilbage til en tid, hvor vejret var en anelse mere tilforladeligt, end det er her og nu med utrolig meget regn og blæst, nemlig til en sommerdag i Viby, hvor jeg bor. Her var der dækket op til kaffe og kage i Kvindehuset. Her satte der sig en kvinde ned for at snakke med mig og for at fortælle, at hun boede på Østervang, som er et herberg, som ligger i udkanten af Aarhus. Her havde hun boet i snart 2 år. Hun havde flere børn, og hun fortalte, at hun godt vidste, det var svært for hende have børnene hjemme hos sig selv. Hun var åbenlyst ramt af psykisk sygdom og var meget presset. Hun var ked af at være på herberget, og hun var ked af, at hun ikke kunne få ordentligt besøg af sine børn. Som jeg sad der i haven, undrede det mig, at det virkelig kunne passe, at hun havde været der i knap 2 år. Kunne det passe, at hun havde siddet der på Østervang på et herberg i så lang tid, med en psykisk sygdom og sammen med andre mennesker, som åbenlyst havde andre problemer, end hun havde? Kan man virkelig bo på et herberg så længe? Det endte med, at kvinden boede der op imod 3 år, inden hun fik sin egen bolig med tilhørende støtte.

Når snakken falder på mennesker, der lever i hjemløshed, er antallet af herberger centralt. Det er for lang tid. Vi nødt til at få løftet det over i en anden indsats. Vi er nødt til at koble en socialpædagogisk indsats til en egen bolig, nemlig det, vi ser i indsatsen omkring housing first.

Jeg har haft mange samtaler med Korshærspræsten i Aarhus, Morten Aagaard. Han plejer altid at sige, at hjemløshed handler om, at vi har opfattet »hjem« helt forkert, og at rigtig mange mennesker har fået sig en bolig, men ikke et hjem. Han har gentagne gange oplevet, at mennesker ikke har haft kompetencer til faktisk at være i en bolig, som er et hjem. Derfor forlader de boligen og bliver hjemløse. Det er simpelt hen noget af det, vi skal gøre op med. Derfor er jeg også glad for at kunne sige, at vi i min by Aarhus også er lykkedes med at nedbringe ungdomshjemløsheden, fordi man har haft et stærkt samarbejde omkring housing first. Vi har knækket kurven, og flere unge har fået et hjem, de har fået støtte, og de har fået fremtidsudsigter. Sådan skal det selvfølgelig være for alle, og med det her lovforslag løfter vi indsatsen fra herberget over i en reel bolig, som bliver til et hjem, fordi vi også laver indsatser med hensyn til bostøtte, inddragelse og valg af egen bolig.

Så er det også vigtigt for mig at sige, at vi fastholder et vigtigt element, nemlig at man har retten til selv at bestemme – det, som vi i forvaltningssprog kalder selvmøderprincippet. Så det er altså borgeren selv, der kan være med til at bestemme, hvor vi skal hen. Man kan altså stadig væk komme hen til et herberg. Men rent økonomisk flytter vi pengene indsatsmæssigt, sådan at de går til, at man faktisk får en bolig med den understøttelse, der er nødvendig.

Jeg vil også gerne sige tak til de utrolig mange, der har afgivet høringssvar, for al den input, for al den samtale, der har været. Hvis vi skal sikre, at alle mennesker i Danmark har mulighed for og plads til at have reel indflydelse på eget liv og have et godt liv, har vi brug for, at det bliver højnet i vores samfundsdebat. Så tak til alle jer civilsamfundsorganisationer, som har givet input, tak for at involvere jer og inddrage og give input til os som politikere. Vi hører jer, og vi gør, hvad vi kan, for at få inddraget de input, i har, for sammen skal vi lykkes med at få mennesker ud af hjemløshed og over i deres eget hjem. Tak for ordet.

Kl. 15:15

Anden næstformand (Jeppe Søe):

Hr. Søren Egge Rasmussen.

Kl. 15:15

Søren Egge Rasmussen (EL):

Tak. Det er helt korrekt, at vi går i den rigtige retning med det her lovforslag. Nu henviste ordføreren til, at der var en del høringssvar og kommentarer, og jeg har noteret mig, at KL og Kraka gør opmærksom på, at der ikke er nok boliger til at løse den her opgave. Derfor har jeg gravet tilbage i den boligaftale, vi indgik, og der står jo sådan set nogle ting om, at man skal forsøge at lave en aftale i forbindelse med kommunernes økonomi og finde løsninger der, og så står der sådan set den her sætning i aftalen:

»Hvis det ikke lykkes at indgå en ambitiøs topartsaftale med KL, vil regeringen drøfte alternative tiltag med aftaleparterne.« 

Nu er ordføreren jo ret tæt på regeringen, så jeg vil høre, om ordføreren har kendskab til, at der er sådan nogle drøftelser på vej. For hvis ikke vi når langt nok med de tiltag i forhold til at have samarbejde med kommuner og de almene boligselskaber, så skal vi jo finde på noget mere, noget mere ambitiøst. Har ordføreren kendskab til, at der er sådan noget på vej?

Kl. 15:16

Anden næstformand (Jeppe Søe):

Ordføreren.

Kl. 15:16

Camilla Fabricius (S):

Jeg kan i hvert fald sige, at jeg synes, at ordføreren for Enhedslisten er ret præcis, med hensyn til at der i hvert fald i nogle af byerne, og jo særligt i Københavnsområdet, er meget stærke udfordringer i forhold til boligandelen. Og jeg er også sikker på, at når ordføreren, her når vi slutter, får mulighed for at stille spørgsmålet til ministeren, så kan hun svare præcist og væsentligt på det.

Når ordføreren alligevel har stillet mig spørgsmålet, synes jeg jo, det er væsentligt, at det, man peger på, er, at vi er nødt til samlet at se på, hvad det er for en boligmasse, vi har, og at vi også, når vi både renoverer og ombygger, får gjort det i respekt for, at der faktisk er muligheder for det her, også i de store byer – så vi hele tiden retter den boligmasse til, både sådan at det i den måde, boligen er udformet på, faktisk kan blive til det hjem, jeg omtalte før, men også sådan at det har det prisleje, der er. Så det synes jeg jo er en væsentlig del, vi er nødt til at få sikret.

Kl. 15:17

Anden næstformand (Jeppe Søe):

Ønskes opfølgning fra spørgeren? Ja.

Kl. 15:17

Søren Egge Rasmussen (EL):

Ja, men det er også der, udfordringen er, for det er nok ikke alle hjemløse, der har det som en drøm at komme ind i en 60 m² almen bolig. Det kunne være, der var andre tilbud, vi skulle have ved siden af, og det er jo derfor, jeg synes, de her alternative tiltag kunne være interessante.

Jeg har noteret mig, at man i nogle byer, bl.a. i København, har lavet nogle attraktive ungdomsmiljøer med boliger i containere; det kunne man jo også have til andre grupper. Det kunne være tinyhouses, som nogle hjemløse måske ville synes var interessante, hvis ikke de har børn, som de har samvær med. Altså, jeg kigger ind i noget, hvor vi bør have øje på andet end en 60 m² almen bolig som det mindste.

Kl. 15:18

Camilla Fabricius (S):

Jamen altså, det synes jeg rammer ret præcist. Jeg har selv for nylig besøgt en af den type boliger, hvor der også var sociale viceværter, og hvor man havde nogle konstruktioner i boligen, sådan at man kunne sætte boligen sammen på forskellige ledder. Og det tror jeg vi er nødt til at være skarpe på, altså at sige: Hvad er det, der skal til, for at man i en kommune har muligheden for byplanmæssigt at kunne det?

Derfor synes jeg også, den her aftale er ret god. For den omhandler bådeboligen og så den indsats, der skal være indeni. Så tak for at rejse det spørgsmål.

Kl. 15:18

Anden næstformand (Jeppe Søe):

Fru Katrine Daugaard.

Kl. 15:18

Katrine Daugaard (LA):

Jeg kunne godt tænke mig at høre ordførerens holdning til, om det så kunne være en mulighed at hæve anvisningsretten til de almene boliger, sådan at man altså gjorde noget for, at de, der virkelig er udsatte, fik fortrinsret til de almene boliger, Københavns Kommune f.eks. har adgang til.

Kl. 15:19

Anden næstformand (Jeppe Søe):

Ordføreren.

Kl. 15:19

Camilla Fabricius (S):

Jeg er i tvivl om, om det er den vej, vi skal gå. For det handler jo også om, om boligen økonomisk set er til at få finansieret for den pågældende borger. Samtidig er der også noget omkring det, jeg også var inde på i min tale, nemlig: Hvordan er boligen konstrueret i forhold til det? Jeg er ikke sikker på, om det bare er sådan, at det er den ramme, man skal hæve, eller om man i virkeligheden skal lave andre greb, som ordføreren fra Enhedslisten sagde. Jeg noterer mig det, og så tænker jeg, at det ville være en fordel, at LA og ordføreren giver de her input, når vi skal komme tættere på andre typer løsninger. Så det synes jeg er et væsentligt input at tage med.

Kl. 15:20

Anden næstformand (Jeppe Søe):

Fru Katrine Daugaard.

Kl. 15:20

Katrine Daugaard (LA):

Men finder ordføreren det ikke fair, at almene boliger fortrinsvis er for udsatte mennesker – frem for socialdemokratiske kernevælgere, som måske har en god løn og godt kunne bo andre steder, mens det er sværere at finde et hjem til de udsatte?

Kl. 15:20

Camilla Fabricius (S):

Jeg synes, de almene boliger er gode for alle mennesker uanset partifarve, det kan jeg lige så godt sige. Og det kunne da være sjovt, hvis du og jeg kom til at bo ved siden af hinanden. Og så kunne vi jo tage den kvinde med, som jeg mødte i Viby i Aarhus. Jeg synes, at almene boliger er for alle. Og jeg synes, at vi skal passe godt på den almene boligmasse, vi har. Jeg synes, at vi er nødt til kigge på at få bredt den ud, for der er forskellige slags mennesker, også blandt hjemløse.

Kl. 15:21

Anden næstformand (Jeppe Søe):

Tak til ordføreren. Så er det fru Anni Matthiesen fra Venstre.

Kl. 15:21

(Ordfører)

Anni Matthiesen (V):

Tak for ordet, formand. Man nævner faktisk ofte flytning af bopæl som en af de mere stressende ting i hverdagen og for den sags skyld igennem livet. Jeg tror nok, at vi alle sammen har oplevet det med, at når man skal flytte bopæl, er det noget af det, der godt kan presse en. Det, der jo især kan give pres og stress, er selvfølgelig, hvis man ikke engang ved, hvor man har mulighed for måske at flytte hen.

I Venstre mener vi faktisk, at det i forbindelse med det her lovforslag, som vi behandler nu i Folketingssalen, er et af de allervigtigste tiltag i forhold til indsatsen mod hjemløshed. Housing first, som det populært bliver kaldt, er jo, at man på en eller anden måde giver muligheden for, at hjemløse kan få deres eget hjem, altså at de kan få deres egen bolig, og vi ved også, hvor meget det betyder for mennesker, at man ved, hvor man har et hjem, at man ved, hvor man kan få ro og for den sags skyld jo også trygt kan leve, og det er derfor, at vi faktisk også igennem flere år har italesat det med housing first som et værktøj, man skulle tage i brug.

Formålet med lovforslaget er jo så helt overordnet at nedbringe antallet af hjemløse og for den sags skyld allerhelst bryde med langvarig hjemløshed. Lovforslaget her er jo med til at gøre, at vi forhåbentlig ser væsentlig færre, der opholder sig på herberger i længere tid, ved at man på den her måde får et virkeligt hjem, hvor man gerne vil bo. Med lovforslaget her laver vi nogle helt grundlæggende ændringer for at bekæmpe hjemløshed, og vi giver muligheden for, at man kan rykke hurtigere ud af herbergerne og få skabt sit eget hjem.

Vi støtter i Venstre naturligvis det her lovforslag, for vi mener faktisk, at enhver skal have muligheden for at have trygge rammer til at kunne forme et liv som samfundsborger, også dem, der måske er kommet ud på et sidespor. Flere har brug for en ny start, og det satser vi på at lovforslaget her kan være med til at give. Tak for ordet.

Kl. 15:23

Anden næstformand (Jeppe Søe):

Tak til ordføreren. Den næste ordfører er fru Nanna W. Gotfredsen fra Moderaterne.

Kl. 15:23

(Ordfører)

Nanna W. Gotfredsen (M):

Tak for ordet, formand. I Moderaterne ligger det os afsindig meget på sinde, at vi i det hele taget får skabt en udsatteindsats, som vi kan være bekendt, herunder selvfølgelig også en hjemløseindsats, som langt mere effektivt og tidligere end i dag assisterer ufrivilligt hjemløse væk fra gaden og over i for dem hver især bedre boligforhold.

Vi har 5.789 hjemløse – det er derfor! Vi kan simpelt hen ikke være det bekendt. Og det er på trods af afsindig meget snak om det over alle de vist nu godt 25 år, jeg har været gadejurist. Det er ikke bare et alt for højt tal, der skal også efter al sandsynlighed lægges et vist mørketal til, men ingen af de tal, hverken mørketallet eller det officielle, er for mig bare et tal; det er mennesker. Der er tale om ekstremt udsatte mennesker – mennesker, som jeg kender en hel del af, og som jeg har kendt igennem mange år, mennesker, jeg holder utrolig meget af.

Nu sker det her. Det er et skridt, der er taget og formet i sin grundform, før jeg kom herind. Det kommer til at gøre en hel masse gode ting. Med det her skridt får vi skruet på handleplansknappen, incitamentsknapperne, og det er i den grad boligknapperne og vidensbaseret støtteindsats-knapperne, og det er alt sammen overordentlig væsentligt at få sparket i gang. Og der kan gøres mere og andet og skrues yderligere op, og det skal vi også have kigget på og nærmest helst på en gang få sat gang i det hele. Og som vi skrev for ikke så længe siden i en fælles kronik fra SVM's side: Kom med jeres bud, kom med, hvad I har brug for, både her og udenfor, og lad os gøre det her i en god samtale – sammen, på tværs og hen over midten. Vi er ikke i mål. Det er alle her klar over. Vi skal gøre det så meget bedre. Det har de her mennesker, vores allermest udsatte medmennesker, stærkt brug for.

Moderaterne støtter forslaget, og vi glæder os til alt øvrigt, der skal udrettes. Tak for ordet.

Kl. 15:27

Anden næstformand (Jeppe Søe):

Tak til ordføreren. Næste ordfører er fru Theresa Berg Andersen fra Socialistisk Folkeparti.

Kl. 15:27

(Ordfører)

Theresa Berg Andersen (SF):

L 164 handler om hjemløseindsatsen. 5.800 mennesker er hjemløse i Danmark. Det er alt, alt for mange. SF har længe peget på, at vi på nationalt plan skulle implementere housing first-metoden. Det er sjovt, når man kommer som ny ordfører til et forslag som det her: housing first – ja, det står der, og så går den store afdækning jo i gang af det amerikanske udtryk. Hvor skal vi hen, og hvad ligger der bag? Housing first-tilgangen betyder jo, at hjemløse hurtigere skal blive tilbudt egen bolig, samtidig med at de får den rette boligstøtte. Ja, hvem pokker kan være uenig i det? Det er en god intention.

Vi ved, at Odense som frontløber har haft en kæmpestor succes med den her metode. Det er godt, at man lokalt i Odense har været progressive, og der er ingen tvivl om, at det er nødvendigt, at vi også gør noget fra centralt hold, så kommunerne kommer med – og det drejer sig om alle kommuner.

Statsrevisorerne kom også i december sidste år med en meget kras kritik af indsatsen på området, eller man kan sige en kritik af mangel på samme, for vi gjorde ikke nok. Derfor er vi også rigtig glade for, at der med det her lovforslag bliver lavet en ekstraordinær indsats, og at housing first-tilgangen udbredes i hele Danmark.

Konkret omlægger man jo refusionsreglerne for kommunernes udgifter til boformer efter servicelovens § 110, så man bedre kan hjælpe i kommunerne, i stedet for at de hjemløse bliver på et herberg.

I den forbindelse har SF også nogle spørgsmål. Kommunerne har jo nu mulighed for at lave nogle udslusningsboliger. Her kan de hjemløse få en plads og blive i op til 5 år. Det er en god idé. Men hvad nu, hvis kommunerne finder en egnet bolig til de pågældende, mens de er i den her udslusningsbolig? Er kommunerne så i deres ret til at udsluse brugeren her til egen bolig, selv om borgeren måske siger nej tak? Hvis ikke kommunen er det, kan der jo hurtigt opstå en flaskehals, og det kan blive svært at rumme dem alle.

Et andet ønske, vi i SF også kunne tænke os at komme omkring, er det med boligmassen, der maks. må være 55 m2. Ude i vores meget små kommuner er der ikke ret mange boliger, der er under 55 m2. Kunne man rykke på det og måske sige 65 m2? For så får de små kommuner også muligheder for at finde en egnet bolig og også modtage det her tilskud, der er sat af. Det er et kæmpestort ønske fra en dygtig nordjysk ledende sygeplejerske, jeg kender, der hedder Malene, som hver dag yder en kæmpe indsats for lige nøjagtig den her gruppe af mennesker.

Vi ser også i høringssvarene og fra de mange henvendelser, der er kommet, at der er en række bekymringer fra organisationer og kommuner i forhold til at sikre den fornødne indsats på det her område. Det bliver sagt så fint i dag fra Enhedslistens side: Er der billige boliger nok derude? Og er der boliger nok?

Et andet ønske kommer fra nogle organisationer, der snakker om det her med en selvbestemmelsesordning, så mennesker i hjemløshed selv kan være med til at vælge, hvem de skal modtage deres bostøtte fra. Det er da vigtigt i en indsats som den her, at man får støtte fra nogle af dem, man er tæt på.

Der er masser af udfordringer. Et andet spørgsmål kan også være, om vi kan hjælpe mennesker, som er uden for herbergerne. Det er også et spørgsmål, vi må tage alvorligt.

Men det er på høje tid, at vi rykker på den her indsats, rykker sammen mod hjemløshed, og derfor støtter SF også det her lovforslag. Tak for ordet.

Kl. 15:31

Anden næstformand (Jeppe Søe):

Tak til ordføreren. Så er det fru Marlene Harpsøe fra Danmarksdemokraterne.

Kl. 15:31

(Ordfører)

Marlene Harpsøe (DD):

At gå hver dag på gaden uden noget sted at være, uden noget sted at høre til er dagligdagen for mange mennesker i hjemløshed. Nogle finder ly på herberger, imens andre finder plads på en sofa hos en bekendt eller på gaden. Nogle har svært ved de faste rammer, som en lejlighed udgør. Andre er plaget af psykiske lidelser og et stort forbrug af euforiserende stoffer, stærk smertestillende medicin eller alkohol. Andre har svage sociale netværk; måske er relationen til familien dårlig, måske har der været en svær skilsmisse, og måske har man børn, man slet ikke ser eller har en tilknytning til. Eller måske har der været det hele i en stor, ulykkelig blanding af omstændigheder. Det er et hårdt liv, som også sætter spor i sundhedstilstanden. Mennesker, der har levet i hjemløshed, lever oftere kortere liv end andre.

Men de kan hjælpes. Det er den gode nyhed. I min verden må man aldrig nogen sinde give op over for mennesker, uanset hvor svært de har det. Der er en vej at gå, også for mennesker med meget svære problemer. Der er håb.

Lovforslaget, som vi her behandler, tager udgangspunkt i housing first-tilgangen. På dansk ville man kalde det bolig først. Man sikrer nemlig først en bolig, tag over hovedet og en varm seng, og så bagefter begynder man at arbejde med nogle af de andre komplekse problemer. Metoden går som sagt ud på, at man sikrer en langvarig, billig boligløsning og specialiseret socialstøtte til borgeren, hvor man først sikrer borgeren tag over hovedet og gradvis forbedrer borgerens øvrige situation. Udbredelsen af metoden skal bl.a. ske ved, at man gør det mere økonomisk attraktivt for kommunerne at hjælpe borgere i hjemløshed til at komme over i egen bolig. Det indebærer en omlægning af den nuværende refusionsordning.

Housing first – bolig først – virker. Den har virket med stor succes i Finland, som, sidst jeg læste det, var gået fra 20.000 hjemløse til kun 200 hjemløse. I Danmark er en række kommuner godt i gang med at få mennesker ud af hjemløshed og ind i en bolig med housing først-tilgangen. Men der er brug for at skrue op for indsatsen, og derfor skal økonomiske incitamenter ændres, så kommunerne vælger en bolig frem for herberg til mennesker i hjemløshed.

For nogle uger siden besøgte jeg værestedet Paradiset, der ligger i Lyngby. Det er bl.a. et værested for mennesker, der lever i hjemløshed. Her havde jeg nogle gode snakke med både værestedets leder, men også med Paradisets brugere. Det var et rigtig godt besøg, hvor vi bl.a. havde en god dialog om, at et hjem jo ikke bare er et hjem. Der er brug for at indrette det hyggeligt med møbler og alle mulige slags nipsting. Det skal jo også føles som et hjem, så man får lyst til at få gæster. For hvad er et hjem, hvis man ikke har lyst til at invitere gæster med hjem, hvis ikke der er hyggeligt at være, hvis ikke man kan sidde og hyggesnakke over en god kop kaffe og tale om det, man oplever, hvis man ikke kan invitere venner hjem til en god gang pasta med kødsovs og en fodboldkamp i fjernsynet, eller hvad det nu er, man synes er hyggeligt og gør, at et hjem er et hjem? Så hjemmet er ikke bare en tom skal. Man skal gøre den nye bolig til et hyggeligt sted at være, hvor man har lyst til at invitere gæster, og det er rigtig, rigtig vigtigt, synes vi i Danmarksdemokraterne.

Vi i Danmarksdemokraterne er ligesom Folketingets øvrige partier meget optaget af, at mennesker i hjemløshed skal hjælpes ud af hjemløshed. Housing first er en mærkbar og god tilgang, og vi hører allerede nu, at der er nogle kommuner, der er i fuld gang, før lovforslaget er vedtaget, med rent faktisk at leve op til de intentioner, der er i lovforslaget.

Men vi skal også huske på, at housing first ikke løser alle problemer for mennesker i en socialt udsat livssituation. F.eks. er der problemer med at få oprettet en bankkonto, som man kan få udbetalt sin førtidspension til, og det er jo ret afgørende med en bankkonto, hvis man skal betale sin husleje. Så der skal lyde en opfordring, kære minister, til, at man får det løst.

Så på vegne af Danmarksdemokraterne kan jeg hermed meddele, at vi støtter lovforslaget, men vi har også en række spørgsmål, som vi vil stille under udvalgsbehandlingen. Tak for ordet.

Kl. 15:37

Anden næstformand (Jeppe Søe):

Tak til ordføreren. Så er det fru Kathrine Daugaard fra Liberal Alliance.

Kl. 15:37

(Ordfører)

Katrine Daugaard (LA):

Vi ved, at housing first-metoden virker. Det ses, både når vi kigger til lande som Finland, som er nået meget længere med housing first, end vi selv er, men det ses også i de danske tal, hvor hjemløsekurven siden 2019 endelig er knækket og er for nedadgående, takket være, at flere kommuner er begyndt at arbejde ud fra housing first-metoden. De kommuner, der er bedst til housing first, har bedre tal, når det gælder om at hjælpe borgere ud af hjemløshed og fastholde dem i egen bolig. Odense Kommune er f.eks. en af dem.

LA ser dette lovforslag som en helhedsorienteret indsats, som i højere grad end tidligere har borgeren i fokus. Det er dog afgørende for LA's støtte til forslaget, at borgeren ikke smides ud af herberget til hjemløshed, for hvis borgeren ikke ønsker at underskrive den lejekontrakt, som foreslås, skal borgeren have ret til at blive på det herberg, hvor borgeren hører til.

Derudover er det også LA's ønske, at der indføres en selvbestemmelsesordning, så mennesker i hjemløshed selv kan vælge, hvem de ønsker at modtage deres boligstøtte fra. Nogle hjemløse har ikke den store tillid til kommunen, og de kan derfor have langt større gavn af at modtage deres boligstøtte fra f.eks. en civilsamfundsorganisation.

LA mener, at man også her skal tage udgangspunkt i den enkelte og det, der virker bedst for denne. Derudover må vi ikke glemme dem, som ikke bor på et herberg, eller dem, som ikke umiddelbart passer ind i en housing first-model. LA er meget positiv over for det her lovforslag.

Kl. 15:39

Anden næstformand (Jeppe Søe):

Tak til ordføreren. Så er det fru Brigitte Klintskov Jerkel, Det Konservative Folkeparti.

Kl. 15:39

(Ordfører)

Brigitte Klintskov Jerkel (KF):

Ingen mennesker skal tvinges til at leve et liv på gaden. Derfor er det også hjerteblod for os konservative at hjælpe mennesker ud af hjemløshed og skræddersy løsningerne, så hver enkelt hjemløs får den støtte og hjælp, han eller hun har brug for. Vi skal som samfund være bedre til at hjælpe hjemløse, og med housing first-tilgangen skaber vi løsninger til at imødegå hjemløshed. Vi skal samtidig huske på, at for mange hjemløse handler hjemløshed om mere end det at mangle en bolig. Det kan f.eks. være misbrug, psykiske lidelser, manglende netværk, sygdom osv.

Med lovforslaget her støtter vi housing first-tilgangen, som vi som parti i mange år har arbejdet for at udbrede. Der lægges op til tilgængelige, billige boliger kombineret med en passende social bostøtte i egen bolig, som er hjørnestenene i arbejdet med at reducere hjemløshed. Det støtter vi fra Det Konservative Folkepartis side op om, og vi støtter derfor også lovforslaget her.

Vi mener dog, at det er problematisk, at vi aldrig skeler til det private boligmarked, men at det kun er det almene boligområde. Det handler jo om at skaffe tag over hovedet til flest mulige, og derfor er det private boligmarked og udlejningsmarked selvfølgelig også vigtigt her. Jeg håber, at regeringen vil være opmærksom på den boligmangel, der er i kommunerne, og vil indgå i dialog med kommunerne om det og netop også være opmærksom på, at det private udlejningsmarked jo også kan bidrage til at løse manglen på boliger. Tak for ordet.

Kl. 15:41

Anden næstformand (Jeppe Søe):

Der er et spørgsmål fra hr. Søren Egge Rasmussen

Kl. 15:41

Søren Egge Rasmussen (EL):

Tak til ordføreren for at gøre opmærksom på, at den private boligudlejning også kunne være en del af løsningen for de hjemløse. Der er vi bare i den situation, at der jo ikke er restriktiv lovgivning, som f.eks. sikrer, at der kunne være ventelister, så man kunne blive skrevet op til en bolig i den private udlejning på samme vis, som man kan blive skrevet op til en bolig i en almen boligorganisation. Så jeg ved ikke, om ordføreren har konkrete forslag til, hvordan vi kan komme videre med at sikre, at den private udlejning også er med til at løse sociale opgaver.

Kl. 15:42

Anden næstformand (Jeppe Søe):

Ordføreren.

Kl. 15:42

Brigitte Klintskov Jerkel (KF):

Jamen jeg synes jo netop, det er det, som jeg nævner her, altså at jeg håber, at regeringen vil gå i dialog med kommunerne. De har jo gjort opmærksom på, at vi har en udfordring i forhold til det her med mangel på boliger, og der kan det private boligmarked jo netop også bidrage til en løsning her. Og det er jo noget, man må gå i dialog omkring.

Kl. 15:42

Anden næstformand (Jeppe Søe):

Spørgeren.

Kl. 15:42

Søren Egge Rasmussen (EL):

Ja, okay – så det er kun en dialog, ordføreren lægger op til. For man kunne jo også have lovgivning, som sikrede nogle rettigheder for mennesker, der gerne vil skrives op til en bolig. Det er jo den anden mulighed, i stedet for at det udelukkende er op til en kommune at have en dialog med nogle private udlejere. Og jeg vil gætte på, at den dialog er nemmere at tage et sted, hvor der står tomme boliger i den private udlejning, end i et område som f.eks. København og Aarhus.

Kl. 15:42

Anden næstformand (Jeppe Søe):

Ordføreren.

Kl. 15:42

Brigitte Klintskov Jerkel (KF):

Jamen nu starter alting med en god dialog, og så kan man jo kigge på, hvad man så skal udarbejde videre derfra. Jeg synes, det er vigtigt, at vi får løst det her, og jeg synes, det er problematisk, at man ikke har indtænkt det private boligmarked i løsningerne her.

Kl. 15:43

Anden næstformand (Jeppe Søe):

Tak til ordføreren. Så er det hr. Søren Egge Rasmussen. Værsgo.

Kl. 15:43

(Ordfører)

Søren Egge Rasmussen (EL):

Tak. Ja, jeg er vikar i dag. Enhedslisten er for det her lovforslag, og jeg har været med til de forhandlinger, som førte til, at det her lovforslag skulle laves.

Boligen danner den naturlige ramme om privat- og familielivet og nyder derfor en særlig menneskeretlig beskyttelse. Statens menneskeretlige ansvar for at sikre befolkningen et sted at bo er slået fast i en række konventioner både i FN, Europarådet og i EU. Samtidig er borgere i Danmark, der ikke selv kan klare sig, og som ikke skal forsørges af andre, ifølge grundloven berettiget til hjælp fra det offentlige. Det er sådan set det, der er udgangspunktet. Der er mange forskellige forhold, der er afgørende for, om mennesker har adgang til et værdigt hjem. Bl.a. har samfundets generelle velstand og regulering af boligmarkedet stor betydning, men retten til bolig påvirkes også af de love og de politikker, som gælder for de mennesker, der på grund af arbejdsløshed, fattigdom, sygdom, sociale problemer, handicap eller lignende ikke er i stand til at forsørge sig selv. Det er jo her, der er god grund til at have mere lovgivning, som er målrettet de 5.800 hjemløse, der officielt er, plus den store mængde, der er i et skyggetal – alle dem, der ikke er registreret, alle de sofasovere, en del unge mennesker, som turnerer rundt og klarer en dag ad gangen med tag over hovedet ved venner.

L 64 er en del af den lovgivning, som skal sikre boliger til alle, og Enhedslisten er med i den aftale, som hedder »Fonden for blandede byer – flere billige boliger og en vej ud af hjemløshed«. Det var den aftale, hvor vi tog 5 mia. kr. fra Nybyggerifonden og fik sat gang i initiativer, som kan sikre flere almene boliger. Derigennem kan det sikres, at almene boliger kan få tilskud til huslejenedsættelser, mod at kommunen får 100 pct.s anvisningsret og kan formidle boligerne til hjemløse. Anvisning til almene boliger bør ikke være den eneste måde at løse problemerne med hjemløshed på, og det er derfor, jeg er glad for, at vi lige før havde en dialog om, hvad den private udlejning også kan bidrage med i den kæmpe del af boligmassen.

Når vi nu skal have udvalgsbehandlingen, kunne jeg godt tænke mig at vide, hvad status er for de afsatte 150 mio. kr. til huslejenedsættelser til 3.500 kr. for 1.800 almene boliger. Ifølge en opgørelse fra KL er der 1.134 boliger i 22 kommuner, altså må der være nogle af de penge, som ikke er kommet ud at gøre gavn for de hjemløse. Jeg synes også, det kunne være interessant at se en opgørelse over, om der er opnået en rimelig spredning af boligerne, og at få at vide, om vi har en fordeling, hvor vi ikke ender med, at der er hele boligblokke eller opgange, som udelukkende bruges til at anvise hjemløse. Jeg synes også, at vi skal være påpasselige med ikke at ende med de forkerte løsninger. Der er flere, der nævner, at housing first i Finland er en succes, men er der ikke det lille men, at der dér er opstået nogle boligblokke, hvortil der udelukkende er anvist folk, som tidligere har været hjemløse? Så jeg synes, at vi i Danmark skal gøre det på vores gode måde.

Jeg noterer mig også, at en del høringssvar siger, at det er fint med housing first, men så skal man altså også huske, hvad der kommer bagefter, så man ikke overlader nogle sociale problemer til nogle boligforeninger, der så kan stå alene med dem, for der skal være noget efter housing first, der skal være de tiltag, som kan gøre, at man kan blive i sin bolig. Jeg kunne også godt tænke mig at få at vide, hvordan det går med de penge, der er afsat til nyopførelser af boliger, hvor man får en støtte via aftalen, så huslejen kan sættes til 3.500 kr. ved indflytning. Der er sådan set afsat midler fra 2022-2027, hvor det er over 2.000 boliger, vi på sigt kan få. Hvad er status i den aftale? Så kan jeg se i den aftale, vi lavede, at der i forlængelse af noget omkring kommunernes økonomi står, at hvis ikke man kan lave en ambitiøs topartsaftale med KL, vil regeringen drøfte alternative tiltag med aftalepartierne. Det er jo der, det kunne være interessant via udvalgsbehandlingen at få at vide, om sådan nogle forhandlinger er på vej. Jeg synes, det ville være interessant at få undersøgt, hvad alternativerne er: Hvad er der med tiny houses, hvad er der med containerboliger, hvordan står det til, kunne vi finde nye løsninger? Pensionskasserne vil gerne ind at bygge kaserner, som skal tjene som boliger til soldater, og kunne pensionskasser også gå ind og løfte en social opgave i at skaffe nogle hjemløse boliger? Det synes jeg vi skal afdække. Så er der et høringssvar fra KL. Nej, det er måske ikke et høringssvar, det er nok en direkte mail til mig, hvor man foreslår en langsommere indfasning, og det vil jeg indsende som forslag i forbindelse med udvalgsbehandlingen.

Kl. 15:48

Anden næstformand (Jeppe Søe):

Tak til ordføreren. Næste ordfører er fru Katrine Robsøe fra Radikale Venstre.

Kl. 15:48

(Ordfører)

Katrine Robsøe (RV):

Tak for ordet. Jeg tror ikke, der er nogen grund til, at jeg gennemgår igen, hvad lovforslaget omhandler. Det kan jo være fordelen ved at komme langt nede i ordførerrækken – hvis man nu skal se positivt på at være et lidt lille parti. Jeg er glad for det her lovforslag, og jeg synes også, at der er en fin incitamentsstruktur for kommunerne til rent faktisk at sørge for at få borgere over i passende boliger og til at fastholde den her bolig i stedet for at have borgeren på en hjemløseboform.

Men jeg har egentlig nogle spørgsmål, som jeg håber at ministeren gerne vil komme ind på. Jeg gider faktisk ikke nævne dem alle sammen, for mange af dem er allerede blevet nævnt her, fordi det jo i hvert fald ligger i tråd med nogle af de bekymringer, som er blevet rejst i forbindelse med høringssvarene. Jeg synes, SF var inde på rigtig meget af det og kom med nogle gode spørgsmål. Der er det her med, hvad man gør i de kommuner, hvor der simpelt hen er en for stor mangel på boliger. Jeg ved, at der bl.a. er henvendelser fra Københavns Kommune om den problemstilling. Jeg synes egentlig også, det var nogle interessante spørgsmål om boligstørrelsen, som SF rejste, i forhold til at man i de mindre kommuner kan have den næsten omvendte udfordring der – at boligerne nogle steder simpelt hen er for store i forhold til reglerne. Så er der det her med selvbestemmelsen, med hensyn til hvor man modtager støtten fra.

Jeg ved ikke, om jeg vil gå så langt som Enhedslistens ordfører til at sige, at jeg vil stille det som forslag, men jeg kunne i hvert fald godt tænke mig at høre ministerens overvejelser om den henvendelse, der er kommet fra KL, i forbindelse med om det går for stærkt til, at kommunerne reelt kan følge med i forhold til tilbagebetalingen.

Så Radikale støtter, men vil gerne høre ministerens svar. Tak.

Kl. 15:50

Anden næstformand (Jeppe Søe):

Tak til ordføreren. Næste ordfører er fru Mette Thiesen fra Dansk Folkeparti.

Kl. 15:51

(Ordfører)

Mette Thiesen (DF):

Det er vigtigt for mig og det er vigtigt for Dansk Folkeparti, at vi behandler de mest udsatte i samfundet godt. Vi er blå bloks bløde hjerte. Ufrivillig hjemløshed skal vi selvfølgelig gøre alt, hvad der står i vores magt, for at sikre, at folk kan komme ud af, for vi ved, at den ufrivillige hjemløshed er utrolig belastende for et menneske. Og i et velfærdssamfund som det danske skal vi selvfølgelig tilbyde at sørge for, at folk ikke havner ufrivilligt i hjemløshed, for selvfølgelig kan og skal vi ikke have et samfund, hvor mennesker bor på gaden, fordi samfundet simpelt hen ikke tager hånd om dem. Det er det, et samfund skal måles på: Hvordan man behandler de allermest udsatte.

For ufrivillig hjemløshed kan jo forårsages af mange ting. De hjemløse i Danmark lider som oftest under flere problematikker end blot det at få en bolig. De har mange gange også psykiske udfordringer, en afhængighed af alkohol og nogle gange også af euforiserende stoffer. Det er en ond cirkel, hvor de psykiske udfordringer bliver værre af afhængigheden, og afhængigheden bliver værre, jo flere psykiske udfordringer de har. Samtidig kan det også stå i vejen for de hjemløse, at man tit og mange gange ikke må have hund med på herberg eller i de lejligheder, der anvises til. Og det er en uacceptabel hindring for de hjemløse, for tit er hunden den hjemløses bedste og nogle gange desværre også eneste ven. Det er også problematisk, hvis man udelukkende fokuserer på bolig, men ikke også hjælper til at etablere et hjem, som man har lyst til at bo i. Det hele hænger sammen. Det er altså helt på det lavpraktiske plan, at vi også skal sætte ind for at forstå de her udfordringer. Og derfor er der også brug for en samlet indsats. For det skal handle om mennesket i hjemløshed, ikke om bureaukrati og djøfferi.

Hjemløseproblematikken har mange årsager. I Dansk Folkeparti er vi selvfølgelig altid klar på at være med til at støtte alt, der kan trække i den rigtige retning for de borgere, der har behov for samfundets støtte, vejledning og hjælp. Vi ser også meget frem til det videre arbejde med det her lovforslag. Der er nævnt en hel masse rigtig gode ting heroppe fra talerstolen. Jeg kommer også til at have en del spørgsmål i forhold til mange af de ting, der også er nævnt, både i forhold til det her med betalingskommunen, altså om der kan være nogen udfordringer her, som der også står i mange af høringssvarene, og i forhold til klageret, altså det her med bedre mulighed for et frit valg. Der er også nogle problematikker og måske i hvert fald nogle pointer, der skal fremhæves i forhold til § 109- og § 110-problematikken, som vi også har drøftet tidligere her i salen. Og så synes jeg jo også, det er rigtig vigtigt, når man laver sådan nogle indsatser som det her, at man husker at inddrage dem, det handler om, nemlig de hjemløse selv. Så tror jeg i hvert fald, at vi kommer langt bedre i mål i forhold til at lave en helhjertet indsats for at sikre nogle mennesker et hjem og et liv videre frem, som de bliver rigtig glade for, så de ikke ender i hjemløshed igen.

Så vil jeg også kvittere for, at der også fra talerstolen her tidligere er sagt, at det ville være dejligt, hvis vi kunne begynde at kalde housing first »bolig først« eller noget lignende og gøre det lidt mere danskklingende. Men alt i alt er det et rigtig, rigtig godt forslag. Vi stiller nogle spørgsmål i forbindelse med udvalgsbehandlingen, men i Dansk Folkeparti kan vi selvfølgelig godt støtte det.

Kl. 15:54

Anden næstformand (Jeppe Søe):

Tak til ordføreren. Næste ordfører er fru Sascha Faxe fra Alternativet.

Kl. 15:54

(Ordfører)

Sascha Faxe (ALT):

Tak for ordet. Vi skal have antallet af hjemløse i Danmark ned på nul. Som det blev sagt før: 5.789 er 5.789 for mange. Det kan godt være, at der er forskellige måder, som de skal i bolig på, men det er målet fra Alternativets side. Derfor er vi i Alternativet rigtig glade for det her forslag, og vi synes, det er en vigtig byggesten, til at vi for alvor kan komme i gang med housing first. Siden vi tilbage i 2015 udviklede vores hjemløsepolitik –  og det var jo i øvrigt i et stærkt samarbejde med de hjemløse selv, sådan som fru Mette Thiesen opfordrede til før – blev det meget, meget tydeligt for os, at housing first skulle stå allerøverst på ønskesedlen. For det, der er vigtigt, er, at man ikke blot skal have tag over hovedet; man skal også lære at bo under det tag og have fod under eget bord. Det blev også tydeligt for os at se, at der hverken er en let eller en ensartet vej ind i den her bolig.

Der er nogle steder, hvor man allerede har arbejdet med det her, og jeg er så heldig, at jeg bor i en kommune, nemlig Roskilde Kommune, hvor man allerede aktivt arbejder med housing first, og hvor man faktisk også har prioriteret de her boliger, som ligger til en pris, der er under de 3.500 kr., som vi har talt om. Og qua mit tidligere arbejde har jeg været rigtig tæt på det, og man har lavet et samarbejde mellem kommunen, Boligselskabet Sjælland og fællesskabshuset INSP!, hvor der har været et socialt værtskab, som er gået ind og har arbejdet med det her, og det er meget, meget tydeligt, at det der med at få en bolig kun er det første lille skridt. For hvordan hulen vasker man tøj, og hvor lægger man det, når man har brugt det; hvordan køber man ind; hvordan laver man mad? Der starter det, men det går et andet sted hen, hvor det også handler om sociale kompetencer, som man simpelt hen ikke har, fordi man ikke har boet i en social sammenhæng. Og ligesom det, der er blevet nævnt før med alle de praktiske ting, er der bare sådan en ting som elregningen, og fordi vi har frit elselskabsvalg i Danmark, er det ikke noget, der følger med den normale husleje, men det er noget, man skal forholde sig til. Så der kan jeg se, hvordan det med at have det der værtskab har været med til at hjælpe nogle på vejen ind, så jeg håber på, at det her virkelig kommer til at rykke noget.

Da det af alle mulige forskellige årsager ikke er så mange kommuner, der har kunnet satse på det her, synes vi, at det er rigtig, rigtig godt med det økonomiske incitament i forhold til at rykke videre. Vi er også glade for, at man indtænker mennesker, der er på kanten af hjemløshed, fordi det er med til at kunne forebygge noget.

Det skal siges, at det allerede har været nævnt her fra talerstolen, men vi bemærker selvfølgelig også, at der er nogle udfordringer, i forhold til om der er boliger nok og om de er fleksible nok. For selv om de er billige og de ligger et sted, hvor det er nemt at finde sig til rette, er det ikke alle, for hvem en almen bolig er den første vej ind. Så altså, flere billige boliger er vigtigt at tænke ind, men det kunne også være, som det er blevet nævnt før, tiny houses, kolonihaver osv. Set fra vores perspektiv er selv en campingvogn altså bedre og mere værdigt end at bo på en bænk i en park. Så derfor er der fuld opbakning fra Alternativets side.

Kl. 15:58

Anden næstformand (Jeppe Søe):

Tak til ordføreren. Så er det hr. Kim Edberg Andersen fra Nye Borgerlige.

Kl. 15:58

(Ordfører)

Kim Edberg Andersen (NB):

De Radikales ordfører startede med at sige, at der jo er fordele ved at være et lille parti, for så kan man følge med i talerrækken, og det ved jeg jo alt om, for jeg kan mange gange følge med helt fra start til slut – og jeg anerkender, at det her langt hen ad vejen er et fantastisk forslag. Der er andre fordele ved at være et lille parti: Gruppemøderne er til at overse, og man får lov til at have en masse ordførerskaber. Det gør jo, at man nogle gange tænker lidt på tværs i forhold til de her ting. Ulempen er naturligvis, at med de mange ordførerskaber følger mange sider, der skal læses, og jeg startede faktisk med at læse det her og tænke: Det er egentlig fantastisk – det her er ganske enkelt fantastisk. Det er en følelse, jeg faktisk har lidt stadig væk. Jeg synes stadig væk, det er et fantastisk forslag, og så rammer jeg side 21, og nu skal jeg se, om jeg med min manglende funktionalitet uden briller kan liste op, hvad det er, der rammer mig. Det er dybest set følgende:

»Derudover kan lovforslaget siges at have direkte positive ligestillingsmæssige konsekvenser for kvinder, da ordningen for udslusningsboliger udvides til også at omfatte kvinder fra boformer efter § 109 ...«.

Jeg stod i går og havde lige nøjagtig en af mine hjertesager, ligestilling mellem mænd og kvinder, her i salen, og det her, lige nøjagtig det her, gør faktisk, at jeg ikke kan se mig selv i det. Og det er ikke, fordi jeg ikke synes, det er fantastisk, for jeg har læst det, og jeg har læst det igen, og jeg synes, at det med hensyn til hjemløshed og boliger til de mest udsatte rammer mig alle de rigtige steder – på nær lige der.

Så jeg gik herned og tænkte at ville stemme rødt. Nu tænker jeg, at jeg vil stemme gult, og håber på, at det udvalg, som jeg ved består af nogle fantastiske mennesker, på en eller anden måde får ligestillet mændene her, sådan at vi ikke får større forskelsbehandling med det her lovforslag, for det er ikke det, det går ud på. Det her går ud på at hjælpe mennesker, mænd og kvinder – forhåbentlig, når vi kommer til tredjebehandlingen – og jeg håber, at jeg så til den tid kan nyde, at jeg kan få lov at sidde sidst i ordførerrækken og få lov at gå op her – og jeg håber ikke, at det bliver to socialdemokratiske forslag lige i rap – og sige: Ja, tusind tak, det stemmer Nye Borgerlige for. Lige nu tænker vi at stemme gult og håber på, at udvalget finder en god løsning på side 21.

Kl. 16:00

Anden næstformand (Jeppe Søe):

Tak til ordføreren. Så er det ministeren.

Kl. 16:01

Social- og boligministeren (Pernille Rosenkrantz-Theil):

Det kan godt være, at Nye Borgerliges ordfører er sådan lidt forskrækket ved tanken om at skulle stemme for to socialdemokratiske lovforslag i træk. Jeg vil så sige, at det, der står her på mit stykke papir, er, at første gang, jeg hørte om hjemløshed, var jeg ikke så gammel. Jeg var måske 6-7 år gammel, og Reagan var på det tidspunkt præsident i USA, og Thatcher var premierminister i England, og så var der på tv en eller anden kæk slipsedreng – undskyld udtrykket, men sådan opfattede jeg det dengang – sådan en rigtig yuppietype, altså en amerikaner, forstås, som sagde, at det også bare var de hjemløses egen skyld, og at de bare kunne tage sig sammen og bare kunne det ene og det andet. Og jeg tænkte bare: Hey, hvad foregår der inde i det der fjernsyn!

Det er jo simpelt hen to forskellige planeter – det var det dengang, og det er faktisk min opfattelse, at det er det også i dag. Altså, når vi taler om hjemløse i Danmark, og når vi taler om borgere, der er socialt udsatte, så er det simpelt hen en fornøjelse at høre et Folketing fra det yderste højre til det yderste venstre være enige om stort set det hele. Og det vil sige, at ja, det kan godt være, at jeg er socialdemokrat, og det vil sige, at det på en eller anden måde er mine forslag, der så bliver stemt igennem, vil jeg sige til Nye Borgerliges ordfører, men det er faktisk min opfattelse, at det her er fælles gods i Danmark, og at man derfor som barn, før man overhovedet er gammel nok til at orientere sig i noget som helt politisk, bare tænker: Ej, der sker et eller andet, som er helt væk fra, hvordan vi ser på verden her, hvor vi kommer fra, i de skandinaviske lande.

Så heldigvis står vi sammen om at have et fuldstændig andet perspektiv på hjemløse, og heldigvis går det jo også igen i det, der bliver sagt, altså at vores samfund skal måles på, hvordan vi behandler de allermest udsatte borgere, fordi vi alle sammen opfatter det som et adelsmærke at gøre det ordentligt. Og vi skal tage nogle rigtig store skridt videre, for vi gør det ikke godt nok på hjemløseområdet. Det her er et af skridtene, men det er også kun et af skridtene. Altså, jeg håber, at vi kan komme lige så langt, som de er kommet i Finland, men jeg tror også, at der skal nogle andre redskaber til, og det har vi også lagt op til i forbindelse med regeringsgrundlaget – at der skal tages nogle flere skridt i forhold til den allermest udsatte gruppe.

Når det er sagt, er jeg faktisk ret begejstret for det her forslag. Det er jo min tidligere kollega fru Astrid Krag, som har været den primære pennefører på det, og så har jeg arvet det og arvet en aftale, som blev indgået mellem en stribe af partier på det her område i sidste valgperiode. Og det er jo fuldstændig rigtigt, som fru Nanna W. Gotfredsen siger her fra talerstolen, at det drejer sig om lige knap 6.000 mennesker – 6.000 mennesker, som lever med hjemløshed som et åg og som den måske vigtigste strukturelle negative betingelse i deres liv, og det kan vi simpelt hen ikke være bekendt; det må vi kunne gøre bedre.

Jeg tror, de fleste mennesker har rigtig svært ved at forestille sig idéen om ikke at have et sted at sove i nat – altså ikke at have et sted at sove. Og noget af det, vi lægger arm med her, er jo, at de midlertidige steder, vi så giver dem at sove i, nemlig herbergerne, skal være midlertidige. Vi skal have et samfund, hvor der selvfølgelig skal være herberg, der kan tage dem indledningsvis – her er der en borger, der akut ikke har noget sted at være – men herefter skal der jo helst gå ufattelig kort tid, før man selvfølgelig ikke bare rykker ind i en bolig, men faktisk får et hjem. Det synes jeg var utrolig fint og rigtigt sagt – det var Venstres ordfører, der sagde det og lagde vægt på, at man ikke bare skal have en bolig, men at man faktisk skal have et hjem. Og det kræver en masse kræfter, som man ikke nødvendigvis selv har, og i øvrigt også nogle kompetencer, som man ikke nødvendigvis selv har.

En kvinde, jeg kender, som har været heroinafhængig i rigtig mange år – fra hun var 15 år gammel – og som så blev clean i midttyverne, fortalte mig, da jeg også var i midttyverne, at hun aldrig havde prøvet at være syg uden at være stofafhængig, og når hun var stofafhængig, lagde hun ikke rigtig mærke til, hvad det var at være syg. Og før hun blev stofafhængig, var der jo nogle andre, der tog sig af hende, for da var hun barn. Og det vil sige, at som voksen havde hun simpelt hen aldrig nogen sinde oplevet det. Hun anede ikke, hvad man skulle stille op – hvis man har influenza og har feber, hvordan får man så købt ind? Det er jo noget, der for os andre, der ikke har været stofafhængige, kan virke som en fuldstændig dagligdags ting, men hun anede ikke, hvad man skulle stille op i den situation, og havde ikke nødvendigvis et netværk, hvor man bare lige ringede og sagde: Gider du ikke at gå ned og købe ½ kg kartofler og noget hakket kød og to ruller toiletpapir?

Det er bare for at sige, at det, der kan virke meget dagligdags for os andre, kan være fuldstændig uoverskueligt, hvis man aldrig har levet i et hjem, altså et sted, hvor nogle faktisk har skabt et hjem. Og der skal vi huske på, at en meget stor andel af dem, der lever på gaden, har været anbragt uden for hjemmet som børn, og det vil sige, at de har haft en opvækst, hvor der heller ikke har været et hjem – hvor der givetvis for nogles vedkommende har været en bolig og pletvis har været en plejefamilie, men hvor der rigtig meget af tiden har været afbrudte forløb, og hvor man aldrig har fået det forhold til et sted, at det faktisk var ens hjem og ens base og de ting, som vi andre tager for givet. Så det er ufattelig vigtigt, at vi tænker det som den sociale begivenhed, det er, også at skulle have et hjem – så det ikke bare er boligen, vi stiller til rådighed. Og det synes jeg  at vi med det her lovforslag kommer rigtig langt med.

Kl. 16:06

Så vil jeg sige, at jeg for nylig var på Morgencafé for Hjemløse i Nordvest, som er et af de steder i København, hvor borgere med hjemløshed kommer, og jeg har faktisk lagt et billede op af det, så man kan gå ind og se det på min facebookside. Jeg stod og røg ude foran – for den slags vaner har jeg – og derfor kom jeg til at snakke med Harly, inden jeg skulle ind på besøg. Han kommer normalt på morgencaféen, og da jeg så kommer ind på morgencaféen lidt efter, er han også kommet ind, og dér ligger han så i sådan en lægestol, som lidt ligner en tandlægestol bare uden alle de der forfærdelige remedier, der gør, at man bliver helt bange for at sidde i den. Der fik kan fodterapi, og han havde det saligste smil på sine læber.

Det kan man godt forstå, for det er sådan set ret dejligt at få nusset sine fødder på den der måde, men det var jo også, som fodterapeuten fortalte, fordi rigtig mange af dem, der lever med hjemløshed, har problemer med sår på fødderne. De har rigtig ofte våde tæer og fødder, og det betyder, at de får slidt hul på fødderne, fordi de går med våde strømper i skoene, og de har derfor brug for sårbehandling på en anden måde, end de fleste andre danskere har. Derfor har de brug for fodterapi, og det er også en lise for sjælen. Det er ikke kun, fordi det er rart at få nusset fødder; det er simpelt hen, fordi de har behov for den sårbehandling og den behandling af fødderne, som fodterapeuten giver.

Ved I hvad! Den morgen stod jeg og smilede og var så stolt af det velfærdssamfund, vi har bygget op. Tænk, at vi kan lykkes med at give en mand som Harly det smil på læben. Jeg synes jo, det er det, det hele handler om, når vi taler om hjemløshed. Det er at give flere mennesker den fornemmelse af velvære, som man kunne se på Harly at han havde, og ikke kun den dag, hvor han kommer ned til fodterapeuten, men faktisk i hverdagen. For det er jo det smil, vi andre har på læben, når vi læner os tilbage i fifaen derhjemme og alt er godt, og det er lige præcis den følelse af, at alt er godt, at det er trygt, at det er rart, at det er ens hjem, som vi skal give de hjemløse.

Så var der et par spørgsmål, og dem vil jeg gå sådan lidt konkret til. Jeg har haft en dialog med et par af de private udlejere. Der blev spurgt til, om man kunne tage en dialog med de private om at tage et ansvar i forhold til nogle af de udsatte grupper, og til det er svaret ja, og svaret er også, at den indledningsvise drøftelse, jeg har haft – og det har jo så bare været med et par stykker af dem, men til gengæld nogle ret store stykker af dem – har været meget, meget positiv. Det vil jeg selvfølgelig følge op på.

Så vil jeg sige i forhold til de indvendinger, der er kommet fra Kommunernes Landsforening – og tusind tak for de input, der er kommet både fra dem og fra rigtig mange andre – at jeg har valgt at bede ministeriet om at lave en ændringsbekendtgørelse om den måde, vi udmønter pengene på. Det vil sige, at vi vælger at imødekomme spørgsmålet om, hvor hurtigt man skal bruge de penge, man får, til at sænke huslejen. Der var det egentlig meningen, at kommunerne skulle bruge pengene inden udgangen af i år, og det har de i kommunerne tilkendegivet at de ikke kan nå. Det krav er jo helt tosset, og derfor har vi valgt at sige, at det kan man altså fortsat gøre frem til udgangen af 2025. Den ene indvinding, de havde, var i forhold til indfasningen.

Så har de spurgt til, om det var klogt, at der lå det her loft over, hvor dyr en boligudgift man må sænke huslejen fra. Nu er det jo arv og gæld, jeg har i forhold til det her forslag og også aftalen, for jeg var ikke minister på området, da aftalen blev indgået. Men som københavner morer man sig lidt. Selvfølgelig findes der enkelte boliger nede i den angivne prisklasse – det ved vi godt – men det er ved at være 30 år siden, jeg i København sidst har set en bolig udbudt på markedet, hvor huslejen lå på mellem 4.500 og 5.000 kr. om måneden. Altså, det findes jo simpelt hen ikke, medmindre man er skrevet op i rigtig, rigtig mange år. Så er det jo rigtigt, at kommunerne har en anvisningsret for 25 pct. af de boliger, der bliver ledige, i almene boligforeninger, men mængden, der er at tage af, er simpelt hen for lille. Derfor har jeg bedt ministeriet kigge på at imødekomme den del, der handler om, hvor stort et beløb boligen må koste fra start, og så simpelt hen give noget mere fleksibilitet i, hvordan man får brugt de penge. Det har jeg ikke fået det endelige svar på, for det kan man lave forskellige modeller for, men jeg har altså en intention om at ændre på det.

Så vil jeg også tilkendegive over for SF, at spørgsmålet om størrelsen på boligen vil jeg mægtig gerne tage med i samme ombæring og kigge på, for det virker også fuldstændig logisk. Det kan så være, at dem, der oprindelig har skrevet lovforslaget eller lavet modellen, slet ikke var klar over, at der fandtes boliger over 65 m², som stadig levede op til det der. Nej, det er bare en joke, men det kunne godt være en københavner, der havde skrevet det, hvis jeg må komme med et bud.

Kl. 16:11

Fra Enhedslistens side bliver der spurgt om, om der kan leveres et notat om fordelingen. Ja, det kan der godt. Som jeg lige husker det i hovedet, mangler der at blive udmøntet 27 mio. kr., fordi der var et tilbageløb på beløbet, og det er genudmeldt, men pengene er ikke uddelt. Det kan jeg selvfølgelig også godt sende over på skrift, og det kan godt være, at jeg er uskarp på kommaerne, men det sender jeg selvfølgelig over.

Så har jeg lyst til at kommentere på en enkelt ting, som Radikale Venstres ordfører tog op, og det er det her spørgsmål om frit valg til bostøtte, som også har været oppe i en artikel i Altinget i dag. Nede i maven af det spørgsmål er der nogle forskellige dilemmaer, og der var en af ordførerne – jeg tror, det var den radikale – der nævnte, at flere har meldt ud, og det har de også. For der er ni organisationer, der er gået sammen og har sagt, at det her med frit valg til bostøtte er vigtigt. Det vil jeg faktisk ikke være afvisende over for, og det vil sige, at der går vi ind og kigger på, om vi kan finde en anden variant end den, vi har lagt op til her. Det kan være, at det har nogle økonomiske omkostninger, og det er der ikke penge til i det aftalekompleks, der ligger, men min vurdering vil være, at vi kan komme et stykke vej, uden at det behøver at koste ekstra penge.

For mig er det afgørende vigtigt, at man kan bevare den sociale relation, man har til det sted, hvor man har været, og det tror jeg sådan set er vigtigere, end om tilbuddet er offentligt eller privat. Så der synes jeg, at vi skal forsøge at gå ret udogmatisk til det og sige, at dér, hvor borgeren har en god social relation, er dér, støtten skal være, og så skidt pyt med, hvad det er for en kasse, pengene havner i i sidste ende. Så mon ikke vi også kan finde en løsning på det. Den har jeg et håb om at vi kan vende tilbage med inden tredjebehandlingen, men hvis det er noget, der procesmæssigt tager længere tid, så kan det være, at vi bliver nødt til at vende tilbage på den anden side af lovbehandlingen.

Så var der spørgsmålet om § 109 fra Nye Borgerliges ordfører. Så må vi se, om jeg kan overtale ham til alligevel at stemme grønt, for der er også et eller andet fantastisk i, at vi er sammen om det. Altså, ligestillingsministeren har tilkendegivet et ønske om at gå ind og kigge på ligestillingen i § 109, og det er klart, at i det øjeblik der er en eventuel ligestilling i § 109, kommer det så også til at gælde for den her lovgivning. Så kan det være, at jeg med det også kan få lokket Nye Borgerlige hen over hegnet og få dem til at stemme grønt til det her lovforslag, men det har vi jo også anledning til at drøfte i udvalgsarbejdet.

Kl. 16:14

Anden næstformand (Jeppe Søe):

Tak for det. Så er det hr. Søren Egge Rasmussen.

Kl. 16:14

Søren Egge Rasmussen (EL):

Tak. Det er fint, at ministeren prøver at lave nogle ændringsforslag ud fra det input, der er kommet fra KL på det allerseneste. Så vil jeg sige, at det jo er rigtig godt, hvis vi kommer frem til at hjælpe alle de hjemløse, men vi skal jo sådan set også huske, at den her kommunale anvisning til almene boliger også bliver brugt til folk, der f.eks. er blevet skilt eller hvis bolig er blevet beskadiget, og som har brug for, at kommunen hjælper dem til en anden bolig. Så der er sådan set også andre grupper, der har brug for en almen bolig.

Hvis man ser på den aftale, vi indgik, så refereres der til, at man skal forsøge at lave en aftale med kommunerne, og hvis man så ikke kommer langt nok der og det ikke lykkes at indgå en ambitiøs topartsaftale med KL, vil regeringen drøfte alternative tiltag med aftaleparterne. Enhedslisten er altså klar til at møde op til forhandlinger, hvor vi kigger på, hvordan vi kan finde flere boliger, for jeg tror sådan set, at uanset man har lavet en rimelig aftale med kommunerne, så kommer der til at mangle boliger til det her. Derfor synes jeg, at jeg mangler lidt at få svar på: Hvad er de kreative løsninger? Vi er klar til drøftelser om det – er ministeren klar til at indkalde til sådan nogle møder?

Kl. 16:15

Anden næstformand (Jeppe Søe):

Ministeren.

Kl. 16:15

Social- og boligministeren (Pernille Rosenkrantz-Theil):

Nej, men det er jeg givetvis snart. Men når jeg siger nej så skarpt, er det, fordi jeg lige præcis har haft den dialog med kommunerne, og det er jo bl.a. derfor, at jeg kommer med de ændringsforslag, jeg gør. Så har jeg godt set, at de også har sendt en mail både til ministeriet og rundt til jer andre med de samme bud – men jeg har faktisk mødtes med kommunerne om det, altså med borgmestrene om det, og de er kommet med nogle ekstremt konkrete ting. Så det har været en rigtig, rigtig god dialog, i forhold til hvordan vi kan forandre de ting, vi har lavet her, så de har lettere ved at komme i mål.

Det, der efter deres mening på en eller anden måde har stået i vejen – og det mener jeg sådan set de har ret i at vurdere – har været spørgsmålet, om vi har lagt alt for stramme retningslinjer ned omkring brugen af de penge, vi gerne vil udbetale til dem. Og det vil sige, at når jeg har sat mig ned og vurderet det – og jeg har jo ikke være med til at forhandle aftalen – så har det simpelt hen været min vurdering, at bl.a. Københavns Kommune, som har været meget vokale omkring det her, har ret.

Altså, hvis vi lægger et loft over, at man kun må udbetale støtte til lejligheder med huslejer på mellem 4.500 og 5.000 kr. om måneden – altså, held og lykke med at finde det i København – så bliver udsnittet af boliger bare alt for lille, også fordi rigtig mange af de boliger faktisk ligger i udsatte boligområder, og der må man ikke anvise til. Så på den måde har jeg faktisk været enig med dem i den kritik, de er kommet med, og det er også derfor, jeg har taget initiativ til at ændre det. Og derfor er det et nej til, at der er sat dato på det andet endnu.

Kl. 16:16

Anden næstformand (Jeppe Søe):

Spørgeren.

Kl. 16:16

Søren Egge Rasmussen (EL):

Jamen det er i orden, at der ikke er dato på det endnu, men jeg vil bare appellere til, at man ikke udelukkende forsøger at finde samtlige løsninger i den almene sektor, men at vi altså også får sat fokus på andre løsninger. Det er også, fordi jeg tror, at nogle af de her hjemløse vil sætte pris på, at der også var nogle boliger, som var mindre end det gængse i den almene sektor, og som måske også havde en karakter, som var anderledes, og som de ville synes var attraktivt.

Så jeg vil gerne appellere til, at vi får sådan en opfølgning på boligaftalen på et senere tidspunkt, når ministeren er klar.

Kl. 16:17

Anden næstformand (Jeppe Søe):

Ministeren.

Kl. 16:17

Social- og boligministeren (Pernille Rosenkrantz-Theil):

Jamen det vil jeg også rigtig gerne. Så når jeg siger skarpt nej, er det ikke, fordi jeg ikke vil det. Jeg er meget, meget optaget af, at man også får fundet skæve, alternative måder at lave boliger på, for en af de måder, som en del af de udsatte borgere har nemmest ved at få skabt et hjem på, er faktisk, hvis det er i fællesskab med andre. Derfor er det her med at sidde alene på hver sin pind på 50 m² ikke for alle – det kan simpelt hen være for svært. Derfor er jeg ret optaget af, hvordan vi får skabt noget andet.

Der var en, der sagde heroppefra, at det var bedre at have sin egen campingvogn end ingenting at have eller at skulle sove på en bænk. Det vil jeg simpelt hen ikke acceptere som en præmis. Jeg kan i øvrigt godt lide at sove i en campingvogn, men vi bor altså i et land, hvor man burde kunne stille en lejlighed eller et bofællesskab af en eller anden art til rådighed for folk, så de hverken er tvunget til at bo i en campingvogn eller på en bænk.

Kl. 16:18

Anden næstformand (Jeppe Søe):

Tak. Så er det fru Theresa Berg Andersen.

Kl. 16:18

Theresa Berg Andersen (SF):

Tak for det. Jeg vil gerne rose ministeren for at lytte i salen til de initiativer, vi sender op, og det der med, at ministeren vil ændre det fra de 55 m² til de 65 m². Du kan jo få uanede mængder plads i Nordjylland til lige nøjagtig den her pris, og det er også de gode lejligheder, som står tomme, og som der er masser af. Så det vil jo være en kæmpe hjælp.

Det var SF, der påpegede det omkring bostøtte, og vi vil også gerne kvittere for det. Så jeg vil bare sende store roser den vej og sige tak til ministeren for at lytte. Tak.

Kl. 16:19

Anden næstformand (Jeppe Søe):

Ministeren.

Kl. 16:19

Social- og boligministeren (Pernille Rosenkrantz-Theil):

Tak for det. Jeg kan jo ikke love, at vi kan løse det med kvadratmeterne endnu. Men jeg vil sige, at jeg er ret overbevist om, at vi godt lige kan få løsnet lidt på rigiditeten i den lovgivning, vi har fået lavet her. Så kan det jo være, at man kan finde lidt færre boliger end først beregnet, fordi noget bliver dyrere, og det er særlig på Københavnerdelen. Omvendt kan det jo så være, at man får nogle flere boliger nogle andre steder, fordi det faktisk kan lade sig gøre.

Så lad os se på det, og tusind tak for alle jeres rigtig, rigtig gode input.

Kl. 16:19

Anden næstformand (Jeppe Søe):

Er der en opfølgning? Nej.

Der er ikke flere, der har bedt om ordet, så forhandlingen er sluttet. Tak til ministeren.

Jeg foreslår, at lovforslaget henvises til Socialudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 16:19

Meddelelser fra formanden

Anden næstformand (Jeppe Søe):

Så er der ikke mere at foretage i dette møde. Tak for ordet, tak for ordene, og tak til baglandet, både jer, der lige er kommet ind og nærmest ikke når at få noget med, og jer, der sidder bag skærmen.

Folketingets næste møde afholdes i morgen, torsdag den 23. marts 2023, kl. 10.00.

Jeg henviser til dagsordenen, der vil fremgå af Folketingets hjemmeside.

Mødet er hævet. (Kl. 16:20).


7. møde

Fredag den 13. oktober 2023 kl. 10.00

Dagsorden

1) Spørgsmål om fremme af forespørgsel nr. F 4:

Forespørgsel til indenrigs- og sundhedsministeren om tilskud til fedmemedicin.

Af Mette Thiesen (DF) m.fl.

(Anmeldelse 11.10.2023).

2) 1. behandling af lovforslag nr. L 37:

Forslag til lov om supplerende bestemmelser til Europa-Parlamentets og Rådets forordning om digitale markeder.

Af erhvervsministeren (Morten Bødskov).

(Fremsættelse 04.10.2023).

3) 1. behandling af lovforslag nr. L 38:

Forslag til lov om ændring af lov om realkreditlån og realkreditobligationer, lov om finansiel virksomhed og forskellige andre love. (Realkreditbelåning af havvindmøller, styrkelse af Finanstilsynets tilsynsbeføjelser og dækning af motoransvarsforsikringer hos Garantifonden for skadesforsikringsselskaber m.v.).

Af erhvervsministeren (Morten Bødskov).

(Fremsættelse 04.10.2023).

4) 1. behandling af lovforslag nr. L 39:

Forslag til lov om kreditservicevirksomheder og kreditkøbere.

Af erhvervsministeren (Morten Bødskov).

(Fremsættelse 04.10.2023).

5) 1. behandling af lovforslag nr. L 27:

Forslag til lov om behandlings- og specialundervisningstilbud til børn og unge.

Af børne- og undervisningsministeren (Mattias Tesfaye).

(Fremsættelse 04.10.2023).

6) 1. behandling af lovforslag nr. L 28:

Forslag til lov om ændring af lov om folkeskolen, barnets lov, lov om socialtilsyn og forskellige andre love. (Styrkelse af undervisningen for anbragte og udsatte børn og unge m.v.).

Af børne- og undervisningsministeren (Mattias Tesfaye).

(Fremsættelse 04.10.2023).

7) 1. behandling af lovforslag nr. L 29:

Forslag til lov om ændring af lov om institutioner for almengymnasiale uddannelser og almen voksenuddannelse m.v. og lov om institutioner for erhvervsrettet uddannelse m.v. (Afskaffelse af forældreindkomst som kriterium for elevfordeling m.v.).

Af børne- og undervisningsministeren (Mattias Tesfaye).

(Fremsættelse 04.10.2023).

8) 1. behandling af lovforslag nr. L 30:

Forslag til lov om ændring af dagtilbudsloven. (Bedre mulighed for udsat skolestart).

Af børne- og undervisningsministeren (Mattias Tesfaye).

(Fremsættelse 04.10.2023).

Kl. 10:00

Den fg. formand (Erling Bonnesen):

Mødet er åbnet.

Det første punkt på dagsordenen er:

1) Spørgsmål om fremme af forespørgsel nr. F 4:

Forespørgsel til indenrigs- og sundhedsministeren om tilskud til fedmemedicin.

Af Mette Thiesen (DF) m.fl.

(Anmeldelse 11.10.2023).

Kl. 10:00

Den fg. formand (Erling Bonnesen):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) 1. behandling af lovforslag nr. L 37:

Forslag til lov om supplerende bestemmelser til Europa-Parlamentets og Rådets forordning om digitale markeder.

Af erhvervsministeren (Morten Bødskov).

(Fremsættelse 04.10.2023).

Kl. 10:00

Forhandling

Den fg. formand (Erling Bonnesen):

Forhandlingen er nu åbnet, og den første ordfører er Socialdemokraternes ordfører, og det er fru Fie Hækkerup. Værsgo.

Kl. 10:01

(Ordfører)

Fie Hækkerup (S):

Tak for ordet. Hvor er det dejligt at være tilbage her i salen. De her store digitale tjenester fylder jo stadig mere i vores alle sammens liv og hverdag som forbrugere, men er bestemt også en måde for virksomhederne at nå ud til mange aktører eller forbrugere samtidig på, og det er vel også på en eller anden måde på grund af det, at alle os, der er herinde i salen, når vi går herfra, lige skal nå at opdatere politikerprofilen på diverse sociale medier. Det ved jeg i hvert fald at jeg selv skal, for med den rigtig gode post kan man jo nå ud til rigtig, rigtig mange. De her helt store platforme fylder bare enormt meget i vores liv efterhånden.

I Socialdemokratiet mener vi derfor også, at det er vigtigt, at vi har et velfungerende indre marked, som sikrer retfærdighed, også når det gælder den digitale sektor. De her techgiganter spiller en stadig større rolle i virksomhedernes mulighed for at nå forbrugerne herhjemme og internationalt, og de spiller samtidig en stadig vigtigere rolle i den danske økonomi. Samtidig styrer techgiganterne, som vi i lovforslaget her og generelt kalder gatekeepere, hele platformsøkosystemer med forskellige tjenester som Meta, der har Facebook og Instagram, for at nævne et eksempel, og fordi deres platformstjenester har fået så centrale roller i den digitale økonomi og har kæmpestore brugertal, bliver de sværere at konkurrere med. Især for erhvervsbrugere og for privatpersoner er det bare noget nær umuligt at lægge pres på de her techgiganter, hvis de oplever urimelige betingelser eller lignende. Derfor er formålet med lovforslaget her at sikre, at Konkurrence- og Forbrugerstyrelsen kan hjælpe virksomheder og forbrugere, når de bruger de her såkaldte gatekeeperes platformstjenester som f.eks. Google, Amazon, Apple, Meta og Microsoft, for at nævne nogle af dem, som vi nok alle sammen kender.

Lovforslaget kommer i forlængelse af forordningen om digitale markeder, altså DSA'en, som har til formål at fastsætte en række forpligtelser, som de udpegede  gatekeepere skal overholde, for at sikre, at de ikke udnytter deres markedsposition over for almindelige erhvervsbrugere og privatforbrugere. På den måde bliver det med det her lovforslag foreslået, at Konkurrence- og Forbrugerstyrelsen får beføjelser til på eget initiativ at kunne undersøge, om de her gatekeepervirksomheder overholder forordningens artikel 5-7, som bl.a. handler om gatekeeperes konkurrencebegrænsende adfærd.

Derudover fastslår lovforslaget også, at det er Konkurrence- og Forbrugerstyrelsen, som er den kompetente myndighed i Danmark til at kunne anmode Kommissionen om at lave en markedsundersøgelse, f.eks. om, om en virksomhed skal kategoriseres som en gatekeepervirksomhed, eller om der er nye typer adfærd, som eksisterende gatekeepervirksomheder foretager sig, som skal omfattes af forordningen.

Socialdemokratiet mener, at det her lovforslag er vigtigt, fordi vi med det styrker vores egne muligheder for at holde hånden under danske virksomheder og forbrugeres interesser og rettigheder, samtidig med at vi bidrager til at styrke Kommissionens muligheder for at håndhæve DSA-forordningen. Derfor støtter Socialdemokratiet forslaget.

Kl. 10:04

Den fg. formand (Erling Bonnesen):

Mange tak for det. Der er ikke nogen korte bemærkninger. Vi siger tak til ordføreren, og vi går videre til Venstres ordfører. Det er fru Anni Matthiesen. Værsgo.

Kl. 10:04

(Ordfører)

Anni Matthiesen (V):

Tak for det, formand. Med den stigende digitalisering af vores samfund er det også afgørende, at vi som nation træder i karakter og sikrer en fair og bæredygtig konkurrence på det digitale marked. Venstre støtter derfor også helhjertet tiltagene, der vil beskytte både små virksomheder mod unfair konkurrence, men samtidig også sørge for, at forbrugerne er beskyttet mod de digitale gatekeepere.

Som vi alle ved, er den digitale verden i konstant udvikling. Små og nyopstartede virksomheder bringer innovation og diversitet ind i markedet, og det er afgørende, at de har en rimelig chance for at konkurrere og at vokse. Det digitale marked må ikke blive en arena, hvor de store etablerede aktører dominerer på bekostning af de mindre spillere. Derfor er det også afgørende, at vi implementerer tiltag, der skaber lige vilkår for alle aktører på det digitale marked.

Det er også en kendsgerning, at nogle få store teknologivirksomheder har fået en enorm indflydelse og magt på internettet. Disse digitale gatekeepere har en afgørende rolle i at formidle information og tjenester til forbrugerne. Derfor er det også vigtigt, at der er regler på plads for at sikre, at de udøver deres magt ansvarligt og ikke misbruger deres position til at forvride konkurrencen eller skade forbrugerne.

Med forslaget om, at Konkurrence- og Forbrugerstyrelsen på eget initiativ kan tage sager op og styrke det digitale økosystem, sørger vi for, at små virksomheder har en rimelig chance for at konkurrere, og vi beskytter forbrugerne mod potentielt misbrug fra de store digitale gatekeepere. Dette er et skridt i den rigtige retning for at opnå et mere retfærdigt og bæredygtigt frit marked, også online.

Venstre støtter derfor også disse tiltag og dermed også dette lovforslag.

Kl. 10:06

Den fg. formand (Erling Bonnesen):

Menge tak for det. Der er ikke nogen korte bemærkninger. Tak til ordføreren. Vi går videre til Moderaternes ordfører, og det er fru Charlotte Bagge Hansen. Værsgo.

Kl. 10:07

(Ordfører)

Charlotte Bagge Hansen (M):

Tak for ordet. Mine to rigtig dygtige kollegaer fra henholdsvis Socialdemokratiet og Venstre har jo skitseret de problematikker og de muligheder, der ligger i det her forslag, så jeg vil ikke sige de samme ting som dem, men prøve at fatte mig i korthed.

De her digitale platforme er jo helt afgørende i den danske økonomi, og selvfølgelig skal der være en sund konkurrence. Vi har alle sammen brug for at have det digitale nær os. Vi bruger det jo alle sammen i hverdagen, og virksomhederne bruger det til at markedsføre sig, og derfor er det naturligvis også et marked, der på en måde kan blive usundt, og det er noget, der, som mine kollegaer siger, kan ske, hvis der er nogle, der bliver for store og klemmer de små.

Derfor støtter Moderaterne forslaget, da det er en et skridt mod sikre, åbne og fair markeder i den digitale sektor, og jeg er helt sikker på, at det fremmer vores økonomiske konkurrenceevne og ikke mindst beskytter forbrugerne. Tak for ordet.

Kl. 10:08

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til SF's ordfører, og det hr. Sigurd Agersnap. Værsgo.

Kl. 10:08

(Ordfører)

Sigurd Agersnap (SF):

Tak for det, formand. Forordningen om digitale markeder er en meget vigtig forordning vedtaget i EU. Det handler om platforme og det, man kalder gatekeepere, som også de tidligere ordførere har været inde på. Det er ud over sociale medier, som vi kender, også Amazon, Booking.com og App Store og lignende; det er flere af de her store digitale produkter, vi bruger hver dag.

De har en kæmpestor kontrol over markedet. De kan fjerne konkurrerende apps, de har kunnet blokere for andre typer produkter, og dermed sidder de på en ret stor markedsmagt. Man kunne måske lidt fortegnet sammenligne det med et supermarked, hvor Guldkornsælgeren ejede supermarkedet og efter forgodtbefindende kunne fjerne de andre produkter og flytte rundt på gangene, så alle kom forbi æskerne med Guldkorn, eller sørge for, at det til sidst var det eneste, der var i butikken.

Derfor er EU's forordning en afgørende måde at regulere de digitale markeder på. Det handler om at stille fornuftige krav til, hvad de her gatekeepere må. De må ikke udelukke andre, de må ikke give andre produkter en fordel, og de må ikke sørge for, at man skal lave et abonnement til deres produkt, for at man kan købe andres produkter. Det synes vi i SF er virkelig fornuftigt.

Det konkrete lovforslag, som vi i dag behandler, giver så Konkurrence- og Forbrugerstyrelsen kompetencen til også at undersøge, om gatekeepere eller de her store platforme så overholder de her krav, også på eget initiativ. Det synes vi i SF er meget fornuftigt, og vi støtter derfor lovforslaget.

Kl. 10:10

Den fg. formand (Erling Bonnesen):

Mange tak for det. Der er ikke nogen korte bemærkninger, så tak til ordføreren. Vi går videre til Danmarksdemokraternes ordfører, og det er fru Betina Kastbjerg.

Kl. 10:10

(Ordfører)

Betina Kastbjerg (DD):

Tak for det. I dag behandler vi så L 37, som vedrører vores digitale verden. Lovforslaget har til formål at understøtte håndhævelsen af forordningen om digitale markeder, der overordnet set skal bidrage til et velfungerende indre marked. Med lovforslaget bidrager vi også til at sikre fortsat fair konkurrence i Danmark og i Europa, hvor der også er plads til mindre aktører på markedet og ikke kun de store techgiganter. Vi arbejder for mere konkurrence, øget innovation og flere valgmuligheder for forbrugerne og virksomheder i Danmark.

Så vil jeg lige nævne, at der i høringssvarene har været nogle bekymringer omkring §§ 5 og 7, hvor bekymringen går på, at offentlige myndigheder kan få hjemmel til at forlange information om f.eks. forretningshemmeligheder eller lignende, og ligeledes er der bekymring om, at Konkurrence- og Forbrugerstyrelsen får mulighed for at offentliggøre informationer fra en gatekeeper-undersøgelse. Jeg håber, at vi får mulighed for at drøfte disse dilemmaer under udvalgsbehandlingen. Med det sagt stemmer Danmarksdemokraterne for forslaget.

Kl. 10:11

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Liberal Alliances ordfører, og det er hr. Lars-Christian Brask.

Kl. 10:11

(Ordfører)

Lars-Christian Brask (LA):

Tak for det, hr. formand. Det er jo et stort og komplekst lovgivningssæt, vi har fået her. Og sådan et lovkompleks på knap 1500 sider, der dukker op fredag eftermiddag, og som vi så skal være klar til at have på vores gruppemøde tirsdag for så at stå i salen i løbet af ugen, lægger noget pres på læseevner og evnen til at absorbere et relativt komplekst lovsæt. Men i det her L 37 drejer det sig mest om, hvilken myndighed der skal klare kravene i direktivet, altså det, der kommer fra EU, og det er svært at være politisk uenig i det, så vi støtter det selvfølgelig.

Der er et lille aber dabei – det tror jeg godt jeg må sige fra talerstolen, selv om det ikke er dansk; jeg tror, det er godt nok indført i det danske sprog. Det er det her med, om lovgivningen kan være for vidtgående for nogle af de her gatekeepere og digitale servicer, men i bund og grund støtter vi forslaget. Det er fornuftigt, og med det vil jeg overlade ordet til den næste.

Kl. 10:12

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Vi går videre til Det Konservative Folkepartis ordfører, fru Mona Juul.

Kl. 10:13

(Ordfører)

Mona Juul (KF):

Tak for ordet. Der er nogle lovforslag, som man simpelt hen ikke skal printe ud – det får man ondt i armen af, når man skal slæbe rundt på dem, er jeg nødt til at sige til LA's ordfører.

Nå, så er vi endelig ved at komme i gang med at se med nye øjne på sociale medier og techgiganter som Facebook og Google og TikTok. EU's forordning om digitale markeder foreslås her suppleret med en national mulighed for at assistere Kommissionen med dennes ene håndhævelse af forordningen. Regeringen peger på Konkurrence- og Forbrugerstyrelsen som tilsynsmyndighed, og dette lovforslag har til formål at tildele styrelsen de i lovudkastet omfattede beføjelser for at kunne udføre opgaven.

Det bakker Det Konservative Folkeparti op om, også om at tildele Konkurrence- og Forbrugerstyrelsen beføjelser til at understøtte Kommissionen i at sikre tilstrækkelig og effektiv håndhævelse af forordningen. Tak.

Kl. 10:14

Den fg. formand (Erling Bonnesen):

Tak for det. Der er ingen korte bemærkninger. Da jeg ikke ser nogen ordfører for Enhedslisten, går vi videre til Radikale Venstres ordfører, fru Katrine Robsøe. Værsgo.

Kl. 10:14

(Ordfører)

Katrine Robsøe (RV):

Tak for det. Jeg tror simpelt hen ikke, at der er nogen grund til, at jeg begynder at fortælle, hvad lovforslaget handler om; det må man sige at der er masser af gode folk der allerede har gjort. I Radikale Venstre bakker vi naturligvis også op om lovforslaget. Vi synes, det er rigtig godt at give Konkurrence- og Forbrugerstyrelsen nogle muligheder for rent faktisk også at kunne arbejde ind i at styrke intentionerne i forordningen. Så vi støtter lovforslaget. Tak for ordet.

Kl. 10:14

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Jeg ser ikke flere ordførere i salen, så vi går til erhvervsministeren.

Kl. 10:15

Erhvervsministeren (Morten Bødskov):

Tak for det, formand, og tusind tak for den jo altså totalt positive modtagelse. Det er et vigtigt forslag, som vi har med at gøre i dag, og derfor er jeg glad for, at der er den brede opbakning, som der er. For der er ingen tvivl om, at techgiganterne er en del af vores samfund, og danske virksomheder og borgeres hverdag er de også en helt central del af, og det er de jo på både godt og ondt.

Nogle af dem har endda så stor indflydelse, at de kan styre, hvad vi som forbrugere får lov til at se, og ikke mindst, hvad vi ikke får lov til at se, og de kan så at sige bestemme over de, om man vil, digitale byporte. Ligesom byvagten i gamle dage jo kontrollerede, hvem der kunne få lov til at komme ind på markedet i middelalderlandsbyen, ja, så det faktisk det, de her også gør nu. De er blevet, som det også har været omtalt, gatekeepere, og det giver dem en enorm magt, men det giver dem faktisk også et meget stort ansvar. Det er derfor, at vi har behov for at tøjle techgiganterne mere, for de er ikke demokratiske gatekeepere.

De har en enorm indflydelse på vores samfund, men det er ikke dem, der skal styre vores samfund. Det skal vi. Det er os her i Folketinget, som sætter rammerne for, hvad der sker her i Danmark, og har indflydelse på, hvad der sker i EU og længere uden for vores grænser. Det er et problem, når techgiganterne har fået så stor indflydelse på vores samfund, uden at reguleringen så at sige er fulgt med samtidig. Derfor styrker vi mulighederne for at varetage danske virksomheder og borgeres rettigheder, når de benytter gatekeepernes digitale platformstjenester.

Jeg vil prøve at fortælle lidt om, hvordan reglerne er i dag, og hvad en gatekeeper egentlig er i den forstand. Gatekeeperne er de virksomheder, der i stort omfang og med stor frihed kan bestemme vilkårene for både virksomheder og os brugeres adgang til og brug af deres tjenester. De er udbydere, og de har en meget stærk markedsposition, som er vanskelig for konkurrenter at udfordre.

Det er Europa-Kommissionen, der identificerer gatekeeperne, og i september udpegede Europa-Kommissionen seks virksomheder som gatekeepere. Det er virksomheder, som jeg vil tro langt de fleste af os kender, der udbyder digitale platformstjenester, som jeg også vil tro de fleste af os bruger. Det er tjenesten, der hedder Alphabet, som ejer Google og YouTube. Så er det Amazon. Der er Apple. Det er ByteDance, som bl.a. ejere TikTok. Det er Meta, der bl.a. ejer Facebook og Instagram. Og så er det Microsoft.

Som reglerne er nu, skal virksomhederne altså overholde en række forpligtelser, som den her EU-forordning, som vi taler om her, fastsætter. Det skal sikre, at de her platforme er åbne og også er udtryk for, om man vil, retfærdige digitale markeder. F.eks. skal Google give danske virksomheder adgang til de data, som bliver genereret, når de bruger deres digitale platforme i deres forretning. Et andet eksempel er, at Apple ikke må forhindre danske virksomheder i at promovere tilbud og indgå kontrakter uden for deres digitale platforme. Og i den her sammenhæng er det alene Kommissionen, som kan håndhæve forordningen om digitale markeder, og Kommissionen kan så fremadrettet udpege flere gatekeepere, altså firmaer som dem, jeg lige har omtalt, hvis betingelserne i øvrigt herfor er opfyldt.

Men som det også har været fremme, mener vi i regeringen, at vi skal gå endnu længere. Derfor supplerer vi lovforslaget og forordningen, så vi får endnu bedre redskaber, hvis techgiganterne udnytter deres dominerende position over for danske virksomheder og brugere.

Lovforslaget giver helt konkret Konkurrence- og Forbrugerstyrelsen hjemmel til på eget initiativ at foretage undersøgelser af gatekeepernes overholdelse af og forhold til de forpligtelser, de er underlagt. Den slags undersøgelser kan sættes i gang på grund af en klage fra eksempelvis en borger, en bruger, og styrelsen kan også af sig selv igangsætte en undersøgelse. Konkurrence- og Forbrugerstyrelsen kan så, som det også har været fremme, kræve oplysninger fra virksomheder, hvis de skønner, at det nødvendigt for at komme til bunds med undersøgelsen.

Alle anmodninger om oplysninger – det er måske også svaret til Danmarksdemokraterne – skal selvfølgelig være rimelige i forhold til det formål, der er med undersøgelsen. Det er et helt basalt princip, som myndigheder er underlagt, og som man selvfølgelig skal overholde. Resultatet af en undersøgelse kan så, efter at det er godkendt af Konkurrencerådet, oversendes til Europa-Kommissionen, hvor det så kan indgå i Kommissionens konkrete håndhævelse af forordningen over for gatekeeperne.

Kl. 10:20

Der er ingen tvivl om, at de techgiganter, som vi har med at gøre i dag, og der kommer temmelig sikkert flere til, for det her område udvikler sig med lynets hast, har en enorm magt, men de har også et kæmpeansvar, og det er meget vigtigt, at vi her fra Folketinget også er vores magt og vores ansvar bevidst i den her sammenhæng. De påvirker os meget, og det vil de også komme til i fremtiden på det, vi kalder det digitale marked.

Det ansvar skal vi tydeliggøre, og det skal vi regulere, og det er det ansvar, vi har. Det skal selvfølgelig ske på en fair måde – en måde, der beskytter bl.a. danske virksomheder mod urimelige vilkår fra techgiganterne. Derfor er det vigtigt, at vi sikrer, at de myndigheder, vi har, altså de danske myndigheder, har de bedste forudsætninger for at bidrage til at løse de problemer, som techgiganterne er for eksempelvis små og mellemstore virksomheder, som det været fremme, og for os som forbrugere.

De her spørgsmål er relevante i dag, og jeg kan med søvngængeragtig garanti sige, at de også bliver endnu mere relevante i fremtiden. Derfor er det her lovforslag vigtigt her og nu, men også i forhold til fremtidig regulering, og derfor er jeg som sagt glad for den meget brede opbakning til forslaget, og jeg ser frem til den videre behandling af forslaget i vores fælles Erhvervsudvalg. Tak for ordet.

Kl. 10:21

Den fg. formand (Erling Bonnesen):

Mange tak for det. Der er ikke nogen korte bemærkninger. Så vi siger tak til ministeren.

Da der ikke er flere, som har bedt om ordet, er forhandlingen for denne sag sluttet.

Jeg foreslår, at lovforslaget henvises til Erhvervsudvalget, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 38:

Forslag til lov om ændring af lov om realkreditlån og realkreditobligationer, lov om finansiel virksomhed og forskellige andre love. (Realkreditbelåning af havvindmøller, styrkelse af Finanstilsynets tilsynsbeføjelser og dækning af motoransvarsforsikringer hos Garantifonden for skadesforsikringsselskaber m.v.).

Af erhvervsministeren (Morten Bødskov).

(Fremsættelse 04.10.2023).

Kl. 10:22

Forhandling

Den fg. formand (Erling Bonnesen):

Forhandlingen er åbnet, og den første ordfører er Socialdemokratiets ordfører, og det er fru Lea Wermelin. Værsgo.

Kl. 10:22

(Ordfører)

Lea Wermelin (S):

Tak for det. Jeg er normalt ikke på talerstolen, når det drejer sig om forslag på erhvervsområdet, men som klima- og energiordfører har jeg krabbet mig herop i dag, fordi det her lovforslag virkelig har noget med den grønne omstilling at gøre. Hvis vi skal lykkes med det, der er afgørende vigtigt i klimakampen, nemlig tempo, tempo, tempo på bl.a. udbygning af den vedvarende energi, handler det også om et stort byggeprojekt ude på havet. Vi skal have masser af havvind op, både af hensyn til Danmark, men også i forhold til vores europæiske nabolande, og vi regner med med den aftale, vi lavede lige inden sommer, at vi kan producere strøm til omkring 14 millioner danske og europæiske husstande.

Men hvis vi skal det og lægge mere oveni, er det også vigtigt, at vi både sikrer offentlig og privat finansiering. Det er jo lige præcis det, som det her forslag skal hjælpe med, ved at vi gør realkreditfinansiering af havvindmøller mulig, også i vores eksklusive økonomiske zone, og så vil det altså være lettere at få kanaliseret nogle af de private investeringer, som der er så meget behov for, ind i den udbygning, der skal ske. Det vil så også gøre finansieringen så billig som mulig, og det har vi også brug for, for vi skal selvfølgelig bruge vores kroner klogt.

Det er jo altid godt med noget ros af de ting, som ministeren og vi kommer med, og jeg bed mærke i, at Jesper Rangvid, som er professor i finansiering på Copenhagen Business School, udtaler til Børsen: »Det virker som en god idé - næsten som en no brainer. Realkreditten er vores mest brugte form for lånefinansiering af dansk erhvervsliv, og vi står over for kæmpestore investeringer i den grønne omstilling, som bl.a. indeholder en masse vindmøller og havenergi.« Jeg synes i virkeligheden, at det er et stort kvalitetsstempel at få med på det forslag, der kommer her, og forventningen fra ministeriets side er jo også, at lovforslaget kan give mulighed for at øge realkreditudlånet med helt op til 200 mia. kr. Så det er altså rigtig, rigtig store beløb, vi taler om. Så jeg synes, der er grund til at glæde sig over, at den her mulighed kommer.

Derudover er der selvfølgelig også nogle andre ting i lovforslaget, som handler om forbrugerbeskyttelse og en mere robust finansiel sektor, men som trods alt er i en mindre målestok end det, som det her lovforslag primært handler om. Så i Socialdemokratiet kipper vi med flaget og glæder os til at accelerere udbygningen af den vedvarende energi. Tak for ordet.

Kl. 10:25

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Venstres ordfører, og det er fru Anni Matthiesen.

Kl. 10:25

(Ordfører)

Anni Matthiesen (V):

Tak for det, formand. Jeg vil egentlig gerne bruge dette øjeblik til at belyse tre forskellige områder i det her lovforslag, vi står med nu. For det første er det nødvendigt, at vi som nation styrker vores eksklusive økonomiske zone og skaber de nødvendige rammer for at sikre realkreditfinansiering til danske havvindmøller. Dette skridt er ikke kun afgørende for at fremme vores grønne dagsorden; det skal også være med til at katalysere væksten inden for vindenergiindustrien. Ved at etablere solide finansielle værktøjer og mekanismer kan vi sætte gang i udviklingen af havvindmølleprojekterne.

For det andet er det vigtigt, at vi styrker vores finanstilsyn. Det er vigtigt, at vi sikrer, at tilsynet har de rette beføjelser til at kunne opdage og regulere ulovlige forhold i finansielle virksomheder. Vi synes, at det er et godt initiativ at sikre, at Finanstilsynet har mulighed for at slå ned på kriminalitet, også når det handler om eksempelvis at vildlede investorer med misinformation.

Og endelig, for det tredje, tager vi også et ansvar for at styrket Garantifonden. Vi må sikre, at vi kan beskytte forsikringstagere og skadeslidte, selv i de sjældne tilfælde, hvor forsikringsselskaber går konkurs. Det er afgørende, at vi skaber en økonomisk beskyttelse, der kan træde i kraft og sørge for, at ingen borgere eller virksomheder lider uforholdsmæssige store tab i tilfælde af finansielle udfordringer. Dette er en investering i vores samfunds økonomiske sikkerhed og stabilitet.

Disse tre ting, som jeg har valgt at tage med i talen her i dag, er ikke desto mindre vigtige for at kunne sikre større sikkerhed for Danmark og for danske forbrugere. Og derfor støtter Venstre lovforslaget.

Kl. 10:27

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Moderaternes ordfører, og det er fru Charlotte Bagge Hansen.

Kl. 10:27

(Ordfører)

Charlotte Bagge Hansen (M):

Først vil jeg sige tak til min politiske kollega fra Socialdemokratiet for ligesom at fortælle lidt om, hvor vigtig den her omstilling er for Danmark, så vi kan blive selvforsynende med grøn energi, og ikke mindst komme ud på et erhvervseventyr, som vi også kan brede ud til udlandet med vores kompetencer. Og så vil jeg gerne sige tak til min kollega fra Venstre for en god teknisk gennemgang af lovforslagets tre punkter; så jeg kommer ikke til at gå så minutiøst til det.

Det her lovforslag er en vigtig del af regeringens strategi for at styrke positionen inden for havvind og understøtte den robuste finansielle sektor. Vi har ambitiøse planer om at udvide Danmarks havvindskapacitet i de kommende år. Dette kræver betydelige investeringer og en klar og tydelig retstilstand, som kan muliggøre realkreditfinansiering af havvindmøller. Der har fru Lea Wermelin også lige gennemgået, hvor vigtigt det er, og at det er en af de bedste og billigste måder, vi kan låne på. Så det er simpelt hen så vigtigt, at vi får det her igennem.

Så med det vil jeg sige, at vi fra Moderaternes side støtter dette lovforslag. Tak for ordet.

Kl. 10:28

Den fg. formand (Erling Bonnesen):

Mange tak for det. Der er ikke nogen korte bemærkninger. Så går vi til SF's ordfører, og det er hr. Sigurd Agersnap.

Kl. 10:28

(Ordfører)

Sigurd Agersnap (SF):

Tak for ordet, formand. Lovforslaget handler jo, som også fru Lea Wermelin var inde på, helt overordnet om at sikre realkreditmuligheden for vindmøller i den eksklusive danske zone. Det er store beløb og en stor finansiering til de danske vindmølleparker, som kan sikres ved at give mulighed for realkreditfinansiering. Det tager vi i SF overordentlig positivt imod. Det er afgørende at fjerne de hindringer for grøn omstilling, som findes, og det gælder også i forhold til kapital og finansiering.

Der fremgår af høringssvarene et ønske om også at se på realkreditfinansiering af andre grønne institutioner i den eksklusive danske zone. Jeg kan også læse af høringssvarene, at det er Erhvervsministeriet egentlig åben over for, og der vil jeg bare meddele, at det er vi egentlig også i SF. Det er af kæmpestor vigtighed for Danmark af, at vi sørger for, at også finansieringsmulighederne og de private finansieringsmuligheder af vindmølleeventyret, også til havs, er muligt.

Dertil indeholder lovforslaget jo også en udvidelse af udpegningsperioden for sagkyndige ved påbud fra 6 måneder til 12 måneder og implementering af et EU-direktiv vedrørende forsikring af motorkøretøjer. Det er forslag, vi tager positivt imod i SF, og som i begge tilfælde vurderes at styrke forbrugersikkerheden.

Så alt i alt kan vi i SF støtte lovforslaget.

Kl. 10:30

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Og vi går videre til Danmarksdemokraternes ordfører, og det er fru Betina Kastbjerg.

Kl. 10:30

(Ordfører)

Betina Kastbjerg (DD):

Tak for det. Som sagt behandler vi L 38 i dag, som igen er et samlelovforslag med ændringer i en række love. Der er i alt 17 ændringer, og det kan nogle gange godt være lidt problematisk, når man samler så mange ændringer i et lovforslag; det kan være lidt uoverskueligt for de høringsberettigede.

Men lovforslaget har bl.a. til formål at gøre det muligt for realkreditinstitutter at yde realkreditfinansiering til havvindmøller i Danmarks eksklusive økonomiske zone, og det finder vi i Danmarksdemokraterne positivt.

Derudover gennemføres der med lovforslaget nogle ændringer i den finansielle lovgivning, som skal bidrage til forbruger- og investorbeskyttelsen samt styrke og målrette tilsynet på det finansielle område, som også de tidligere ordførere har redegjort for. Så jeg vil blot sige, at Danmarksdemokraterne støtter forslaget.

Kl. 10:31

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Og vi går videre til Liberal Alliances ordfører, og det er hr. Lars-Christian Brask.

Kl. 10:31

(Ordfører)

Lars-Christian Brask (LA):

Tak for ordet. Meget er sagt, så jeg vil gøre det kort. Og det kunne jeg jo gøre ved at sige, at vi støtter lovforslaget, men jeg synes også, det fortjener lidt ros og en medfølgende kommentar.

Den her positive og nyskabende måde at udnytte dansk realkreditfinansiering på er faktisk ret banebrydende og spændende, så hatten af for det. Der er som sagt meget lovtekst, og der er både Finanstilsynet og garantifond og andre ting, men alt i alt er det et lovforslag, som vi støtter.

Kl. 10:31

Den fg. formand (Erling Bonnesen):

Mange tak for det. Der er ikke nogen korte bemærkninger, og vi går videre til Det Konservative Folkepartis ordfører, og det er fru Mona Juul.

Kl. 10:32

(Ordfører)

Mona Juul (KF):

Tak for ordet. Det er rigtigt, at der er mange elementer i det her lovforslag. Jeg har foreløbig koncentreret mig om, at det nu bliver muligt at realkreditfinansiere havvindmøller i Danmarks eksklusive økonomiske zone. Det bakker Det Konservative Folkeparti naturligvis op om. Med forslaget gennemføres også en række ændringer i den finansielle lovgivning, som øger forbruger- og investorbeskyttelsen samt styrker og målretter tilsynet på det finansielle område. Alt sammen er godt.

De øvrige elementer lyder også umiddelbart som finjusteringer, men jeg kunne godt tænke mig svar på et par forbehold, der tages, i forhold til at skabe klarhed. I Justitsministeriets svar om retsplejelovens regler om tvangsfuldbyrdelse fra høringsnotatet vurderes det, og jeg starter på et citat her, »at mest taler for, at kunstige øer, installationer og anlæg i Danmarks eksklusive økonomiske zone må betragtes som dansk territorium for så vidt angår anvendelsen af retsplejelovens regler om tvangsfuldbyrdelse, når Danmark i medfør af lov om eksklusive økonomiske zoner og i overensstemmelse med folkeretten udøver jurisdiktion over sådanne kunstige øer, installationer og anlæg«.

Men betyder det så, at der er noget, der taler imod? For der starter jo med at stå, at mest taler for. Er der så noget, der taler imod? Og er der nogen grund til, at ministeren ikke ønsker at fjerne lige præcis det udsagn, altså »mest taler for«? Det har jeg før førstebehandlingen også spurgt ministeren om, for jeg har været i dialog med ministeren omkring det her punkt op til førstebehandlingen. Der fremgår også følgende af høringsnotatet, og her starter jeg igen på et citat:

»Det er den umiddelbare vurdering, at panthaver kan indtræde i tilladelsen m.v., men det kræver godkendelse fra Energistyrelsen, og panthaver skal opfylde de samme krav, som bygherre skal opfylde«.

Det ønsker jeg også klarlagt på en måde, så der er fuldstændig klarhed i forhold til retstilstanden og det ikke blot er en umiddelbar vurdering. For det er jo det, der står, altså at det er den umiddelbare vurdering. Desuden er jeg usikker på, hvad der ligger i, og her starter jeg igen på et citat, men jeg laver det kortere den her gang, at »opfylde de samme krav, som bygherre skal opfylde«.

Endelig vil jeg gerne dykke ned i, hvordan vi med forslaget stiller børsnoterede danske forsikrings- og pensionsselskaber i forhold til anvendelse af den internationale regnskabsstandard af hensyn til bl.a. investorerne.

Så ja, der bliver nok at se til i udvalgsarbejdet, men jeg håber og tror på, at Det Konservative Folkeparti kan bakke op. Tak for ordet.

Kl. 10:34

Den fg. formand (Erling Bonnesen):

Der er ikke nogen korte bemærkninger. Tak til ordføreren. Så kan vi gå videre til Radikale Venstres ordfører, og det er fru Katrine Robsøe.

Kl. 10:35

(Ordfører)

Katrine Robsøe (RV):

Tak for det, hr. formand. Jeg vil faktisk godt starte med at følge op på fru Lea Wermelins sætning »der er en god grund til at glæde sig«. Det mener vi også i Radikale Venstre med det her lovforslag, der sikrer, at dansk realkreditfinansiering rent faktisk også kan bruges til at få udbygget havvindskapaciteten i Danmarks eksklusive økonomiske zone. Det synes vi kun er positivt. Vi har brug for, at der er fuld fart på. Vi har brug for, at alle kræfter sættes ind i den grønne omstilling. Vi har brug for, at Danmark er med helt i front, og der har vi også brug for, at vi understøtter den private finansieringsmulighed her.

Så synes jeg også, der er noget meget, meget fint i, at det ser ud til, at vi er et rimelig samlet Folketing omkring de her ting. Vi har tidligere her i Folketinget, særlig i sidste periode, stået meget samlet partierne på tværs i forhold til at beskytte den danske realkredit, og hvis vi rent faktisk kunne få lov til nu at udvide brugen af den danske realkredit til noget af det, som vi har allermest brug for, så synes jeg, der er noget meget smukt i det.

Jeg har ikke yderligere kommentarer, men vil bare sige, at Radikale støtter lovforslaget.

Kl. 10:36

Den fg. formand (Erling Bonnesen):

Tak for det, og der er ikke nogen korte bemærkninger. Tak til ordføreren. Så kan vi gå videre til erhvervsministeren.

Kl. 10:36

Erhvervsministeren (Morten Bødskov):

Tusind tak for det, formand, og tusind tak for den, kan man rolig sige, overvejende positive modtagelse af forslaget her. Det er et vigtigt forslag, som flere også allerede har været inde på, og jeg vil prøve at gå lidt i dybden med det, så vi er så oplyste som overhovedet muligt om det her forslag.

Den finansielle lovgivning og regulering skal selvfølgelig sikre ordentlige forhold. Det skal den både for forbrugerne og også for aktørerne, som er på markedet så at sige. Samtidig skal den så også understøtte finansielle virksomheder i deres rolle i den grønne omstilling, og det har flere også været inde på her er helt centralt. Det skal bl.a. ske ved at bidrage til finansiering af vedvarende energikilder, og det hjælper lovforslaget her med til. Det understøtter en robust finansiel sektor og en effektiv forbrugerbeskyttelse, og det gør det samtidig lettere for sektoren at bidrage til den grønne omstilling.

Lad os prøve at starte med den grønne del, om man vil, først. I det her lovforslag handler det om at skabe klare lovgivningsmæssige rammer for realkreditfinansiering af havvindmøller i Danmarks eksklusive økonomiske zone – det, der også hedder EØZ-zonen. Der er ikke nogen tvivl om, at den grønne omstilling kommer til at kræve massive investeringer. Det gør den både fra det offentliges og det privates side. Derfor er det afgørende, at lovgivningen er klar, og at den er entydig, f.eks. at det er tydeligt, at havvindmøller i den her EØZ-zone kan realkreditbelånes – det er som det, som lovforslaget giver mulighed for – og at vi i det hele taget har fokus på, at opførelsen af nye energianlæg kommer til at kræve store investeringer, også fra private aktører. Det er det, det her forslag er med til at gøre.

Forslaget er nemlig en del af en hel række forslag, som skal være med til at understøtte udbygningen af havvindenergi. Det er forslag, der står brede flertal i Folketinget bag, og det er godt, fordi det som sagt er enorme investeringer, vi står over for. Det indebærer bl.a., at vi selvfølgelig skal være med til at sikre de bedste finansieringsmuligheder, f.eks. ved som sagt at gøre realkreditbelåningen af havvindmøller i EØZ-zonen, altså uden for 12-sømilegrænsen, til en mulighed.

Ud over understøttelsen af det grønne indeholder forslaget justeringer og præciseringer, som styrker retssikkerheden og gennemsigtigheden på det finansielle område. F.eks. foreslås det, at de mildeste tilfælde af markedsmanipulation skal kunne føre til en bødestraf i stedet for fængsel. Det kan være, hvis gerningspersonen ikke har haft til hensigt at manipulere markedet, som det er nævnt i forslaget. Samtidig, som det også været fremme, vil vi give Finanstilsynet mulighed for at gribe ind over for ulovlige forhold hurtigere og mere effektivt, f.eks. ved at Finanstilsynet kan nedlægge et forbud mod at give vildledende informationer til investorer. Endelig gennemfører lovforslaget motorkøretøjsforsikringsdirektivet. Det sikrer, at forsikringstagere og skadeslidte får samme økonomiske beskyttelse som hidtil, når et forsikringsselskab bliver erklæret konkurs eller træder i likvidation.

Med de her ord ser jeg frem til den videre behandling af forslaget. Der var et par spørgsmål fra De Konservative, og der blev henvist til reglerne om tvangsfuldbyrdelse, herunder reglerne om udlæg og tvangsauktion og reglerne om boligpant. Det er vigtigt at understrege her, at lovforslaget ikke påvirker anvendelsesområdet for de her regler. Det kan vi uddybe og understrege i udvalgsbehandlingen. Det er bare for at sige, at det ikke påvirker anvendelsesområdet for det her, så der er klarhed over de her forhold, men vi uddyber gerne i udvalgsbehandlingen. Det var det.

Kl. 10:40

Den fg. formand (Erling Bonnesen):

Tak for det, og der ikke nogen korte bemærkninger. Vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 39:

Forslag til lov om kreditservicevirksomheder og kreditkøbere.

Af erhvervsministeren (Morten Bødskov).

(Fremsættelse 04.10.2023).

Kl. 10:40

Forhandling

Den fg. formand (Erling Bonnesen):

Forhandlingen er åbnet. Den første ordfører er fra Socialdemokratiet, og det er fru Fie Hækkerup. Værsgo.

Kl. 10:41

(Ordfører)

Fie Hækkerup (S):

Tak for det. Lovforslaget her har baggrund i NPL-direktivet, non-performance loan-direktivet, og understøtter udviklingen i et marked af misligholdt gæld, misligholdte lån, som er udstedt af kreditinstitutter, som f.eks. bankerne, og som så kan videresælges til kreditservicevirksomheder. Det gør, at kreditservicevirksomheder, som har en høj ekspertise i at varetage inddrivelse af misligholdt gæld, kan afhjælpe bankers potentielle pukler af misligholdt gæld og på den måde faktisk frigive kapital, som bankerne så kan bruge til nye udlån. Med lovforslaget her laver vi altså en ny lov om regulering af de såkaldte kreditservicevirksomheder og kreditkøbere. Det mener vi i Socialdemokratiet er vigtigt, fordi det understøtter, at vi har en robust finansiel sektor i Danmark.

I Socialdemokratiet er vi i forbindelse med det her lovforslag som altid optaget af beskyttelsen af forbrugerne, de i lovteksten såkaldte låntagere. Vi er derfor også glade for, at lovforslaget indeholder elementer om beskyttelse af låntagerne, som vil få overflyttet deres lån fra et kreditinstitut til en kreditservicevirksomhed. Det gælder bl.a., at kreditservicevirksomhederne skal tage højde for låntagernes økonomiske situation, at de skal behandle låntagerne ordentligt og respektere deres privatliv, og at låntagerne får at vide, at deres lån bliver flyttet og i øvrigt bliver gjort opmærksomme på, hvad deres rettigheder er, ligesom at der stilles krav om ledelsesmedlemmerne i kreditservicevirksomhedernes såkaldte egnethed og hæderlighed, som vi kalder det, og at der stilles krav om whistleblowerordningen for kreditservicevirksomhederne.

Endelig kan det også nævnes, at der stilles krav til, at de her kreditservicevirksomheder skal have tilladelse af Finanstilsynet, for at sikre, at virksomhederne også reelt har den høje ekspertise. Samtidig vil det også være Finanstilsynet, som vil føre kontrol med virksomhederne.

Endelig kan jeg sige, at Socialdemokratiet støtter forslaget. Tak.

Kl. 10:43

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til Venstres ordfører, og det er fru Anni Matthiesen.

Kl. 10:43

(Ordfører)

Anni Matthiesen (V):

Tak for det, formand. Dette lovforslag vedrører håndteringen af misligholdte lån udstedt af kreditinstitutter. Formålet med lovforslaget er at fremme udviklingen af et marked for salg af misligholdte lån. Et sådant marked kan ikke kun hjælpe med at reducere mængden af misligholdte lån i kreditinstitutterne, men også frigøre kapital i disse institutter, hvilket er afgørende for at muliggøre sundere udlån og understøtte både vækst og beskæftigelse i vores samfind. For at sikre, at dette marked fungerer effektivt og beskytter låntagere, fastsætter dette lovforslag rammer for en ordentlig beskyttelse af låntagere og deres rettigheder. Det omfatter krav om, at virksomheder, der er involveret i overførelser af misligholdte lån, behandler låntagerne fair og omhyggeligt og tager hensyn til deres finansielle situation. Især låntagere skal have deres privatliv respekteret. Endvidere er der krav om, at låntagere oplyses om overførslen og om deres rettigheder, inden gældsinddrivelse påbegyndes. Vi er altså her med til at sikre, at låntagerne beskyttes og behandles retfærdigt, samtidig med at vi reducerer mængden af misligholdte lån. Venstre støtter lovforslaget.

Kl. 10:44

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Moderaternes ordfører, og det er fru Charlotte Bagge Hansen.

Kl. 10:45

(Ordfører)

Charlotte Bagge Hansen (M):

Tak for ordet. Det her lovforslag er nødvendigt for at fremme udviklingen af et sundt og velfungerende marked, der kan håndtere misligholdte lån udstedt af kreditinstitutter. På den måde kan vi nemlig forhindre, at der sker en ophobning af misligholdte lån hos kreditinstitutterne. Derfor skal der skabes en effektiv og betryggende regulatorisk ramme, som er med til at fjerne hindringer for overførsel af misligholdte lån fra kreditinstitutter til kreditkøbere. Lovforslaget vil også bidrage til en finansiel stabilitet ved bl.a. at forhindre overdreven ophobning af misligholdte lån hos kreditinstitutterne. Hermed styrker vi den finansielle sektors robusthed og øger den generelle finansielle stabilitet. Herudover frigives kapital, når kreditinstitutterne kan sælge deres misligholdte lån, hvilket kan bidrage til, at denne kapital kan bruges til nye lån, økonomisk vækst og beskæftigelse.

Et centralt punkt i lovforslaget handler om forbrugerbeskyttelsesregler. Udviklingen af et marked for misligholdte lån vil skabe bedre beskyttelse for låntagerne. Markedet vil nemlig frigøre kapital fra kreditinstitutter til sunde udlån. Herudover fastlægger lovforslaget rammer, der effektivt beskytter låntagere og deres rettigheder. Dette sker, når virksomheder skal behandle låntagere retfærdigt og respektfuld ved bl.a. at tage hensyn deres økonomiske situation og informere dem om deres rettigheder før gældsinddrivelse.

Et andet centralt punkt omhandler regulering af tilsyn med kreditinstitutterne og kreditkøbere. For at etablere en sund og reguleret struktur kræver lovforslaget, at kreditservicevirksomheder skal have tilladelse fra Finanstilsynet. Tilladelsen sikrer, at virksomheder har nødvendig ekspertise og udfører deres aktiviteter forsvarligt. Samtidig bliver virksomheden underlagt tilsyn af Finanstilsynet med nye beføjelser tilsvarende dem, som Finanstilsynet har over for andre finansielle aktører.

Dette lovforslag er en nødvendig og positiv udvikling for vores økonomi. Lad os med dette forslag styrke den finansielle sektor, beskytte låntagerne og fremme økonomisk vækst. Tak for jeres opmærksomhed.

Kl. 10:47

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi kan gå videre til SF's ordfører, og det er hr. Sigurd Agersnap.

Kl. 10:47

(Ordfører)

Sigurd Agersnap (SF):

Tak for ordet, formand. Man kan jo spørge sig selv, om vi med inkassolovene i Danmark ikke i forvejen har et marked for sekundær opkrævning af lån og på kreditområdet Men det er jo sådan, at når EU har gennemført NPL-direktivet, er der en række krav til, hvordan vi i Danmark skal sikre et reguleret marked for kredit. For os er det afgørende, at det marked ikke bliver forrået, og at det ikke bliver et hårdt marked uden hensyntagen til låntagerne og forbrugerne. Derfor er vi glade for en minimumsimplementering af direktivforpligtelserne og samtidig også for, at man strammer op på forbrugerbeskyttelsen. Vi har noteret os, at der er positive høringssvar fra forbrugerombudsmanden, at der sikres krav til ordentlig information til forbrugerne, når misligholdte lån gives videre eller sælges videre, og dertil er der en række andre forbrugerbeskyttelser. Det synes vi er afgørende, og det vil vi følge videre på i udvalgsbehandling af lovforslaget. Vi tager dog grundlæggende positivt imod regeringens implementering af NPL-direktivet og dermed også det her lovforslag.

Kl. 10:49

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Vi går videre til Danmarksdemokraternes ordfører, fru Betina Kastbjerg.

Kl. 10:49

(Ordfører)

Betina Kastbjerg (DD):

Tak for det. L 39, som vi behandler her, skal være med til at styrke vores finansielle sektor. Med lovforslaget gennemføres et EU-direktiv og Rådets direktiv om kreditservicevirksomheder og kreditkøbere. Formålet er at fastlægge fælles europæiske regler samt fremme udviklingen af et sekundært marked for misligholdte lån udstedt af kreditinstitutter. Ved at lette overførslen af misligholdte lån fra kreditinstitutter til kreditkøbere kan vi sikre, at inddrivelse sker i en kreditvirksomhed, der også har ekspertise til at håndtere kreditaftalen. Aftalen skal samtidig beskytte låntagerne og deres rettigheder, så aktørerne skal behandle låntagerne redeligt og respektere deres privatliv.

Danmarksdemokraterne støtter forslaget.

Kl. 10:49

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Og vi kan gå videre til Liberal Alliances ordfører, hr. Lars-Christian Brask.

Kl. 10:50

(Ordfører)

Lars-Christian Brask (LA):

Tak for ordet, formand. L 39 er jo en konsekvens af EU-retten og et behov for et nyt regelsæt, så det er jo svært at sige så meget om det. Det er rammende, som det skal være, så i Liberal Alliance støtter vi lovforslaget.

Kl. 10:50

Den fg. formand (Erling Bonnesen):

Mange tak for det. Der er ikke nogen korte bemærkninger. Vi går videre til Det Konservative Folkepartis ordfører, fru Mona Juul.

Kl. 10:50

(Ordfører)

Mona Juul (KF):

Tak for ordet. Det er rigtig godt, at et kreditinstitut kan overføre kreditaftaler til en kreditkøber, for en kreditservicevirksomhed har mange gange bedre forudsætninger for at håndtere og forvalte kreditaftalen. Som jeg forstår det her forslag, er formålet også at fremme lige præcis den udvikling, altså at fremme, at misligholdte lån, der er udstedt af kreditinstitutter, kan varetages af kreditservicevirksomheder. Ved at forbedre mulighederne for kreditinstitutternes salg af misligholdte lån kan overdrevne bunker af lån her også forhindres og dermed i langt højere grad sikre en robusthed i den finansielle sektor og sikre, at den finansielle stabilitet øges, bl.a. fordi meget mindre misligholdt gæld hos kreditinstitutterne vil frigive kapital, der jo så kan bruges til at fremme långivningen af nye aktiviteter.

Jeg noterer mig, at såvel Forbrugerombudsmanden som Finans Danmark som udgangspunkt er godt tilfredse med det her lovforslag, men jeg noterer mig også, at der er nogle hængepartier, og at Dansk Inkasso Brancheforening peger på en række problemstillinger, f.eks. om der reelt er tale om inkasso, og hvad så med praksis om god inkassoskik? Det gør mig en lillebitte smule i tvivl om, hvorvidt lovforslaget rammer den rigtige balance, og jeg vil faktisk foreslå udvalget, at vi får en teknisk gennemgang i Erhvervsudvalget, og så er jeg sikker på, at vi derefter fra Det Konservative Folkepartis side også kan støtte forslaget.

Kl. 10:52

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til Radikale Venstres ordfører, og det er fru Katrine Robsøe.

Kl. 10:52

(Ordfører)

Katrine Robsøe (RV):

Tak for det. I Radikale Venstre synes vi også, at det her lader til at være et rigtig fint lovforslag. Det er vigtigt at understrege, at der jo ikke er nogen, der vinder, hvis der er misligholdt gæld og misligholdte lån. Det gør hverken låntageren eller udlåneren, og derfor synes vi, det er rigtig fint, hvis vi rent faktisk kan gøre det bedre der. Det er også rigtig vigtigt for Radikale Venstre, at vi rent faktisk sikrer låntagernes rettigheder, og at de bliver behandlet ordentligt, også i overdragelsen til at nogle andre står for indkrævningerne. Jeg synes, det er et fint forslag fra fru Mona Juul i forhold til at få en teknisk gennemgang i udvalget, så der ikke er nogle ting, der står ubesvaret. Men umiddelbart støtter Radikale Venstre i hvert fald også lovforslaget.

Kl. 10:53

Den fg. formand (Erling Bonnesen):

Mange tak for det. Der er ikke nogen korte bemærkninger. Så kan vi gå videre til erhvervsministeren.

Kl. 10:53

Erhvervsministeren (Morten Bødskov):

Tusind tak for det, formand, og tak for de meget positive meldinger på lovforslaget. Lovforslaget, vi behandler nu, har jo til formål at fremme udviklingen af et marked for håndtering af misligholdte lån, som det også har været fremme. Det er så lån, der er udstedt af kreditinstitutter. Det sker ved at indføre en ny regulering af såkaldte kreditservicevirksomheder og også af kreditkøbere. Det vil vi gerne, fordi det kan være med til at forhindre ophobningen af misligholdte lån hos kreditinstitutterne, og fordi, som det også har været fremme, det kan frigøre kapitalinstitutterne til nye udlånsaktiviter. Dermed understøtter lovforslaget jo vækst og beskæftigelse i vores samfund som sådan, og det understøtter så også en robust finansiel sektor og øger dermed også den finansielle stabilitet.

Lad mig prøve at fremhæve de centrale punkter i lovforslaget. Først og fremmest er det jo også rigtigt, som det har været fremme, at vi forstærker forbrugerbeskyttelsesreglerne, for et godt marked kræver en god regulatorisk ramme, der understøtter en ordentlig beskyttelse af låntagerne i forbindelse med overførslen af misligholdte lån. Derfor fastsætter lovforslaget rammer, som giver en effektiv beskyttelse af låntagerne og også af deres rettigheder. Der stilles bl.a. krav om, at virksomhederne behandler låntagerne på en fair og omhyggelig måde og f.eks. tager hensyn til deres finansielle situation. Virksomhederne skal også altid handle i god tro, det vil sige behandle låntagerne redeligt og også respektere deres privatliv.

Derudover er der krav om og at virksomhederne forud for en første gældsinddrivelse oplyser låntagerne om bl.a. den overførsel, der har fundet sted, og i den sammenhæng også om låntagernes rettigheder. For at sikre et godt og gennemsigtigt rammeværk, om man vil, stilles der med lovforslaget også krav om, at realkreditservicevirksomhederne skal have tilladelse af Finanstilsynet. Tilladelsen skal så være med til at fremme, at virksomhederne har den nødvendige ekspertise, og at de rent faktisk kan udføre de her aktiviteter forsvarligt. Desuden bliver virksomhederne underlagt et tilsyn, altså tilsynet af Finanstilsynet. Det er selvfølgelig vigtigt, at det er et effektivt tilsyn, og derfor får Finanstilsynet også med lovforslaget tillagt beføjelser svarende til de beføjelser, som Finanstilsynet har i dag i forhold til andre aktører på det finansielle område. Et marked for misligholdte lån kan som sagt være med til at frigøre kapital, og det kan være med til at skabe endnu mere vækst og velstand i vores samfund, men det kræver naturligvis en ramme, og det er den, vi fastsætter med det her lovforslag. Det kræver, at det foregår ordentligt og rimeligt. Forslaget giver som sagt så en god og gennemsigtig ramme for det marked, der nu bliver forbedret. Med de ord ser jeg frem til behandlingen af lovforslaget i Folketinget.

Vi kommer selvfølgelig gerne i udvalget, det er klart, men de nye regler – og det er det, der er pointen – gælder alene inddrivelse af fordringer, der stammer fra penge- og realkreditinstitutter og ikke nødlidende fordringer generelt som i inkassoloven. Det er det, der er skillelinjen, og det kan fru Mona Juul også se i høringssvarene. Det er det, vi har svaret der, men det uddyber vi selvfølgelig meget gerne, hvis der er yderligere behov for det i udvalget. Tak for ordet, formand.

Kl. 10:57

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 27:

Forslag til lov om behandlings- og specialundervisningstilbud til børn og unge.

Af børne- og undervisningsministeren (Mattias Tesfaye).

(Fremsættelse 04.10.2023).

Sammen med dette punkt foretages:

6) 1. behandling af lovforslag nr. L 28:

Forslag til lov om ændring af lov om folkeskolen, barnets lov, lov om socialtilsyn og forskellige andre love. (Styrkelse af undervisningen for anbragte og udsatte børn og unge m.v.).

Af børne- og undervisningsministeren (Mattias Tesfaye).

(Fremsættelse 04.10.2023).

Kl. 10:58

Forhandling

Den fg. formand (Erling Bonnesen):

Forhandlingen er åbnet. Den første ordfører er fru Astrid Krag. Værsgo.

Kl. 10:58

(Ordfører)

Astrid Krag (S):

Tak for det, formand, og tak for ordet. Alle danske børn har krav på at modtage et undervisningstilbud, hvor de kan lære noget, hvor de trives, og hvor de bliver mødt med positive forventninger, for i skolen skabes fundamentet for et godt liv, både når man lærer at læse og skrive og regne, og når man indgår i et klassefællesskab og bliver klogere sammen. Alt det gælder selvfølgelig, uanset om man går i en almindelig folkeskole, eller om man har brug for den specialundervisning, som tilbydes på anbringelsessteder og i dagbehandlingstilbud.

De anbragte børn og unge har selv gennem bl.a. De Anbragtes Vilkår har i mange år råbt op om mangler i undervisningen af de mest udsatte børn og om, hvad det betyder for en, når man i forvejen kæmper i livet, at man bliver mødt af et system, der ikke tager ens ret til undervisning alvorligt nok.

Undersøgelser har da også bakket De Anbragtes Vilkårs oplevelser op. Det har i flere tilfælde vist sig, at den specialundervisning og pædagogiske bistand, som børnene og de unge har modtaget, ikke har levet op til, hvad den burde. Med andre ord har de børn og unge ikke modtaget den kvalitet i undervisningen, som de har krav på. Det duer jo ikke, og det duer særligt ikke, når vi ved, at uddannelse er så afgørende for anbragte og udsatte børn og unge, som det nu er. Uddannelse er en vigtig ressource til alle børn – det ved vi – men det bliver kun endnu vigtigere, når man starter livet i en udsat position.

I dag skal vi så sambehandle to lovforslag – effektive, som vi er her fredag den 13. – som udmønter hver sin del af en vigtig og bred aftale, vi indgik sidste år: Aftalen om »Børnene Først« her på undervisningsområdet. Formålet med de to lovforslag, vi behandler, er at rette op på de forhold i specialundervisningen for børn og unge, der er anbragt eller er i dagbehandling, som ikke har været i orden.

Behandlings- og specialtilbud skal også levere undervisning af god kvalitet. Det er ikke sådan noget sekundært eller noget, der lige kan ordnes med venstre hånd ved siden af den sociale opgave. Det understreger vi med rammerne i lovgivningen her og i øvrigt også med en ny betegnelse i lovgivningen, så dagbehandlingstilbud fremover bliver kaldt for behandlings-og specialundervisningstilbud for at understrege betydningen af undervisningen. Og i forlængelse af »Børnene Først« og Barnets lov, hvor børnenes eget perspektiv har været afgørende, så har vi ændret terminologien flere steder i lovgivningen, så børnene kan føle sig mere tilpasse med de ord, vi voksne bruger om dem – det er trods alt deres liv. Det betyder konkret i sagen her, at vi med lovgivningen ændrer sprogbrugen, så døgninstitutioner og opholdssteder fremover hedder børne- og ungehjem, fordi alle børn har fortjent et kærligt hjem og ikke bare en institution eller et sted, som den gamle betegnelse beskrev det.

Vi pålægger behandlings- og specialundervisningstilbud at indgå kvalitetsaftaler med kommunen, så det fremover bliver kommunalbestyrelsens ansvar, at tilbuddet har den nødvendige ekspertise og viden til at levere en undervisning med høj kvalitet til børn og unge med særlige behov. Specialundervisningen vil fortsat omfatte undervisning i folkeskolens fag og fagområder, men kan i højere grad tilrettelægges under hensyn til elevens forudsætninger for læring med sigte på at afhjælpe eller begrænse de vanskeligheder, der måtte være, hvad end de er fysiske, psykiske eller sproglige.

Med lovforslagene her styrker vi også både statens og kommunernes tilsyn med specialundervisning og anden socialpædagogisk bistand. Det har desværre også vist sig at være noget, der er god grund til; så det er godt, at vi gør det. Endelig sikrer vi med lovforslaget, at reglerne omkring skærpede underretningspligt for fagpersoner fremover kommer til også at gælde fuldt ud på de frie grundskoler, på efterskoler og frie fagskoler. Vi skylder børn, at de har den samme beskyttelse alle steder.

Jeg håber rigtig, rigtig meget, at lovforslagene her bringer os i mål med det, der er vores ønske og intention, nemlig at sikre en bedre undervisning for nogle af de børn og unge, som har fået den allersværeste start på livet. Det har de krav på. Uddannelse er noget af det helt afgørende, og vi skal understøtte, at alle børn, og især dem, der har haft det sværest, får de bedste forudsætninger for et godt liv. Det skal vi kunne levere på som samfund, ikke bare i vores folkeskole, men også når børnene modtager undervisning andre steder. Vi bakker altså varmt op om lovforslagene her fra Socialdemokratiets side.

Kl. 11:02

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Venstres ordfører, og det er fru Anni Matthiesen.

Kl. 11:02

(Ordfører)

Anni Matthiesen (V):

Tak for det. Som den tidligere ordfører også sagde, behandler vi jo nu to lovforslag, som begge skal være med til at styrke undervisningen for anbragte og udsatte børn og unge. Lovforslagene her står faktisk på skuldrene af en meget bred politisk aftale, som blev indgået tilbage i 2022, hvor vi netop blev enige om at sikre kvaliteten i undervisningen for den her gruppe af børn og unge. På samme måde som der er store krav til kvaliteten af undervisningen i folkeskolen, skal vi også sikre det for anbragte børn unge. De skal have de bedste forudsætninger, også selv om de så ikke kan gå i en almindelig folkeskole, men i en specialskole eller i en specialklasse.

Vi skal sikre, at de undervisningstilbud, vi kan tilbyde, også understøtter en videre skolegang, med gode tilbud, der kan hjælpe med at bære de unge ud af deres udsathed, så de på lige fod med andre unge kan komme til at gennemføre en ungdomsuddannelse. De sproglige justeringer, der lægges op til i lovforslaget, er også med til at understøtte det formål, at det er for de unges bedste, at vi skal sikre en god undervisning. »Dagbehandlingstilbud« ændres her i lovforslagene til »behandlings- og specialundervisningstilbud« for at gøre det helt klart, at tilbuddet har to formål, hvor vi altså skal øge kvaliteten af undervisningen, og »anbringelsesstedet« ændres til »børne- og unge-hjem«. For som der også blev sagt i den sidste ordførertale, er netop det med nu at kalde det for et hjem utrolig vigtigt.

Centralt i de her to lovforslag er også kommunens rolle. Beliggenhedskommunen skal være med til at kvalitetssikre tilbuddene, og kommunerne skal være med til at indgå kvalitetsaftaler med institutionerne på samme måde, som de jo også fører tilsyn med kvaliteten i deres folkeskoler.

Med lovforslagene her tager vi et rigtig vigtigt skridt for at forbedre og kvalitetssikre undervisningen for udsatte børn og unge. Så Venstre støtter naturligvis lovforslaget.

Kl. 11:05

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Moderaternes ordfører, og det er hr. Rasmus Lund-Nielsen.

Kl. 11:05

(Ordfører)

Rasmus Lund-Nielsen (M):

Tak for det, formand. I onsdags præsenterede regeringen et nyt udspil, der skal styrke kvaliteten i vores folkeskole. Overliggeren for det udspil er, at alle børn fortjener en god skolegang, der kan styrke deres videre færd i livet. Den overligger skal også gælde for børn, der er anbragte og sårbare på forskellige måder, så også de får en god skolegang.

Undervisningen på anbringelsessteder og i dagbehandlingstilbud har været kritiseret. De her såkaldte interne skoler er blevet kritiseret af bl.a. Ombudsmanden. De interne skoler er jo skoletilbud, der skal sikre, at også anbragte og sårbare og udsatte børn får den fornødne undervisning af en høj kvalitet, og de her interne skoler har altså ikke vist sig at leve op til kravene. Det er som nævnt blevet påpeget af Ombudsmanden, at kvaliteten har været mangelfuld og utilstrækkelig, og det er jo kritisabelt og uacceptabelt, da anbragte børn er nogle af samfundets mest sårbare, og vi skylder dem at give dem de redskaber, som de har brug for, for at kunne bryde de udfordringer, som de jo uforskyldt er havnet i, så også de har gode livsmuligheder. Det er vores ansvar som beslutningstagere at sikre, at rammerne er til stede for, at de her børn også kan få en uddannelse af høj kvalitet, som kan bane vejen for en bedre fremtid for dem, og derfor er jeg glad for, at vi i dag førstebehandler L 27 og L 28, der skal styrke undervisningen for anbragte og udsatte børn og unge.

Vi skal hjælpe udsatte børn, og det er en mærkesag for Moderaterne. De to lovforslag udmønter dele af en bred aftale, der skal sikre, at det fremover er den enkelte kommune, der har myndighedsansvaret for tilbuddene, og de skal fremover indgå i beliggenhedskommunens skoletilbud som et særligt tilbud ved siden af det kommunale skolevæsen, der også tilbyder støttende indsatser i form af behandling og pædagogisk støtte, og med lovforslaget udskifter vi desuden betegnelsen »anbringelsessted« til »børn- og unge-hjem«. Ligesom vi fremover også vil kalde de her dagbehandlingstilbud for behandlings- og specialundervisningstilbud, har det altså noget at sige, hvilke ord vi bruger, og »hjem« er altså noget, der har nogle bedre associationer end »anbringelsessted«.

Derudover styrker vi både statens og kommunernes tilsyn med tilbuddene, og det mener jeg også er vigtigt, da det jo er med til at sikre, at kvaliteten lever op til de krav, der er, for alle børn har krav på et undervisningstilbud af høj kvalitet. Med det her lovforslag styrker vi undervisningen for anbragte og udsatte børn, og derfor støtter Moderaterne forslaget. Tak for ordet.

Kl. 11:08

Den fg. formand (Erling Bonnesen):

Der er ikke nogen korte bemærkninger, og vi siger tak til ordføreren. Så kan vi gå videre til SF's ordfører, og det er fru Astrid Carøe, står der her. Nej, undskyld, vi skal lige have et andet navn på.

Vi giver ordet til SF's ordfører, fru Charlotte Broman Mølbæk. Værsgo.

Kl. 11:08

(Ordfører)

Charlotte Broman Mølbæk (SF):

Tak for det. Det er sandt, at det ikke er fru Astrid Carøe, der er her i dag. Jeg assisterer som ordfører på området.

Uddannelse er en vigtig bro gennem barndommen og frem mod voksenlivet. Alle børn og unge har ret til undervisning af god kvalitet og i de rigtige rammer. Det gælder ikke mindst anbragte og udsatte børn, som i forvejen arbejder mod og kæmper med kriser og belastninger og måske har brug for ekstra støtte og fleksibilitet. Derfor er SF også med i aftalen fra marts 2022 om at styrke undervisningen for anbragte og udsatte børn og unge, som disse to lovforslag, L 27 og L 28, udmønter de lovgivningsmæssige dele af. Med aftalen og lovforslagene forsøger vi at rette op på de forhold på de interne skoler, som der har været løbende kritik af, for det er naturligvis uacceptabelt, at både Ombudsmanden og Rambøll har påpeget, at kvaliteten af undervisningen på nogle af de interne skoler er mangelfuld og utilstrækkelig, og at eleverne ikke modtager den undervisning, de har krav på efter folkeskoleloven. Det er helt afgørende at gøre det bedre og have højere ambitioner på udsatte børns vegne.

Med lovforslagene styrker vi derfor kvaliteten med krav om, at der på behandlings- og specialundervisningstilbud indgås en kvalitetsaftale, der omfatter både undervisningstilbuddet og den del af tilbuddet, der yder indsatser efter lov om social service og barnets lov, med beliggenhedskommunen, ligesom der stilles krav til samarbejde med det lokale skolevæsen og socialforvaltningen. Beliggenhedskommunen får samtidig et samlet myndighedsansvar for tilbuddene, som skal indgå på lige fod med øvrige folkeskoletilbud i kommunen, og beliggenhedskommunen har nu mulighed for at indgå aftale med socialtilsynet om at føre tilsyn med kvaliteten af støttende indsatser i form af pædagogisk støtte og behandling.

Jeg kan se i høringssvarene, ligesom jeg også har set flere indlæg i pressen, at en række organisationer har bekymret sig vedrørende tilsynsmodellen. I SF ser vi egentlig også gerne, at vi bredt set kigger på, hvordan vi fører tilsyn, og hvordan vi får den bedste model, så tilsynene taler sammen. Vi ved da også, at tilsynsmodellen var en af de ting, der virkelig blev diskuteret, dengang vi lavede en aftale, og at der som oftest har været tale om det muliges kunst og flere hensyn, der skulle gå op i en højere enhed. Men jeg vil opfordre til, at vi i forbindelse med evalueringen af aftalen om et par år er særlig opmærksomme på, hvordan tilsynsmodellen har fungeret, ligesom jeg vil opfordre til, at vi evaluerer det løbende.

Så er der en anden, men ikke desto mindre lige vigtig ting. Det omhandler elevernes mulighed for medbestemmelse på skolerne og demokrati. For så vidt jeg forstår, er der noget uklarhed om, i hvilket omfang eleverne på skolerne, de interne skoler, har mulighed for at danne elevråd med de her lovforslag. Jeg er godt klar over, at nogle interne skoler simpelt hen er for små til, at der kan dannes elevråd, og derfor vil vi rigtig gerne, at et af initiativerne i aftalen fra 2022 betyder, at der bliver udsat midler til at udvikle og gennemføre forskellige indsatser til elevinddragelse på de interne skoler. Men der vil også være flere interne skoler, som er store nok til at danne elevråd, og derfor ønsker vi også, at det bliver en mulighed, og det kommer vi til at følge i det udvalgsarbejde, der kommer. For det er lige så vigtigt for lige præcis de her elever, når der er mulighed for det, at de også har mulighed for at have medbestemmelse på deres skoletilbud og agere demokratisk. Det er vigtigt i vores demokratiske samfund.

Sidst vil jeg påpege, at de her lovforslag omhandler specialundervisningstilbud og interne skoler, og det er rigtig godt, at vi får styrket kvaliteten, men rigtig mange anbragte børn går også i den almindelige folkeskole, og vi skal se på, hvordan vi støtter dem bedst muligt.

SF støtter lovforslaget, men vi mener som sagt, at elever på interne skoler bør have mulighed for at danne elevråd, og det håber vi meget at ministeren vil være med til at se på. Tak for ordet.

Kl. 11:12

Den fg. formand (Erling Bonnesen):

Tak for det. Der er ikke nogen korte bemærkninger, så vi siger tak til ordføreren. Og vi kan gå videre til Danmarksdemokraternes ordfører, og det er fru Karina Adsbøl.

Kl. 11:12

(Ordfører)

Karina Adsbøl (DD):

Tak for det, formand. Som det er sagt, behandler vi i to lovforslag i dag, og der er rigtig mange elementer i dem, så jeg kan allerede nu sige, at jeg ikke når at komme ind på dem alle sammen. Men med lovforslagene ønsker man at styrke undervisningstilbuddet for anbragte og udsatte børn og unge, og det ønske deler vi også i Danmarksdemokraterne. En vellykket skolegang er af stor betydning, også for anbragte børn og unges skolegang, men desværre ser vi, at anbragte børn ofte har skoleskift og lange perioder uden skolegang. Når et barn eller en ung skifter anbringelsessted, følger der ofte skoleskift med, og der er også ofte lange perioder, hvor barnet eller den unge ikke har et skoletilbud. Det er vigtigt, at anbragte unge ikke bliver kastebold i skolesystemet, men at man sikrer dem stabilitet i anbringelsen og i deres skolegang. Forskning viser, at undervisning er afgørende for, at de mest sårbare børn og unge trives fagligt, personligt og socialt, samt at de får et godt voksenliv. Alle børn har ret til undervisning af høj kvalitet og af en uddannet lærer.

Så har jeg også læst høringssvarene minister, og bl.a. Børns Vilkår skriver: »Børns Vilkår hæfter sig ved, at der med lovforslaget lægges op til en ændring af visitation af undervisning til børn og unge, der er anbragt. Beliggenhedskommunen skal godkende handlekommunens indstilling til skoleanbringelse. Bekymringen er, at beliggenhedskommunen i langt de fleste tilfælde ikke har kendskab til barnet eller den unge, og dermed ikke har en reel mulighed for at vide, hvad barnets eller den unges behov er. Man kan frygte, at visitationen kommer til at hvile på økonomi snarere end fagligt hensyn til det enkelte barns uddannelsesbehov«.

Der vil jeg bare sige, at det jo er en bekymring, vi skal være opmærksom på, og det er sådan set også den bekymring, som dansk erhverv rejser, når de bemærker, at der på side 115 i lovforslaget står, at barnets tarv altid vil skulle indgå med en vægt ved kommunalbestyrelsens beslutning om en sådan henvisning. Her anbefaler Dansk Erhverv, at det tydeliggøres, hvordan det sikres, at det er barnets tarv og ikke kommunens økonomiske hensyn, som får betydning for, om et barn henvises til det rette tilbud. Det er jo en problemstilling, som jeg tror de fleste herinde kender, netop i forhold til økonomien, der spiller en rolle, fremfor at man måske bliver visiteret til det rigtige tilbud. Der kunne jeg godt tænke mig at høre, når ministeren kommer på talerstolen, hvordan ministeren vil imødekomme denne bekymring, der rejses.

Det fremgår, at den børnefaglige undersøgelse skal afsluttes, senest 4 måneder efter kommunalbestyrelsen er blevet opmærksom på, at en barn eller en ung kan have behov for særlig støtte. Og her ved vi, at der også er store udfordringer. Derfor vil jeg høre ministeren, om ministeren påtænker at tillade brugen af private leverandører, såfremt kommunen vurderer, at de ikke kan nå at afdække behovet inden for 4 måneder.

Så er der Danske Handicaporganisationer, som rejser den bekymring, der vedrører tilsynet, og de ser et behov for en bedre kontrol med kvaliteten for anbragte børn og unge på landets special- og dagbehandlingstilbud, hvilket de anerkender lovforslaget imødekommer. Dog er de bekymret for, at der med lovforslaget lægges op til, at beliggenhedskommunen skal føre tilsyn med kvalitetsaftalerne. De finder det problematisk, hvis kommuner skal indgå kvalitetsaftaler og føre tilsyn med egne tilbud.

Et element i lovforslaget er, at staten skal føre tilsyn med, at kommunerne indgår kvalitetsaftaler, samt at tilbuddet overholder kravene i kontrakten. De foreslår også, at ministeriet kunne overveje en løsning, der sikrer den nødvendige armslængde mellem udbyder, køber og tilsynsmyndighed, og at det eksempelvis kunne være ved at lade staten have det direkte tilsyn, og det vil jo også samtidig lette bureaukratiet. Jeg kunne godt tænke mig at høre ministerens holdning til det også.

Men det er godt og positivt, at de her lovforslag bliver evalueret, for alt for tit er det en mangelvare. Det er vigtigt for os, at vi følger op på implementering, og hvordan det kommer til at foregå i praksis, netop også hvordan loven bliver udmøntet i praksis. Danmarksdemokraterne stiller sig positivt over for de her lovforslag og ser frem til den videre behandling og ser også frem til ministerens besvarelse af de spørgsmål i forbindelse med de udfordringer, der har været i høringssvarene. Og så vil jeg sige tak for ordet.

Kl. 11:17

Den fg. formand (Erling Bonnesen):

Tak for det. Der er ikke nogen korte bemærkninger, så vi siger tak til ordføreren. Vi kan gå videre til Liberal Alliances ordfører, og det er fru Helena Artmann Andresen.

Kl. 11:17

(Ordfører)

Helena Artmann Andresen (LA):

I politik skal man kunne gå på kompromis, og det er ingen hemmelighed, at det har Liberal Alliance gjort her. Hele debatten om, at private skulle trække overskud ud af de forskellige velfærdsområder, var på sit højeste, og jeg synes også, at det var en ærgerlig debat, hvor man gjorde nogle velfærdsildsjæle til nogle velfærdsbaroner. Helt overordnet er det godt, at vi ikke er endt der, hvor vi ville ødelægge muligheden, som vi har i dag, for at vælge et privat alternativ.

Lad mig starte med slå én ting fast. Det er godt, at der er kommet øget fokus på kvaliteten på de interne skoler. For der er mange skoler, hvor kvaliteten ikke er god nok. F.eks. er der mange elever, der ikke har fået tilbud om undervisning i den fulde fagrække, og der er mange elever, der har oplevet, at de er blevet fritaget for fagene, uden at de selv har fået en individuel vurdering. Derfor er det også godt, at der kommer skærpet tilsyn med de her skoler. Dog er jeg bekymret for tilsynsmodellen, altså at man har opdelt det i det faglige og det sociale tilsyn. Det er aldrig optimalt, når en kommune skal føre tilsyn med sig selv.

Når man taler med fagpersonerne ude på behandlings- og specialundervisningstilbuddene, er de også bekymret for, at man deler behandlingen op for de udsatte børn. For den er svær at dele op med tanke på den behandling, de giver børnene. Der er jo tale om børn, der måske har haft ufrivilligt skolefravær i 3 år og har flere diagnoser. Liberal Alliance så allerhelst, at der var et samlet tilsyn under socialtilsynet, som selvfølgelig skulle få tilført undervisningsfaglige kompetencer. De har i forvejen fået tilført kompetencer til det økonomiske tilsyn. At kommunalbestyrelsen skal godkende et tilbud, er også noget underligt noget. For i teorien kan kommunen lukke et reelt velfungerende tilbud til fordel for et kommunalt tilbud ved at nægte at indgå i en aftale.

Et af de gode punkter i aftalen er, at der kommer mere gennemsigtighed med økonomien i det private, offentlige og regionale. Det er noget, Liberal Alliance helt generelt har kæmpet længe for. Gennemsigtighed er altid godt. Derudover er forsøget med, at uddannelsesinstitutionerne kan tilbyde anbragte børn forlængelse af uddannelsesforløb på gymnasierne og på erhvervsuddannelserne, rigtig godt. Liberal Alliance støtter forslaget.

Kl. 11:19

Den fg. formand (Erling Bonnesen):

Mange tak. Der er ikke nogen korte bemærkninger. Vi siger tak til ordføreren, og vi går videre til Det Konservative Folkepartis ordfører, og det er fru Lise Bertelsen.

Kl. 11:20

(Ordfører)

Lise Bertelsen (KF):

Mange tak for ordet. Som det tidligere er nævnt, udmønter de to lovforslag, som sambehandles, dele af en aftale mellem et meget bredt flertal fra 2022. Lovforslaget vedrører den del af aftalen, som omhandler regulering af specialundervisningens rammer i det, der hidtil har været kendt som anbringelsessteder, men som foreslås at skifte navn til børne- og ungehjem i folkeskoleloven, og det vedrører specialundervisningens ramme i det, der hidtil har været kendt som dagbehandlingstilbud, men som foreslås at skifte navn til behandlings- og specialundervisningstilbud. De nye betegnelser er nutidige og retvisende. Hvem vil ikke også hellere bo på et hjem end på et anbringelsessted?

Lovforslaget vedrører bl.a. også, at det er beliggenhedskommunen, som skal have ét samlet myndighedsansvar for både behandlings- og specialundervisningstilbuddet, og det vedrører bestemmelser om, at der for både offentlige og private behandlings- og undervisningstilbud skal indgås en kvalitetsaftale med beliggenhedskommunen, der omfatter både undervisningen og de øvrige indsatser. Det ser vi meget positivt på, men vi er meget enige med Danmarksdemokraterne om, at kvalitetsaftalen skal evalueres.

Alt i alt er Det Konservative Folkeparti meget positive over for, at det nu er lykkedes, at anbragte og udsatte børn tilbydes den undervisning, jævnfør folkeskoleloven, som de faktisk har ret til, da en god skolegang kan være en massiv beskyttende faktor fremad i livet for de her udsatte børn og unge. Det Konservative Folkeparti stemmer for lovforslaget. Tak for ordet.

Kl. 11:21

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Enhedslistens ordfører, og det er fru Anne Hegelund.

Kl. 11:22

(Ordfører)

Anne Hegelund (EL):

Tak for ordet. Som socialrådgiver er jeg virkelig glad for, at vi kommer til at prioritere højere, at alle børn for unge får så god en oplevelse som overhovedet muligt med at gå i skole, og at det sker i nogle rammer, hvor de så vidt som overhovedet muligt har nemt ved at lære. Og det skal selvfølgelig også gælde for unge, som er anbragte eller udsatte. Jeg synes i hvert fald, det er enormt vigtigt, at vi får højnet kvaliteten der. Så i Enhedslisten bakker vi selvfølgelig op om de her to forslag.

Jeg synes også, det er værd at bemærke, at der også bliver holdt bedre øje med, om kvaliteten er god nok i forhold til både godkendelse og tilsyn med tilbud, der både har social støtte og specialundervisning. Og så kan der jo godt være noget med: Hvad er den bedste model for sådan et tilsyn? Men generelt kan vi selvfølgelig kun bakke op om klare rammer og bedre kvalitet for samarbejdet omkring udsatte og anbragte børn og unge og fokus på deres læring og støtte. Jeg synes også, det er smart, at der bliver den her kvalitetsaftale mellem specialtilbuddet og så den kommune, som det ligger i. Men jeg synes, SF har en pointe, i forhold til at i det her samarbejde er elevernes stemme selvfølgelig også enormt vigtig, og at de skal sikres medbestemmelse. Så jeg er da også nysgerrig på at høre, om det kan komme med.

En ting, jeg er lidt bekymret for, er, at selv om det er rigtig godt, at der i højere grad skal laves de her pædagogiske og psykologiske vurderinger omkring læringsudfordringer, hvis man er lidt i tvivl om, om man kan opfylde undervisningsbehovet, og også det her med, at hvis man skal sende et barn til en anden kommune, når det skal anbringes, skal man også lige sørge for at vurdere behovet for specialundervisning først.

Nu har jeg jo selv arbejdet som socialrådgiver i en socialforvaltning, og det er nok ret almindelig viden, at man har for travlt, og at der ikke er nok ressourcer. Og jeg tænker også, at alle her er opmærksomme på, hvor pressede de er i PPR. Og det er ikke, fordi vi ikke vil bakke op om de dele af forslaget. Det gør vi selvfølgelig. Vi vil bare gerne have, at der er blik for, at det godt kunne være, der var brug for, at der fulgte flere ressourcer med i samme omgang. Og det kan man jo tage med sig ind i finanslovsforhandlingerne.

Så skulle jeg hilse fra Alternativet og sige, at de også bakker op om begge forslag.

Kl. 11:25

Den fg. formand (Erling Bonnesen):

Mange tak for det. Der er ikke nogen korte bemærkninger. Vi siger tak til ordføreren. Vi kan gå videre til Radikale Venstres ordfører, og det er fru Lotte Rod.

Kl. 11:25

(Ordfører)

Lotte Rod (RV):

Tak for det. Jeg vil gerne fortælle jer om en af de drenge, som de her lovforslag handler om. I børnehaveklassen blev han visiteret til en specialskole med autismeklasse, men der var bare så lang ventetid i kommunens specialskole, at kommunen i stedet for at give ham lov til at komme på en specialskole i en anden kommune besluttede at lade ham blive i skolen, hvor han så kunne tilbringe nogle timer om dagen med at spille iPad og se YouTube, mens et par ufaglærte pædagogmedhjælpere skiftedes til at sidde hos ham. Når de så gik fra ham i pauserne, sad han bare alene i rummet. I den periode voksede hans angst, og han begyndte at sove fast i forældrenes soveværelse. Han var ensom og depressiv i børnehaveklassen. Da han så endelig kom på specialskole, blev han sat i et rum for sig selv med en iPad i flere år og udviklede skoleangst og undervisningsangst.

Det er hans forældre, der har skrevet historien til mig. Heldigvis er den her dreng en af de heldige, der så efterfølgende kom på en af landets bedste behandlingsskoler. Efter ½ år var han for første gang nogen sinde glad for at gå i skole og i stand til at være i skole 5 timer om dagen 5 dage om ugen. Jeg synes, det er så hjerteskærende at vide, hvor mange børn der kommer i klemme på den her måde – børn med angst, ocd, Aspergers, autisme, spiseforstyrrelser, børn, der holder op med at gå i skole, og børn, der holder op med at tale. Heldigvis for den her dreng kom han på en rigtig god skole, men man ved jo bare, at det ikke er alle, der er heldige.

Den her sag er noget af det, jeg kan huske har været oppe at vende med jævne mellemrum i alle de 12 år, jeg har været medlem af Folketinget. Jeg kan huske gamle udvalgsmøder, hvor vi blev præsenteret for kritikken af, at der simpelt hen var for stor forskel på kvaliteten på de her skoler. Som ordføreren før mig har været inde på, har Ombudsmanden sagt det, og Børne- og Undervisningsministeriet har selv undersøgt det. Derfor er jeg også glad for, at vi nu med de her lovforslag tager et vigtigt skridt for at give børn en bedre skole.

Det er vigtigt for mig, at skole og behandling kommer til at hænge sammen, og også, at både offentlige og private gør sig umage for de her børn og for at lave en skole af høj kvalitet. Det skal vi selvfølgelig gør for alle børn, men vi skal især gøre det for børn, der er anbragt, eller børn, der ikke har været i skole i årevis, og hvor lærerne jo faktisk helt fysisk starter med at skulle køre hjem og sidde og tale til børnene gennem døren, fordi alt, hvad der lugter af skole, giver dem angst. Derfor skylder vi de her børn at lave en ordentlig skole.

Som ordføreren før mig har været inde på, er der stadig væk blevet rejst en række opmærksomhedspunkter. Skolealliancen for specialtilbud peger på to ting, som jeg også selv har sagt flere gange i forhandlingerne. For det første synes jeg, at det ville give mere mening at lave et samlet tilsyn under socialtilsynet, som i forvejen har det økonomiske tilsyn. Og for det andet mener jeg stadig væk, at vi har brug for at gøre det tydeligere, at børn og unge ikke må blive klemt i visitationen af økonomiske hensyn, sådan at de f.eks. bliver henvist til specialundervisning, der er billigere, men som bare ikke er det rigtige for barnet.

Jeg siger det igen her fra talerstolen – og jeg ved selvfølgelig godt, at ministeren bare har fået overleveret de her lovforslag, og derfor er det jo også begrænset, hvad vi kan ændre lige nu. Men jeg siger det igen, for det her går jo ikke væk. Jeg tror ikke på, at vi har løst det med de her lovforslag. Så det er bare for at sige, at jeg forventer, at vi kommer til at skulle kigge på det igen, for alle børn fortjener simpelt hen som drengen, jeg fortalte om, at få en ordentlig skole.

Kl. 11:29

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Kim Edberg Andersen fra Nye Borgerlige. Velkommen.

Kl. 11:29

(Ordfører)

Kim Edberg Andersen (NB):

Jeg har nu ikke så meget at sige. Vi kan lige tage konklusionen først: I Nye Borgerlige støtter vi ikke forslag, hvor lovgivningen bag ikke er gennemtænkt, og det er den ikke her. Så vi har ikke støttet det tidligere, og vi kommer ikke til at støtte det nu. Men når fru Lotte Rod fortæller den her historie om et menneske, der har fået angst og så ikke bliver hjulpet, bliver jeg også nødt til at forklare, hvorfor vi ikke støtter det.

I min egen kommune har byrådet i går valgt at lukke noget, der hedder Læringscenter Himmerland. Det er for de allermest specielle børn, vi har, som har brug for specielle tilbud. Hvorfor gør man det? Det gør man, fordi man kan spare 850.000 kr. Det er 44 børn, som nu skal ud i folkeskoletilbud; man ved ikke rigtig, om man kan løse opgaven, men man kan som byråd spare 850.000 kr. Det er jo virkeligheden.

Når vi herinde laver de her ting, kan vi føle og tænke meget i forbindelse med det, og der er rigtig meget godt i lovforslaget, det anerkender jeg fuldt ud, men som Danmarksdemokraterne også påpeger, laver vi nogle krydsfelter. Jeg har selv været byrådspolitiker, og der er det sådan, at når man sidder og skal lave et budget, tænker man: Vi skal jo finde 1 mio. kr., og jeg får stemmer, hvis jeg laver en kunstgræsplæne, men jeg mister ikke nogen stemmer ved at lukke et læringscenter som Læringscenter Himmerland, og så ryger tingene.

Det skal vi sikre os imod, og jeg ved ikke, hvordan vi sikrer os imod det, for jeg ved godt, at der er kommunalt selvstyre, og der er andre problematikker, men måske er der nogle områder, vi skal løfte væk fra kommunerne, fordi der er nogle mennesker, der er for vigtige til, at man skal sidde og spare på deres område for ganske små penge, når man faktisk godt ved, at det nok bliver et ringere tilbud.

Så jeg anerkender, at der mange gode ting i lovforslaget, men Nye Borgerlige kommer ikke til at støtte det af den grund, og fordi vi synes, at det er bekymrende at se, at man et eller andet sted ikke mener, at private skal have lov at være udbydere, medmindre de bliver selvejende institutioner, aktieselskaber eller sådan noget. Det synes vi ikke er nødvendigt. Meget af det her bliver drevet af ildsjæle, og ofte bliver nogle af de bedste tilbud også drevet af folk, som bare har et cvr-nummer og en personligt ejet virksomhed. Vi er sikre på, at det er blevet besluttet i en forhandlingssituation, hvor ideologi har haft større prioritet end spørgsmålet om, hvad der egentlig er behov for og hvad der er godt.

Vi anerkender, at der er mange partier herinde, der støtter forslaget, men i Nye Borgerlige kommer vi naturligvis ikke til at støtte det.

Kl. 11:31

Første næstformand (Leif Lahn Jensen):

Vi siger tak til ordføreren. Der er ikke nogen korte bemærkninger. Så er det børne- og undervisningsministeren. Velkommen.

Kl. 11:32

Børne- og undervisningsministeren (Mattias Tesfaye):

Tak. Tak til de partier, der har været på talerstolen, og særlig tak til dem, der bakker op omkring lovforslagene og for den gode debat og de gode indlæg, jeg synes der har været.

Folkeskolen skal jo tilgodese alle børns læring og trivsel, fordi alle børn har krav på et undervisningstilbud, der kan opfylde deres undervisningsmæssige behov, men det har desværre vist sig, at specialundervisningen og anden specialpædagogisk bistand på anbringelsessteder og i dagbehandlingstilbud ikke har levet op til det, altså de krav, vi stiller, og dermed har børn og unge de steder ikke altid fået den undervisning, som de havde krav på. Undervisningen på anbringelsessteder og i dagbehandlingstilbud er de her elevers folkeskoletilbud. Det er også derfor, at det er vigtigt, at vi diskuterer det i den ramme, særlig for den her gruppe af udsatte børn og unge, hvor uddannelse er en af de store beskyttelsesfaktorer.

Jeg er derfor også glad for, at vi nu førstebehandler de her lovforslag, som bygger videre på en aftale, som jeg ikke selv var med til at forhandle, og som blev indgået før folketingsvalget, men som handler om at styrke undervisningen for anbragte børn og unge. Med lovforslagene sørger vi for at rette op på forholdene, så specialundervisningen for børn og unge, der er anbragt eller henvist til dagbehandling, kan hjælpe dem videre i deres skolegang.

Det er jo egentlig to forskellige love, vi behandler. Med forslaget til en ny hovedlov om behandlings- og specialundervisningstilbud udmøntes den del af aftalen, der handler om reguleringen af dagbehandlingstilbuddet. De skal fremover indgå i beliggenhedskommunens skoletilbud som et særligt tilbud ved siden af det kommunale skolevæsen, der også tilbyder støttende indsatser i form af pædagogisk støtte og behandling.

Betegnelsen dagbehandlingstilbud foreslår vi at ændre til behandlings- og specialundervisningstilbud for at tydeliggøre tilbuddenes dobbelte formål. Både offentlige og private behandlings- og specialundervisningstilbud skal indgå en kvalitetsaftale med beliggenhedskommunen. Kvalitetsaftalen skal både omfatte specialundervisningen og den del af tilbuddet, der giver støttende indsatser efter sociallovgivningen.

Det foreslås også, at behandlings- og specialundervisningstilbuddet fortsat skal kunne drives af kommunale, regionale og private leverandører, samt at de skal leve op til krav til økonomisk kvalitet. Den nye regulering skal være med til at sikre, at børn og unge får de bedste forudsætninger, selv om de ikke kan modtage undervisning i en almen folkeskole, specialskole eller specialklasse, ligesom de har krav på.

Med det andet lovforslag – det er jo en ændring af folkeskoleloven – udmøntes den del af aftalen, der handler om rammerne for specialundervisning på anbringelsessteder og behandlings- og specialundervisningstilbud. Betegnelsen anbringelsessted ændres samtidig til børne- og ungehjem, ligesom det er gjort med barnets lov på det sociale område. Specialundervisning og anden specialpædagogisk bistand i behandlings- og specialundervisningstilbud og i specialundervisningstilbud i børne- og ungehjem skal leve op til kravene til undervisningen i folkeskoleloven. Der skal være indgået en kvalitetsaftale med beliggenhedskommunen, før behandlings- og specialundervisningstilbud og specialundervisningstilbud i børne- og ungehjem kan varetage undervisningen. I kvalitetsaftalen skal kommunerne og institutionerne tage stilling til det relevante tema, inden de indgår et samarbejde.

Lovforslaget udmønter også de dele af aftalen, der handler om regulering af det kommunale og statslige tilsyn med specialundervisningen og med anden specialpædagogisk bistand. Både statens og kommunens tilsyn bliver styrket.

Derudover udmønter lovforslaget også den del af aftalen, der handler om godkendelse af og tilsyn med efterskoler, frie fagskoler og frie grundskoler med kostafdeling til anbringelse af børn og unge samt forslag om strafansvar ved manglende overholdelse af skærpet underretningspligt for ansatte på frie grundskoler, efterskoler og frie fagskoler.

Alt det sker for at styrke undervisningen for anbragte og for udsatte børn og unge. Med de ord vil jeg takke for diskussionen, debatten, i dag, og jeg ser frem til eventuelle spørgsmål under udvalgsbehandlingen. Tak for ordet.

Kl. 11:36

Første næstformand (Leif Lahn Jensen):

Tak til ministeren. Indtil videre er der en enkelt bemærkning, og det er til fru Karina Adsbøl. Værsgo.

Kl. 11:36

Karina Adsbøl (DD):

Tak for ministerens tale. Jeg bliver nødt til lige at gentage nogle af de spørgsmål, som jeg rejste i min ordførertale, netop i forhold til de høringssvar, der er kommet, bl.a. fra Børns Vilkår og Dansk Erhverv, som jo går på det med, at de kan frygte, at visitationen kommer til at hvile på økonomi snarere end på et fagligt hensyn. I forhold til det spørger Dansk Erhverv, om man ikke kan præcisere det, så man i hvert fald er sikker på, at det er det faglige, kan man sige, der kommer foran i forhold til barnets tarv. Der vil jeg godt høre ministeren, hvad ministeren tænker om de bekymringer, som jo er relevante, og som er rejst i høringssvarene.

Kl. 11:37

Første næstformand (Leif Lahn Jensen):

Ministeren.

Kl. 11:37

Børne- og undervisningsministeren (Mattias Tesfaye):

De her lovforslag er jo en udmøntning – det ved ordføreren sådan set bedre, end jeg selv gør – af et samlet politisk initiativ, der hedder »Børnene Først«, og det skal selvfølgelig også bærer de her lovforslag. Det duer ikke, at man sidder nede på forvaltningen og visiterer, på baggrund af hvilke tilbud der er billigst. Der er jo nødt til at ligge en faglig vurdering til grund. Det er udgangspunktet. Hvis tilbuddene er lige gode, er økonomi selvfølgelig en relevant faktor, men man skal jo ikke skubbe et dårligt tilbud frem og et godt tilbud tilbage, fordi det dårligere er billigst. Hvis der er behov for at præcisere det ud over det, jeg allerede har sagt her fra talerstolen, gør vi det selvfølgelig meget gerne skriftligt, så det også kan indgå som en del af lovgrundlaget.

Kl. 11:38

Første næstformand (Leif Lahn Jensen):

Spørgeren.

Kl. 11:38

Karina Adsbøl (DD):

Jeg er glad for imødekommelsen, i forhold til at ministeren vil præcisere det. Men jeg vil også godt lige høre ministeren i forhold til det andet, som jeg også rejste, netop det der med – vi har faktisk debatteret det lidt i dag med hensyn til tilsyn – at Danske Handicaporganisationer finder det problematisk, hvis kommunerne skal indgå kvalitetsaftaler og også føre tilsyn med egne tilbud. Kan ministeren måske komme det lidt nærmere, i forhold til om der var nogle ting der, man kunne kigge på?

Kl. 11:38

Første næstformand (Leif Lahn Jensen):

Ministeren.

Kl. 11:38

Børne- og undervisningsministeren (Mattias Tesfaye):

Jeg har i første omgang været optaget af, at det her lovforslag afspejler en politisk aftale, der er indgået, hvor jeg også kan forstå, at lige præcis diskussionen om kvalitetsaftaler og tilsyn fyldte en del ved forhandlingsbordet. Af respekt for det forhandlingsbord og den aftale, der er indgået, afspejler de her lovforslag selvfølgelig det. Men derudover synes jeg ikke, der er noget problem med, at kommunen selv fører tilsyn med en institution, der ligger i kommunen. Kommunen fører jo også selv tilsyn med sine egne folkeskoler.

Kl. 11:39

Første næstformand (Leif Lahn Jensen):

Vi siger tak til ministeren. Der er ikke yderligere bemærkninger. Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse til dette, betragter jeg det som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 29:

Forslag til lov om ændring af lov om institutioner for almengymnasiale uddannelser og almen voksenuddannelse m.v. og lov om institutioner for erhvervsrettet uddannelse m.v. (Afskaffelse af forældreindkomst som kriterium for elevfordeling m.v.).

Af børne- og undervisningsministeren (Mattias Tesfaye).

(Fremsættelse 04.10.2023).

Kl. 11:39

Forhandling

Første næstformand (Leif Lahn Jensen):

Forhandlingen er hermed åbnet. Første ordfører er fru Astrid Krag fra Socialdemokratiet.

Kl. 11:39

(Ordfører)

Astrid Krag (S):

Tak for det, formand. Sidste sommer trådte en ny elevfordelingsmodel i kraft. Det var en model, der bl.a. skulle tage livtag med den skæve elevsammensætning, vi ser i flere af landets store byer, ved at fordele ansøgere fra centralt hold, ikke alene på baggrund af transporttid og ansøgernes ønsker, men også på baggrund af forældrenes indkomst.

Men det lovforslag, vi førstebehandler her i dag, foreslås det at rulle en del af elevfordelingsmodellen tilbage permanent, nemlig forældreindkomsten som kriterie for elevfordelingen, mens det foreslås, at vi holder fast i muligheden for kapacitetsstyring, som er den del af aftalen, der skal modvirke, at lokale ungdomsuddannelser lukker rundtomkring i landet og landdistrikterne især. Det var jo et andet vigtigt formål med elevfordelingen. Det er godt, at vi fortsat har greb om det, for vi skal have gode uddannelsestilbud i hele landet, også der, hvor der er lidt længere mellem husene.

Det er jo lidt en genudsendelse af den debat, vi havde, da vi midlertidigt fjernede det her kriterie, og derfor er der jo nok heller ikke på den måde de store overraskelser, i forhold til hvor vi hver især står. Derfor bliver jeg selvfølgelig også nødt til at sige, at med lovforslaget her om fjernelse af forældreindkomst som kriterium står vi fortsat med et uløst problem, som udfordrer vores samfundsmodel. For en af de vigtigste årsager til, at Danmark er så godt, trygt, tillidsfuldt og rigt et land at leve i, er, at vi har en meget høj sammenhængskraft. Den bygger på tillid og tiltro til hinanden og i høj grad på, at vi kender hinanden. Vi mødes på tværs af sociale baggrunde, på tværs af indkomstgrundlag, på tværs af kulturelle normer. Det gør vi i klasseværelset og fra barnsben i børnehaven; det gør vi på fodboldbanen; det gør vi i brugsen; det gør vi også, når vi uddanner os. Her møder vi mennesker, som lever et andet liv end os selv. Det skaber sammenhængskraft i vores samfund, og det kan i øvrigt også for den enkelte løfte livsindkomsten, karaktererne på uddannelsen og fremtidsperspektiverne, når vi snakker om de her unge – vel at mærke uden at de stærkeste svækkes af den grund. Det er det, som jeg tror forskerne kalder klassekammerateffekten. Det er altså en effekt, som skaber frihed og muligheder for den enkelte, men samtidig giver os en sammenhængskraft som samfund, som er så utrolig værdifuld, og som kommer fra, at vi mødes på tværs og ikke kun går i klasse med nogen, der ligner os selv.

Det problem har vi jo så ikke fundet en løsning på på de gymnasier, hvor elevfordelingen er meget skæv, men der står i regeringsgrundlaget, at der skal laves en ny og langsigtet model, der skal modvirke en skæv elevsammensætning. Vi har givet hinanden håndslag på, at problemet skal løses, selv om det her med forældreindkomst som et kriterie ikke bliver vejen. Det er jeg rigtig glad for, og det arbejde er meget vigtigt. Samtidig er vi i regeringen enige om at fjerne kriteriet om forældreindkomst, ikke bare midlertidigt, men også permanent, og derfor kan vi fra Socialdemokratiets side selvfølgelig støtte op om lovforslaget, som det ligger her.

Kl. 11:42

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Anni Matthiesen fra Venstre.

Kl. 11:43

(Ordfører)

Anni Matthiesen (V):

Tak for det, formand. Som Venstrekvinde kan jeg sige, at det ikke er nogen hemmelighed, at jeg er glad for, at vi nu permanent fjerner det kriterie, som betyder, at man jo egentlig placerer børnene ud fra forældreindkomst. Nogle kan måske sidde her og tænke: Har vi ikke hørt det her før? Og til det kan jeg sige: Jo, det har I måske, hvis I har fulgt med. For tilbage i starten af 2023 vedtog vi nemlig midlertidigt at afskaffe det her kriterie, og det, vi så gør i dag, er, at vi permanent ruller ordningen tilbage og fjerner det kriterie, hvor man fordeler elever ud fra forældreindkomst.

Det er også sådan, at jeg kan berolige med, at der står skrevet ind i regeringsgrundlaget, at vi kommer til at fremsætte et lovforslag med en langsigtet løsning, og der skal man jo så lige bevare tålmodigheden, men jeg kan love, at der er noget på vej.

Med dette kan jeg sige, at Venstre støtter lovforslaget.

Kl. 11:44

Første næstformand (Leif Lahn Jensen):

Der er en enkelt kort bemærkning fra fru Karina Adsbøl. Værsgo.

Kl. 11:44

Karina Adsbøl (DD):

Tak for det. Jeg kunne egentlig godt tænke mig at høre Venstres ordfører i forhold til det her udkantstilskud, som regeringen skærer væk, hvad der netop rammer de gymnasier, også i vores eget valgområde, også der, hvor ordføreren er valgt, altså Grindsted, Vejen, Varde, Tønder, Ribe osv., altså de 0,5 mio. kr. til de gymnasier, som har stor betydning.

Hvad vil Venstre gøre for at sikre, at vi bevarer tilskuddet til de små gymnasier i landdistrikterne?

Kl. 11:44

Første næstformand (Leif Lahn Jensen):

Ordføreren.

Kl. 11:44

Anni Matthiesen (V):

Apropos det, som jeg sagde i min ordførertale, altså at der var noget, der var midlertidigt, og at der så var noget, der var permanent, kan jeg jo igen sige, at det midlertidige udkantstilskud er fjernet. Men ud over at min holdning er, at vi selvfølgelig nu skal have fundet en ny model til en elevfordeling, så mener jeg også, at vi i det hele taget er nødt til sammen at kigge på taxameterordningen. Og det er jo så også noget af det, som jeg håber vi kommer til at tage fat på, og hvor ordføreren fra Danmarksdemokraterne forhåbentlig også vil være med til at finde nogle gode løsninger.

Kl. 11:45

Første næstformand (Leif Lahn Jensen):

Spørgeren.

Kl. 11:45

Karina Adsbøl (DD):

Jamen det vil vi meget gerne være med til, men der er jo stadig væk en udfordring med det midlertidige udkantstilskud, som regeringen jo ikke har prioriteret at videreføre. Og det betyder jo netop, at flere gymnasier i landdistriktsområderne – op til 32 tror jeg – mister deres tilskud nu her. Det er et tilskud, som jo betyder rigtig, rigtig meget for dem. Så hvad er Venstres løsning på det?

Kl. 11:45

Første næstformand (Leif Lahn Jensen):

Ordføreren.

Kl. 11:45

Anni Matthiesen (V):

Jeg håber, at Venstres løsning bliver, at det, vi får skabt, bliver endnu bedre end det vi har. For det er jo fuldstændig korrekt, som Danmarksdemokraternes ordfører siger, nemlig at det er et midlertidig tilskud, der forsvinder.

Kl. 11:46

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Og så er den næste hr. Rasmus Lund-Nielsen fra Moderaterne. Velkommen.

Kl. 11:46

(Ordfører)

Rasmus Lund-Nielsen (M):

Da den tidligere regering indførte, at gymnasieelever skulle fordeles ud fra deres forældres indkomst, var det fra starten et politisk misfoster. Lovforslaget indebar, at man risikerede at blive sendt på et gymnasium 45 minutter væk fra, hvor man boede, fordi ens forældre tjente for meget. Det var en klar begrænsning af den enkelte unges frie valg baseret på en illegitim begrundelse. Derfor var det en god dag, da vi i januar i år førstebehandlede afskaffelsen af forældreindkomst som kriterium for elevfordeling for skoleåret 2023-24, og det er derfor også en god dag i dag, hvor vi permanentgør den afskaffelse.

Da jeg stod på talerstolen sidst, sagde jeg, at politik handler om at afveje hensyn over for hinanden, og i Moderaterne deler vi til fulde analysen af, at der er behov for at styrke sammenhængskraften i Danmark; men det hensyn må ikke trumfe hensynet til den enkelte unges trivsel, slet ikke i en situation, hvor undersøgelser viser, at op imod hver tredje unge mistrives. Fagpersoner påpegede netop, at den her elevfordelingsmodel ville øge mistrivslen. Så er det muligt, at det ville have en integrationseffekt, men det forsvarer ikke, at mistrivslen efter alt at dømme ville stige.

Hensynet til elevernes frie valg vejer tungt hos Moderaterne, især i en tid, hvor så stor en del af gymnasieeleverne mistrives; så skal vi ikke bidrage til unødig usikkerhed om væsentlige forhold i deres liv, såsom hvem de kan gå på gymnasium med. Derfor er også jeg begejstret for, at børne- og undervisningsministeren har luftet tanker om, at vi i højere grad skal fordele ressourcer frem for elever. Det mener jeg har noget for sig, og det glæder jeg mig til at forfølge yderligere. I hvert fald er det godt, at en drakonisk fordeling af elever baseret på deres forældres indkomst nu endegyldigt er en død sild.

Moderaterne støtter forslaget. Tak for ordet.

Kl. 11:48

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Charlotte Broman Mølbæk fra SF.

Kl. 11:48

(Ordfører)

Charlotte Broman Mølbæk (SF):

Mange tak for det. SF var med i den seneste aftale om elevfordelingen, fordi der er to problemer, som skal løses: polariseringen på vores gymnasier i de store byer og sikringen af de små gymnasier i landdistrikterne. I dag må vi konstatere, at vi står i en situation, hvor begge problemer stadig væk ikke er løst.

Regeringen har droppet store dele af elevfordelingsaftalen, og det endda uden at have en anden model klar, og det mener vi i SF er kritisabelt. Vi venter stadig på at høre nyt fra regeringen. Synes SF, at modellen med fordeling efter forældreindkomst var en perfekt løsning? Nej, men det har helt fra start stået klart, også efter ekspertgruppens bud, at den perfekte løsning ikke findes. Løsningen, hvor alle hensyn bliver taget, og hvor alle bliver glade, findes bare ikke.

Regeringen holdt så fast i den del af aftalen, der gik på at holde hånden under de små gymnasier uden for de store byer, men allerede nu kan vi jo høre fra gymnasierne, at den del af aftalen desværre ikke har virket. Gymnasierne har ikke fået flere elever, og det skyldes især, at ministeren har vægtet elevernes valg højere end at sikre et tilstrækkeligt elevgrundlag på gymnasierne. I SF anerkender vi, at det er en svær balance, hvor man på den ene side vil give de unge så frit et valg som muligt, mens det på den anden side rammer mange unge, især udsatte og mindre ressourcestærke unge, hvis det lokale gymnasie lukker, hvilket også rammer lokalsamfundene.

Ministeren har sagt, at han vil hjælpe de små gymnasier ved at tilføre dem flere penge. Mærkeligt er det så, at regeringen ikke vil give de gymnasier færre næste år, men hvis regeringen reelt vil tilføre de gymnasier flere penge, er det et godt og vigtigt fundament. Men ministeren ved også godt, at penge ikke gør det alene. Antallet af unge på gymnasiet betyder noget. Regeringen skylder de unge, lærerne, gymnasierne og lokalsamfundene at præsentere en ny model eller nye løsninger på de to problemer.

Med det sagt kan vi sige, at vi i SF stemmer imod forslaget, og at vi ser frem til at høre regeringens længe ventede bud. Så skal jeg huske at hilse fra Alternativet, der stiller sig på samme måde.

Kl. 11:50

Første næstformand (Leif Lahn Jensen):

Der er ingen korte bemærkninger. Vi siger tak til ordføreren. Og så er den næste ordfører fru Karina Adsbøl fra Danmarksdemokraterne. Velkommen.

Kl. 11:51

(Ordfører)

Karina Adsbøl (DD):

Tak for det, formand, og tak for ordet. Lovforslaget, vi behandler i dag, har jo rod i regeringsgrundlaget. I regeringsgrundlaget står der, at regeringen vil følgende, og jeg citerer:

»Tilbagerulle aftalen om elevfordeling fra juni 2021, så kriteriet om forældres indkomst i elevfordelingen på gymnasier ikke længere er gældende. Der skal i stedet fordeles efter transporttid.« 

Herudover står der også, og jeg citerer igen:

»Regeringen vil gå videre med de tiltag, der sigter efter, at gymnasier i de mindre befolkede områder ikke lukker. Regeringen vil præsentere en ny model, der modvirker en skæv elevsammensætning især i de større byer.«

Det første har vi jo taget hul på tidligere, i januar, med et andet lovforslag, hvor vi med et forslag om en midlertidig lov netop fjernede fordelingskriteriet med forældrenes indkomst, og det fortsætter vi så med nu med forslaget, vi behandler i dag, hvor det foreslås, at kriteriet om forældres indkomst i fordelingen af elever på gymnasier fortsat ikke skal være gældende.

Allerede da vi behandlede det, syntes jeg, det var underligt, at det kun var en midlertidig lov, og nu skal vi så stå her igen i dag, hvor det bliver permanent, men vi synes egentlig, det er positivt, for det betyder jo også, at den model, der skulle bidrage til en mere balanceret elevsammensætning på gymnasier i særlig de større byer, fjernes. Men gymnasierne står jo alligevel tilbage med problemstillingen, indtil en ny model vedtages.

Det mener vi i Danmarksdemokraterne er et stort problem, der skal løses, og vi forventer også, at regeringen lever op til det, som de skriver i deres regeringsgrundlag. Og i den forbindelse imødeser vi i Danmarksdemokraterne forslag fra regeringen, og vi vil også gerne deltage i drøftelsen om, hvordan vi kan finde en bedre model, ligesom det er vores forhåbning, at en ny model for elevfordeling vil holde hånden under de unges mulighed for at vælge den uddannelse, der passer bedst til den enkelte, og at den samtidig også tager et opgør med den skæve elevsammensætning, vi har set på nogle gymnasier.

I den forbindelse er jeg også nødt til at nævne, at jeg håber, at regeringen vil leve op til den del af regeringsgrundlaget, jeg netop startede med at citere, der handler om at holde hånden under de små gymnasier. For her har regeringen indtil videre skuffet, senest med regeringens finanslovsforslag for 2024, hvor man sløjfer det forhøjede udkantstilskud til de almene gymnasier. Det betyder jo, at 32 gymnasier, der er berettiget til udkantstilskud, må vinke farvel til ½ mio. kr. efter nytår, og det lyder måske ikke af meget, men det betyder alverden i de små gymnasiers budgetter, der i forvejen er presset på de små årgange.

For Danmarksdemokraterne er det helt afgørende, at de unge har mulighed for også at gå på et gymnasium tæt på, hvor de bor, og vi ved jo også, at rejsetiden har stor betydning for gennemførelsen af gymnasiet, ligesom det betyder noget i de små lokalsamfund, at der ligger et gymnasium. De unge og deres forældre kan ikke være tjent med, at de skal tvinges til timelange transporter til deres skole, og derfor håber jeg jo også, at vi ved årets finanslovsforhandlinger kan blive enige om at finde de ca. 16 mio. kr. til de små gymnasier, så vi ikke kommer ud i den situation, hvor nogle må dreje nøglen om.

I den forbindelse ønsker vi at gøre ministeren opmærksom på, at der fortsat jo også er et stort behov for en politisk drøftelse af, hvordan taxametersystemet skal justeres, så det i højere grad tilgodeser unges uddannelsesmuligheder i hele landet. F.eks. er erhvervsgymnasierne ofte færre og med en større geografisk spredning end de almene gymnasier, men de bliver ikke sidestillet med de almene gymnasier, netop i forhold til udkantstilskuddet, hvilket jo medfører et potentiale for, at et større uddannelsesudbud i yderområderne også svækkes. Så det helt store spørgsmål er, hvornår regeringen vil se på de økonomiske styringsmodeller med henblik på at skabe bedre og mere lige vilkår imellem f.eks. de almene gymnasier og erhvervsskolerne, og det arbejde vil vi gerne deltage konstruktivt i.

I Danmarksdemokraterne kan vi godt bakke op om det netop i forhold til forældreindkomsten, som vi debatterer i dag. Vi har hele tiden været imod den tvangsfordeling, der foregik, på baggrund af hvad forældrene tjener, og det var vi også ude at sige i valgkampen, så den del kan vi i hvert fald også godt bakke op om i dag. Men vi mangler nogle yderligere tiltag på det her område fra regeringens side. Tak for ordet.

Kl. 11:55

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og den næste ordfører er fru Helena Artmann Andresen fra Liberal Alliance. Velkommen.

Kl. 11:55

(Ordfører)

Helena Artmann Andresen (LA):

Tak. Nå, nu står vi her igen og skal førstebehandle et forslag om fordeling af gymnasieelever. Desværre er det ikke en ny model. Jeg havde håbet, at regeringen for længst havde indkaldt til forhandlinger om en ny model, og jeg kan lige så godt starte med at sige, at Liberal Alliance ikke kommer til at stemme for, for vi kommer aldrig til at lægge stemmer til at reducere de unge til en brik i et politisk spil.

Noget af det værste i politik er, når initiativer med et bestemt formål bliver brugt til andre opgaver, der ligger langt væk fra deres egentlige formål. Elevfordelingsmodellen er et glimrende eksempel på dette. Er LA tilfredse med den model, vi behandler i dag? Nej. Den model, der bliver præsenteret i dag, er faktisk dårligere end den model, der var inden indkomstfordelingen, for med fordelingen inden var det kun i forhold til stx og hf, der blev fordelt. Det er det ikke længere. Drop nu al fordeling af elever på hhx, htx og hf.

I mellemtiden, hvor regeringen ikke har fremlagt en ny model, har jeg i samarbejde med en god rektor, som sætter elevernes frie valg og trivsel først, lavet Liberal Alliances bud på en måde at fordele elever på – og jeg sender den meget gerne over; det vil blive lidt langt at folde det hele ud her, selv om vores model er meget mindre bureaukratisk end den, vi har nu. I store træk gør vi op med politisk fordeling af elever. Elever skal ikke fordeles på baggrund af deres forældres indkomst, hvilken etnicitet de har, eller hvor langt man har fra sit hjem. Det skal være slut med politisk fordeling af elever, der ikke er i udkantsområderne.

Når det kommer til udkantsgymnasierne, går vi – indrømmet – undtagelsesvis på kompromis med det helt frie valg for at sikre, at elever fra udkantsområderne også i fremtiden har mulighed for at kunne vælge mellem flere gymnasier i deres lokalområde og ikke tvinges til at skulle vælge et gymnasie langt væk fra deres bopæl, fordi de resterende gymnasier har måttet dreje nøglen om. Det er et middel til at nå et mål om flere frie valg. Vi vil også beholde udkantstilskuddet.

I vores model vil udkantsgymnasierne have ansvaret for selv at tiltrække minimum 56 elever årligt. Lykkes det, fordeles eleverne fra lokalområdet med kortest afstand, så et udkantsgymnasie vil have 84 elever, og der bliver ikke fordelt én elev mere end det. Kan udkantsgymnasiet inden for 3 år ikke tiltrække 56 elever ved egen hjælp, vil det medføre, at gymnasiet må lukke.

For Liberal Alliance er det afgørende, at gymnasierne har et højt fagligt niveau og en sund elevkultur. Det er desværre ikke tilfældet på alle gymnasier i dag. Derfor vil vi også indføre mere tilsyn med de gymnasier, som har mange socialt udsatte elever, og vi vil ændre taxametermodellen, så gymnasierne ikke har et økonomisk incitament til at lade fagligt svage elever bestå deres studentereksamen. Liberal Alliance kæmper for det friest mulige gymnasievalg, hvor vi samtidig passer på vores udkantsgymnasier, hvor der er et højt fagligt niveau, og hvor ingen elever bliver udsat for social kontrol. Tak for ordet.

Kl. 11:59

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er den næste ordfører fru Lise Bertelsen fra Det Konservative Folkeparti. Velkommen.

Kl. 11:59

(Ordfører)

Lise Bertelsen (KF):

Mange tak. Tak for ordet. Det er i sandhed en god dag i dag. I Det Konservative Folkeparti er vi rigtig glade for regeringens lovforslag om permanent afskaffelse af forældreindkomst som kriterie for elevfordeling. Jeg tror, at rigtig mange forældre er taknemlige for, at det ikke er deres indkomst, der er afgørende for, hvor deres unge Erik skal gå på gymnasiet, fremadrettet. Det er en sag, vi har kæmpet længe for, da vi mener, at det er den unges helt frie valg, der skal være afgørende for, hvor de søger om optagelse. Fremadrettet vil den unges frie valg og transporttiden være det, der er afgørende for, hvor man optages.

I Det Konservative Folkeparti hilser vi det ligeledes velkommen, at børne- og undervisningsministeren kan fastsætte minimumskapaciteten til færre elever end de 84 elever, hvis dette vurderes nødvendigt for at opretholde tilstrækkelig uddannelse også i de geografisk tyndtbefolkede områder. Samtidig ser vi frem til at blive præsenteret for den model, regeringen påtænker at fremsætte for at modvirke den skæve elevsammensætning, der er nu, og ikke mindst sikre uddannelse i hele Danmark. Tak for ordet.

Kl. 12:00

Første næstformand (Leif Lahn Jensen):

Vi siger tak til ordføreren. Der er ingen bemærkninger. Så er det fru Anne Hegelund fra Enhedslisten. Velkommen.

Kl. 12:00

(Ordfører)

Anne Hegelund (EL):

Tak for ordet. Både frihed og lighed er vigtigt for os i Enhedslisten, så selv om det kan være en svær balancegang, kan man for os at se ikke sætte det individuelle frie gymnasievalg over fællesskabets behov for at styrke sammenhængskraften, uanset om det er mellem land og by eller på tværs af forskellige bydele i de større byer. Vi ser – og så – elevfordelingen som et middel og ikke et mål i sig selv. Det lyder jo godt, hvis der i det mindste kommer en anden løsning, hvor man kigger på, om man så kan fordele ressourcerne mere ligeligt, hvis ikke man er villig til at se på elevsammensætningen på en anden måde. Jeg synes i hvert fald, at den oplevelse, jeg har haft af det, er noget ærgerlig. Nu er jeg selv fra Aarhus, hvor jeg synes, det blev gjort til et problem, at der pludselig nærmest var for mange, der fik en studentereksamen fra Gellerup, hvor jeg har boet on-off de sidste 10 år, i stedet for at se noget tidligere på, om det kunne være, der var et problem med, at nogle af de andre gymnasier ikke gjorde nok for at blive mangfoldige og rummelige. Kunne det være, der måske var for høj en brugerbetaling eller for dyre studieture eller andre ting, der gjorde, at man valgte dem fra, hvis ens forældres indkomst ikke kunne følge med til det.

Jeg synes også, at det her med at tvinge nogen til noget i hvert fald er lidt svært, men det er jo ikke, fordi alle i forvejen har fuldstændig frit valg på alle hylder. Det handler jo også om, om der er plads på det gymnasium, man allerhelst vil gå på. Så synes jeg bare, det er mærkeligt, at når det handlede om at skrotte hele årgange på gymnasiet i Viby og gymnasiet i Tilst i Aarhus, måtte de bare leve med de konsekvenser, men når det var børn med nogle rigere forældre, der brokkede sig over, at deres børn ikke kunne komme på præcis det gymnasium, de ville, med de venner, de havde i forvejen, så var man nok nødt til at skrotte hele aftalen. Så der er i hvert fald noget, jeg synes virker urimeligt der. Man busser også stadig børn fra Gellerup i skole, men der er nogle andre, hvor det vil være for meget, hvis de skulle have lange transporttider. Men jeg synes, det er rigtig vigtigt at sørge for, at man har lige gode muligheder her i landet, uanset hvor man bor, for at få en lige god studentereksamen.

Der er det i hvert fald også enormt ærgerligt, at man ikke vil sørge for, at der kommer tilstrækkelig med penge til nogle udkantsgymnasier. Det er, som om begge mål med den her aftale er røget i skuffen. Og jeg glæder mig da til, at man kigger på, om ikke vi skulle have en løsning snart. Jeg mødte nogle gymnasieelever fra Lemvig, hvor min mor er fra, og fra Rønde i min egen valgkreds, som i hvert fald var noget nervøse for, om deres gymnasium kunne risikere at lukke. Der tænker jeg man skal skynde sig at få fundet de der mere permanente løsninger, sådan at vi får nogle mere blandede gymnasier, eller i hvert fald får sørget for, at der følger de ressourcer med, der skal, og at vi sørger for, at man kan få en gymnasial uddannelse alle steder her i landet uden at skulle bruge alt, alt for meget tid i en bus.

Kl. 12:04

Første næstformand (Leif Lahn Jensen):

Tak. Der er lige en enkelt kort bemærkning, så jeg skal lige bede ordføreren om at blive, og den er fra fru Helena Artmann Andresen. Værsgo.

Kl. 12:04

Helena Artmann Andresen (LA):

Tak. Jeg synes, det var en lidt ærgerlig måde, du sådan fremstillede rige forældre på, det må jeg ærligt indrømme. Men jeg kunne godt tænke mig at høre, om Enhedslisten var tilhængere af indkomstfordelingen, fordi man måske kunne løse nogle integrationsproblemer, eller om det er, fordi direktørens datter skulle møde håndværkerens søn.

Kl. 12:04

Første næstformand (Leif Lahn Jensen):

Ordføreren.

Kl. 12:04

Anne Hegelund (EL):

Jeg synes, det er rigtig vigtigt, at man mødes på kryds og tværs, om det så er i folkeskolen eller i gymnasiet. Der kan også være nogle ting i forhold til boligpolitik, og det er jo ikke det område, vi er på lige nu.

Så synes jeg jo, at man, så længe ressourcerne ikke bliver fordelt lige i forhold til hvad for en elevsammensætning man har, kan kigge på, om man skal skrue på elevsammensætningen. Jeg synes, det er rigtig vigtigt at styrke sammenhængskraften og sørge for, at der er penge nok til at løfte dem, der har faglige eller sociale problemer.

Kl. 12:05

Første næstformand (Leif Lahn Jensen):

Spørgeren.

Kl. 12:05

Helena Artmann Andresen (LA):

Når jeg lytter til Enhedslisten, har jeg også den forståelse, at I også går rigtig meget op i unges trivsel, ligesom vi gør, og ekspertgruppen kom jo også frem til – det er også sjovt nok, at man overhovedet skal have en ekspertgruppe til at kigge på det – at eleverne, hvis de får deres førstevalg, så også trives meget bedre både socialt og fagligt.

Så jeg kunne godt tænke mig at høre, om man, hvis det stod til Enhedslisten, i alle gymnasier skulle fordeles med indkomstfordelingen, så man møder hinanden mere på kryds og tværs, selv om man altså også gør det i langt de fleste gymnasier i dag, og man, hvis der er nogle gymnasier med problemer med integration, jo så må kigge på dem, og de måske så skal lukkes, hvis de ikke kan få løst de her udfordringer.

Kl. 12:06

Første næstformand (Leif Lahn Jensen):

Ordføreren.

Kl. 12:06

Anne Hegelund (EL):

Det vil jo også kræve, at økonomi ikke er en faktor i ens frie valg. Altså, det er jo det, der også kan blive et problem, når der også er meget brugerbetaling på mange gymnasier. Jeg synes i hvert fald, at det skal hænge sammen hele vejen rundt, og der er jo altid nogle, der ikke får deres førsteprioritet, og det kan også blive rigtig svært, hvis alle skal have det, og man samtidig skal have mulighed for at kunne gå i gymnasiet alle steder i landet, uden at det bliver et lillebitte gymnasie.

Så det er en svær balancegang, og som sagt så vi det som et middel og ikke et mål i sig selv, men man bliver nødt til at skrue på noget for at sørge for, at alle unge i det her land har lige gode muligheder for at få en god tid i gymnasiet og fagligt få lige meget ud af det.

Kl. 12:06

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger, og den næste ordfører er fru Lotte Rod fra Radikale Venstre. Velkommen.

Kl. 12:06

(Ordfører)

Lotte Rod (RV):

Tak for det. En mor ringer til mig, hun bor i Avedøre, tæt på Hvidovre Gymnasium, og hun siger, at hun selv har været glad for at gå på Hvidovre Gymnasium, og at hendes ældste barn har været glad for at gå på Hvidovre Gymnasium, men at hendes yngste barn i hvert fald ikke skal gå på Hvidovre Gymnasium, fordi andelen af unge fra indvandrerfamilier nu er så høj, at hendes oplevelse er, at det reelt set ikke er et valg for hende at vælge det lokale gymnasium. Hendes barn bliver derfor nødt til at hoppe på S-toget og køre væk fra sit lokalområde.

Har hun så reelt et frit gymnasievalg? Ville vi ikke netop etablere det frie gymnasievalg ved at sikre en blandet elevsammensætning og dermed sørge for, at datteren, uanset hvilket gymnasium i hovedstadsområdet hun søgte ind på, så ville kunne vide sig sikker på, at det ville være et gymnasium, hun ville kunne føle sig hjemme på kulturelt og socialt? Kræver frihed ikke, at politikerne engang imellem griber ind og etablerer de rammer, som friheden skal fungere i? Ellers er det jo bare junglelov.

Hvis vi skal etablere den reelle frihed til det ungdomsliv på det lokale gymnasium, kræver det politisk handling, og det er den politiske handling, regeringen afstår fra, og det er, hvad jeg opfatter som berøringsangst. Det er klogt sagt, og derfor skal jeg også skynde mig at sige, at jeg ikke selv har fundet på det. Ordene er hr. Mattias Tesfayes fra januar 2018, dengang vi sammen stillede et forslag om elevfordelingen på gymnasierne. Jeg har fuld forståelse for, at der er kommet en ny regering, og at man ville af med forældrenes indkomst som kriterium, og det er helt fint, at vi skal lave en anden model, men jeg kan ikke forstå, at der er gået et halvt år, siden vi var i salen sidst, og at der ikke er kommet en ny model. Det står jo endda i regeringens eget regeringsgrundlag, og jeg citerer:

»Regeringen vil gå videre med de tiltag, der sigter efter, at gymnasier i de mindre befolkede områder ikke lukker. Regeringen vil præsentere en ny model, der modvirker en skæv elevsammensætning især i de større byer«.

Det er fine ord, men hvad er der sket i handling? Regeringen vil tage 0,5 mio. kr. fra hvert af de små gymnasier, og man har endnu ikke lavet en ny elevfordelingsmodel. Hvorfor sker der ikke noget? Vi har brug for at gøre to ting. For det første skal vi sikre de små gymnasier, og for det andet har vi brug for at lave en ny elevfordelingsmodel, der gør, at vi reelt får blandede gymnasier. Og jeg synes, at vi skal gøre det nu, sådan at det kan gælde fra næste skoleår.

Kl. 12:09

Første næstformand (Leif Lahn Jensen):

Tak. Der er en enkelt kort bemærkning indtil videre, og den er fra fru Anni Matthiesen.

Kl. 12:09

Anni Matthiesen (V):

Tak for det, formand. Kan Radikale Venstres ordfører forklare, hvordan Radikale Venstre synes modellen skal se ud?

Kl. 12:09

Første næstformand (Leif Lahn Jensen):

Ordføreren.

Kl. 12:09

Lotte Rod (RV):

Vores udgangspunkt, da vi startede med at forhandle, var, at vi syntes, at det skulle være en lokal model, hvor man lokalt fandt ud af det, fordi vi jo ikke har specielt gode erfaringer med at lave de her centrale it-systemer. Men det var jo så det, vi forhandlede, og jeg har fuld respekt for, at nogle partier gerne vil udfordre det med elevfordelingen, men så skylder man jo altså at komme med et svar til, hvordan man så vil gøre det.

Kl. 12:10

Første næstformand (Leif Lahn Jensen):

Spørgeren.

Kl. 12:10

Anni Matthiesen (V):

Jeg kan godt berolige ordføreren med, at det selvfølgelig også kommer, når det er skrevet ind i regeringsgrundlaget, men lad os nu gå ned ad den vej, som Radikale Venstres ordfører så siger vi skal gå ned ad, altså at det skal være en lokal model, som jeg forstår det. Vil det sige, at ordføreren mener, at der skal være forskellige modeller, eller kan man lave en ens model alle steder i landet?

Kl. 12:10

Første næstformand (Leif Lahn Jensen):

Ordføreren.

Kl. 12:10

Lotte Rod (RV):

Vores oprindelige tanke var at lave en lokal model. Så valgte man jo ligesom at gå ind i et forhandlingsrum, hvor man gerne ville lave en central model, og jeg har det helt ærlig sådan, at jeg kan være med til mange forskellige ting, for for mig er det ikke vigtigt, at det skal se ud på en bestemt måde. Det, der er vigtigt for mig, er, at vi løser opgaven, og det er, at vi skal have blandede gymnasier. Det er derfor, at jeg bliver så vred. Nu har vi haft et halvt år, siden vi var her i salen sidst. Regeringen er jo dem, der ønsker at lave den om, og derfor må regeringen altså se at komme med en ny elevfordelingsaftale, sådan at vi sikrer, at der bliver blandede gymnasier. Så skal jeg nok være meget velvillig, i forhold til hvordan det så kan se ud.

Kl. 12:11

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Så er det hr. Alex Ahrendtsen fra Dansk Folkeparti. Velkommen.

Kl. 12:11

(Ordfører)

Alex Ahrendtsen (DF):

Tak, formand. Gymnasievalget er for store dele af ungdommen et af de helt store livsspørgsmål. Det er et valg, som for mange unge mennesker kan give svedige håndflader og søvnløse nætter. Siden elevfordelingsmodellen blev implementeret, har vi hørt både de unge og deres forældre råbe højt: Hvorfor skal forældreindkomst spille en rolle? I stedet for at man kunne vælge et gymnasium, man gerne ville gå på, var det forældrenes indkomst, der var afgørende for, hvilket gymnasium man i sidste ende endte på, og dette skabte store bekymringer for mange unge. Selv om den nuværende elevfordelingsmodel blev implementeret med det formål at sikre en mere afbalanceret elevsammensætning på vores gymnasier, har det vist sig at skabe nogle heldige uligheder i vores uddannelsessystem.

Regeringen foreslår at rulle fordelingsmodellen tilbage til den, der fokuserer på transporttid som primært kriterium. Dette indebærer en afskaffelse af forældrenes indkomst som afgørende faktor for gymnasieindplacering. Det støtter vi i Dansk Folkeparti. Ændringen gør, at de unge nu igen kan vælge, hvilket gymnasium de vil gå på. Ved at fokusere på transporttid sikrer vi, at eleverne kan vælge institutioner, der er tættest på deres bopæl, og dermed mindskes rejsetiden og de udgifter, der for mange ofte er en hindring. Til sidst, men absolut ikke mindst, vil dette fjerne en betydelig kilde til bekymring for mange unge, der inden for det kommende år stiller sig selv det vigtige spørgsmål: Hvad vil jeg gerne være, når jeg bliver voksen? Tak for ordet.

Kl. 12:13

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det børne- og undervisningsministeren.

Kl. 12:13

Børne- og undervisningsministeren (Mattias Tesfaye):

Tak til de ordførere, der har været på talerstolen. Som det fremgår af regeringsgrundlaget, ønsker regeringen ikke, at forældrenes indkomst indgår som et led i elevfordelingen. Tilbage i februar sikrede vi derfor, at alle ansøgere til de gymnasiale ungdomsuddannelser blev fordelt efter reglerne for fordeling i afstandszoner. Hvis der var flere ansøgere til en institution, end institutionen havde kapacitet til at optage, skulle de grundlæggende kriterier være ansøgerens prioriteter og ansøgerens transporttid. Der var tale om en midlertidig ordning, som kun skulle gælde for fordeling af ansøgere i det skoleår, vi befinder os i nu. Men med det her lovforslag sikrer vi, at forældreindkomst også fremover afskaffes som kriterium for elevfordeling, altså fra det skoleår, der starter næste august, og fremefter.

Det indebærer, at det grundlæggende fordelingskriterium ud over selvfølgelig ansøgerens prioriteter også fremover vil være transporttid, hvis der er flere ansøgere til en institution eller afdeling, end institutionen kan optage. I forlængelse af det foreslås lovens bestemmelser om forældreindkomst ophævet, dvs. bestemmelserne om at indhente og anvende forældreindkomst, om inddeling i lav-, mellem- og højindkomstkategori på baggrund af forældreindkomst og om, hvad forældreindkomst består af. Det foreslås derudover, at bestemmelser om opdeling af landet i geografisk sammenhængende zoner og om fordeling i fordelingszoner ophæves. Og fordi forældreindkomst ikke længere kan benyttes som et målparameter til at opnå en balanceret elevsammensætning, foreslås mindre ændringer i bestemmelser om kapacitetsstyring og godkendelse af profilgymnasier. Herudover foreslås en mindre justering af bestemmelse om håndtering af eftertilmeldere. Det ændrer ikke ved de øvrige elementer i elevfordelingsmodellen.

Det er regeringens hensigt, at vi skal se på en mere langsigtet model, der modvirker den skæve elevsammensætning, for det er fortsat et problem, der skal løses, for de unges skyld, for gymnasierne og for samfundets skyld. Men vi skal helst løse dem med størst mulig opbakning fra de unge og deres forældre. Tak for ordet.

Kl. 12:15

Første næstformand (Leif Lahn Jensen):

Tak til ministeren. Der er et par korte bemærkninger. Først er det fra fru Karina Adsbøl. Værsgo.

Kl. 12:15

Karina Adsbøl (DD):

Tak for det. Som jeg også sagde i min ordførertale, er der jo nogle udfordringer med det her. Det er netop i forhold til at få en langsigtet model, men også i forhold til hele taxametersystemet. Så hvornår er det, regeringen forventer der bliver handlet på det her område? Det er jo nu sådan i forhold til de små gymnasier, at man har barberet udkantstilskuddet, altså den forhøjelse, man havde givet, væk i finansloven, og det rammer jo 32 gymnasier, i hvert fald indtil videre. Det er jo en kæmpe udfordring for mange af dem, som måske også risikerer at lukke.

Så derfor kunne jeg godt tænke mig at høre ministeren: Hvornår er det, der sker noget? For der er jo ikke sat noget i stedet for i forhold til de problematikker, der er; der er jo stadig væk en kæmpe udfordring på det her område.

Kl. 12:16

Første næstformand (Leif Lahn Jensen):

Ministeren.

Kl. 12:16

Børne- og undervisningsministeren (Mattias Tesfaye):

Vi har ikke sat nogen dato på, hvornår vi fremlægger vores bud på en ny elevfordelingsmodel. Jeg har også selv haft det sådan, at jeg godt lige ville se erfaringerne med augustoptaget her for at se, hvordan det fungerede første gang med den nye måde at styre på, herunder med fastlæggelse af kapaciteter på nogle af de større og mere populære gymnasier.

Kl. 12:16

Første næstformand (Leif Lahn Jensen):

Spørgeren.

Kl. 12:16

Karina Adsbøl (DD):

Samtidig er udfordringen der jo bare stadig væk; det har jo ikke løst det. Derfor vil jeg høre ministeren, om ministeren kan komme det lidt nærmere, så vi ikke står her igen om et år og der ikke er sket noget. Derfor vil jeg også gerne høre ministeren, om ministeren vil være med til sammen med Danmarksdemokraterne at prioritere, at vi netop bevarer det forhøjede udkantstaxametertilskud, som jo er skåret fra i forhold til gymnasierne.

Kl. 12:17

Første næstformand (Leif Lahn Jensen):

Ministeren.

Kl. 12:17

Børne- og undervisningsministeren (Mattias Tesfaye):

Når vi står her om et år, vil der være sket noget. Hvad der er sket, tør jeg ikke at garantere for.

Så vil jeg også sige, at det at ændre måden, man fordeler gymnasieelever på, ikke er noget, man gør med få måneders aftræk. Det kommer til at tage lidt længere tid, fra vi beslutter noget, og til det kan implementeres i virkelighedens verden. Det gjorde det også, da man lavede den her elevfordelingsmodel.

Kl. 12:17

Første næstformand (Leif Lahn Jensen):

Så er det fru Lotte Rod.

Kl. 12:17

Lotte Rod (RV):

Tiden er jo allerede løbet, fra at vi kan lave en elevfordelingsaftale, som kan gælde fra næste skoleår. Men vil ministeren love at komme med en ny elevfordelingsaftale, som så i det mindste kan gælde fra skoleåret 2025?

Kl. 12:18

Første næstformand (Leif Lahn Jensen):

Ministeren.

Kl. 12:18

Børne- og undervisningsministeren (Mattias Tesfaye):

Jeg tør ikke love noget, men det er rigtigt, som ordføreren siger, at der ikke kommer til at blive fordelt efter en ny model fra foråret 2024 med henblik på optag august 2024. Det forudsætter jo også, at vi er enige, og jeg har særlig en ambition om, at det er et lidt bredere flertal, der vil stå bag en ny elevfordelingsmodel, så vi også er sikre på, at den kan overleve lidt længere tid, for det er ikke holdbart, at der hele tiden bliver ændret på reglerne for, hvordan man bliver optaget på et gymnasium.

Kl. 12:18

Første næstformand (Leif Lahn Jensen):

Spørgeren.

Kl. 12:18

Lotte Rod (RV):

Men så betyder det vel også, at ministeren indkalder til forhandlinger om en ny elevfordelingsaftale i det her efterår, hvis det skal være realistisk, at vi når at lave en aftale, så den kan komme til behandling i Folketinget til næste efterår, så den kan komme til at gælde fra 2025?

Kl. 12:19

Første næstformand (Leif Lahn Jensen):

Ministeren.

Kl. 12:19

Børne- og undervisningsministeren (Mattias Tesfaye):

Igen: Jeg tør ikke forpligte mig på en tidshorisont her. Elevfordelingen er også knyttet til to andre politiske processer, jeg synes er vigtige. Det ene er, at vi skriver i regeringsgrundlaget, at vi vil se på adgangskravet til gymnasiet, og det andet er, at vi gerne vil se på taxameterstrukturen på ungdomsuddannelserne, og de tre komponenter griber indbyrdes ind i hinanden. Hvis man f.eks. i forbindelse med elevfordeling skal diskutere, hvad det vil have af konkrete konsekvenser for et specifikt gymnasium, hvis man skruer på den knap, så er det også relevant at se på, hvad det økonomiske grundlag, altså taxametrene, er, og hvor mange elever det er, der overhovedet kunne komme ind på gymnasiet i det konkrete område.

Kl. 12:19

Første næstformand (Leif Lahn Jensen):

Så er det fru Helena Artmann Andresen.

Kl. 12:19

Helena Artmann Andresen (LA):

Tak for det. Med den her aftale begynder man at fordele elever – og det gjorde man jo også før, men før var fordelingen ud fra indkomst – fra hhx og htx. Hvorfor mener ministeren, at det er det rigtige at gøre, når de gymnasier ikke har de samme udfordringer og begge gymnasieelevorganisationer også mener, at de skal have frit gymnasievalg?

Kl. 12:20

Første næstformand (Leif Lahn Jensen):

Ministeren.

Kl. 12:20

Børne- og undervisningsministeren (Mattias Tesfaye):

Men det mener jeg heller ikke nødvendigvis. Det er jo en del af den her aftale, men jeg er ikke sikker på, at det vil skulle fremgå af en kommende elevfordelingsaftale.

Kl. 12:20

Første næstformand (Leif Lahn Jensen):

Spørgeren.

Kl. 12:20

Helena Artmann Andresen (LA):

Tak for svaret. Det er jeg egentlig bare glad for at høre, for jeg håber, at vi kan holde hhx og htx og hf uden for fordelingen, så vi kun laver fordeling, der hjælper de små ydergymnasier, sådan at man ikke har det som i dag, hvor det faktisk er sådan, at man fordeler elever – det kan man se, hvis man tager et smut til Aalborg – rundt blandt de store gymnasier. Det giver ingen mening. Det var jo ikke det, der var meningen med aftalen; meningen var at hjælpe de små gymnasier i udkanten. Så jeg er glad for at høre svaret.

Kl. 12:20

Første næstformand (Leif Lahn Jensen):

Ministeren.

Kl. 12:20

Børne- og undervisningsministeren (Mattias Tesfaye):

Jeg er også glad for at høre interessen for hhx og htx, som jeg synes nogle gange fylder lidt for lidt i den sådan gymnasiepolitiske diskussion. Jeg har fuld forståelse for, at der også rejses kritik af det første år, hvor der bliver optaget på den nuværende elevfordelingsmodel, men nu er det bare sådan, at man som regel hører fra dem, der er mest utilfredse. Langt, langt de fleste – 94 pct. af alle dem, der har søgt – er jo kommet ind på deres førsteprioritet. Masser af steder i Danmark er det her slet ikke en diskussion, for der vælger man bare det lokale gymnasium, og der er ikke rigtig noget at rafle om. Det siger jeg ikke for at negligere, at der også nogle steder er udfordringer; nogle steder har vi ikke ramt kapaciteterne rigtigt, nogle steder kan man diskutere om det er det rigtige uddannelser, der er omfattet, og der er også andre spørgsmål, som jeg synes er relevante.

Kl. 12:21

Første næstformand (Leif Lahn Jensen):

Der er ingen yderligere bemærkninger, så vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

8) 1. behandling af lovforslag nr. L 30:

Forslag til lov om ændring af dagtilbudsloven. (Bedre mulighed for udsat skolestart).

Af børne- og undervisningsministeren (Mattias Tesfaye).

(Fremsættelse 04.10.2023).

Kl. 12:22

Forhandling

Første næstformand (Leif Lahn Jensen):

Forhandlingen er åbnet, og første ordfører er fru Astrid Krag fra Socialdemokratiet. Velkommen.

Kl. 12:22

(Ordfører)

Astrid Krag (S):

Tak for det, formand. Der er et eller andet med højdeforskellen på den socialdemokratiske minister og den socialdemokratiske ordfører, som ikke er helt aligned, hedder det vel på moderne dansk. Men tak for ordet, og godt, vi har en talerstol, der trods alt kan bevæges ret enkelt.

Det er rigtig vigtigt, at alle børn kommer godt fra start, når de begynder i skole. Og en del af det handler selvfølgelig om, at det enkelte barn er klar, har en social modenhed, har en evne til at kunne udsætte egne behov og har en grad af selvhjulpenhed, der stemmer overens med det at starte i skole; man kan sidde ned og høre efter eller er i hvert fald i stand til at lære det. Og lige så dejlige, som børn er, lige så meget er de jo også forskellige små mennesker, som udvikler sig i forskellig hastighed på forskellige måder, og det kan også betyde, at der er nogle børn, der ikke er helt klar til lige at starte i skole, når undervisningspligten indtræder.

Det lovforslag, som vi førstebehandler nu her, handler om at give bedre mulighed for, at børn, der har behov for det, kan udsætte skolestarten med et år. For nogle børn er det ekstra år i børnehaven præcis den forskel, der skal til, for at de bliver klar til skolen. Det betyder meget for børn, at de er klar, at de har de ressourcer og den modenhed, der skal til for at komme godt fra start. For hvis man ikke er der, og hvis man løber panden mod muren i skolens krav og det fællesskab i klassen, man skal kunne være en del af, kan det ikke bare være en stor omvæltning for det enkelte barn; så kan det være et unødvendigt nederlag og noget, der er trælst, både for klassen og for barnet. Derfor er der afsat penge til bedre mulighed for udsat skolestart på finansloven, og nu er der også et lovforslag, der udmønter det og gør, at de penge kan komme ud at virke til gavn for de børn, det drejer sig om.

Ud over den meget konkrete opgave, som lovforslaget her sikrer, nemlig at pengene kan komme ud at virke, sigter lovforslaget her også mod at skabe et mere ensartet grundlag for afgørelse om skoleudsættelse. Det er væsentligt, at både forældrenes og dagtilbuddets viden om kendskabet til barnet står centralt i den vurdering, ligesom det også kan indgå, hvilke rammer og ressourcer skolen kan understøtte barnet med. Op på den måde får vi slået fast, at en eventuel udsættelse skal ske på baggrund af en konkret individuel vurdering af barnet. Det er altså ikke noget, man bare trækker i en automat. Er der tvivl, slår lovforslaget også fast, at lederen af dagtilbuddet så skal være ansvarlig for, at der bliver udarbejdet en pædagogisk vurdering, og det mener vi sådan set er helt fornuftigt.

Vi håber, at lovforslaget her kan være med til at give flere børn en god og tryg skolestart med virkning allerede fra skoleåret 2024/25, og vi stemmer for lovforslaget, ser frem til udvalgsbehandlingen og ved også, at der er mange andre, der glæder sig meget over vedtagelsen her i dag.

Kl. 12:25

Første næstformand (Leif Lahn Jensen):

Vi takker ordføreren for talen. Der er ikke yderligere korte bemærkninger. Næste ordfører er fru Anni Matthiesen fra Venstre. Velkommen.

Kl. 12:25

(Ordfører)

Anni Matthiesen (V):

Tak for det. Første skoledag er en meget stor dag for alle børn. Jeg tror, at vi alle sammen, der er i Folketingssalen her i dag, måske lige kan tænke tilbage på, hvordan vi selv havde det. Jeg kan i hvert fald huske, at min første skoledag var med masser af sommerfugle i maven, og at man mødte op i skolegården og mødtes der med store forventninger.

Men nogle børn har altså brug for lidt længere tid i børnehaven og har bedst af måske at vente et år, inden de starter i skolen. Med lovforslaget her sikrer vi, at det nu bliver lettere at give børnene endnu et år i børnehaven. Jeg skal ikke gå helt i detaljer med lovforslaget, for den tidligere ordfører kom godt omkring det. Men jeg kan sige, at vi fra Venstres side selvfølgelig bakker op om det her lovforslag, og jeg ved, at det har en stor betydning, måske især for de børn, som måske har haft lidt vanskeligheder i starten af livet, at børn nu får en bedre mulighed for at kunne få yderligere et år i børnehaven, og at man nu inddrager forældrene endnu mere i de beslutninger. Så Venstre støtter lovforslaget.

Kl. 12:26

Første næstformand (Leif Lahn Jensen):

Vi siger tak til Venstres ordfører. Så er det hr. Rasmus Lund-Nielsen fra Moderaterne. Velkommen.

Kl. 12:26

(Ordfører)

Rasmus Lund-Nielsen (M):

Tak. Overgangen fra daginstitution til folkeskole kan for mange børn være udfordrende. Det er en tid, hvor børn skal tilpasse sig nye rutiner, indgå i nye venskaber og fællesskaber og danne nye relationer. Samtidig begynder samfundet at stille flere og flere krav og forventninger til dem. Overgangen fungerer for langt de fleste, men for nogle børn kan overgangen være svær, og det kan få konsekvenser for barnets velbefindende og fremtidige muligheder, hvis barnet ikke er klar til at starte i skole. Derfor er jeg glad for, at vi i dag behandler det her lovforslag, der skal gøre overgangen mere fleksibel ved at give flere muligheder for at starte et år senere i skole.

Med tiden er samfundet begyndt at få en voksende erkendelse af, at ikke alle børn er ens. Det er en sund erkendelse. Vi ser den afspejlet i folkeskoleudspillet fra i onsdags, hvor vi giver mere valgfrihed til eleverne. Tiden med rigide rammer og one size fits all er forhåbentlig ved at være ovre. Nogle børn har brug for mere tid til at udvikle deres sociale og følelsesmæssige kompetencer, før de kan drage fordel af skolemiljøet, og derfor er det vigtigt, at vi giver forældre og pædagoger mulighed for at vurdere, om et barn er klar til at begynde i skole, eller om det vil være i barnets bedste interesse at udsætte skolestarten. En udsat skolestart vil give mulighed for, at børn, der har brug for det, kan få den ekstra tid og støtte, de behøver for at udvikle sig og trives bedre i skolemiljøet. Moderaterne støtter forslaget. Tak for ordet.

Kl. 12:28

Første næstformand (Leif Lahn Jensen):

Vi siger tak til ordføreren. Så er det fru Charlotte Broman Mølbæk fra SF. Velkommen.

Kl. 12:28

(Ordfører)

Charlotte Broman Mølbæk (SF):

Tak for det. Jeg er født sidst i november. Det betyder, at jeg startede i skole, da jeg var 5½ år gammel, og i gymnasiet, da jeg var 15½ år, fordi jeg gik direkte fra 9. klasse. Beregningen for min vej ser godt ud for samfundet i regnearkene; jeg røg hurtigt igennem det og fik hurtigt en uddannelse, bare 24 år gammel. Men i virkeligheden var det meget sværere at komme igennem, end tallene viser.

Jeg var god i skolen, kedede mig i folkeskolen, så jeg kom hurtigt i gymnasiet, og det blev bare rigtig, rigtig svært for mig, fordi jeg manglede modenhed. Det gjaldt både i forhold til at håndtere skolen, kravene og nogle mere konfronterende lærere, men også i forhold til at kunne administrere fest, sociale sammenhænge og interessen i det andet køn.

Jeg fik min hue på, men snittet kunne godt have set bedre ud, havde jeg været mere moden og bedre til at styre min tid og opgaverne. Endnu værre er det, at trivslen kunne have været bedre, og i dag, når jeg kigger tilbage på min gymnasietid og ungdomstid, er det selvfølgelig både med glæde, men også med nogle stik i maven, fordi det kostede nogle unødvendige slag på sjælen.

Så da jeg blev mor for første gang, var denne erfaring med mig. Hun er født midt i december og havde en superfin udvikling. Heldigvis var reglerne om skoleudsættelse ikke trådt i kraft på det her tidspunkt, så vi måtte bestemme selv, og det gjorde vi sammen med personalet, som vi lyttede rigtig meget til. Hun fik 1 år mere, og det har givet hende et overskud gennem hele hendes opvækst. Nu bliver hun til foråret student som 20-årig, men med en rigtig god oplevelse af sig selv som fagligt dygtig og ikke mindst som et menneske med gode venner, oplevelser, fritidsinteresser og masser af engagement.

Det gjorde en forskel, som måske ikke lige ses i regnearket i Finansministeriet, men som uden tvivl gør, at hun bliver til en stærk ung kvinde, der er klar til at tage uddannelse og komme i job. Der er mange gode grunde til, at vi giver bedre mulighed for en senere skolestart, og mest af alt er det, fordi vi giver alle børn en mulighed for at blive klar i eget tempo. Det, der står som fine tal i regnearket, hænger ofte ikke sammen med børn og deres udvikling i den virkelige verden. Der kan vi ofte komme til at gøre skade på børn ved at proppe dem i kasser, de ikke passer ind i, og i et for hurtigt tempo.

Det har SF kæmpet imod længe, og vi fik det igennem inden valget med den tidligere regering, og derfor er det en stor dag for os i dag, hvor vi endelig giver bedre mulighed for senere skolestart. Det er, fordi vi ved, hvor stor betydning det har for det enkelte barns udvikling og det kommende klassefællesskabs trivsel, at børn først starter i skole, når de er socialt, fagligt og personligt modne til det. Forskningen viser også, at hvis børn ikke får en god skolestart, kan det have konsekvenser for hele deres skoleforløb. Dette perspektiv bakkes bl.a. op af mange af høringssvarene.

I en tid, hvor alt for mange børn og unge mistrives, og hvor vi ser en markant stigning i antallet af diagnoser, vil det være helt på månen, hvis ikke vi giver børn mulighed for at blive klar til skole i eget tempo. Mistrivsel og diagnoser er dyrt for samfundet, og den personlige pris, barnet må betale, er for høj. Så i SF har vi også stor tillid til forældrene og det pædagogiske personale i daginstitutionerne, når det gælder vurdering af barnet og af, om det er klar til at starte i skolen. Det er dem, der kender børnene og har fagligheden, og derfor var vi også klar til at lægge beslutningskompetencen helt derud frem for blot vurderingen. Men det her var kompromiset; det er vi nu også ret tilfredse med. Det er en sejr, at vi nu ved lov vedtager bedre mulighed for senere skolestart – endnu en sejr for børnene.

Men vi kommer til at følge pengene, og vi kommer til at sikre, at de penge, vi har afsat, kommer til at blive brugt på, at børn får det ekstra år i børnehaven. Der må ikke ske yderligere udhuling af økonomien i daginstitutionerne. Vi kommer også til at følge evalueringen og de årlige orienteringer tæt. For os er det vigtigt, at vi både evaluerer kvantitativt og kvalitativt, så vi både følger udviklingen i antal skoleudsættelser og i, hvem der tager beslutningerne lokalt, og ikke mindst følger erfaringerne med den nye lov: Hvad siger det pædagogiske personale, skolerne, forældrene og børnene?

Som pædagog, mor og SF'er står jeg her i dag stolt på talerstolen og kan sige, at SF naturligvis stemmer for lovforslaget, og vi ser frem til det kommende arbejde og samarbejde på børnenes vegne. Afslutningsvis skal jeg hilse fra Enhedslisten og sige, at de også bakker op om lovforslaget.

Kl. 12:33

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Karina Adsbøl fra Danmarksdemokraterne. Velkommen.

Kl. 12:33

(Ordfører)

Karina Adsbøl (DD):

Tak for det. Det, der er positivt, er, at lovforslaget lægger op til et mere ensartet grundlag for afgørelser for skoleudsættelser, samt at lovforslaget lægger op til forskellige perspektiver for dem, der arbejder med indstilling til udsat skolestart. Men jeg kan stadig væk samtidig godt undre mig over, at der i de her tider med fokus på frisættelse og tillid til de professionelle opsættes nye proceskrav og mere bureaukrati frem for også at lade det være op til de involverede parter.

Det er selvfølgelig afgørende, at børn, som har brug for det, kan få udsat skolestarten med et år, da børn udvikler sig forskelligt, og det skal vi tage hensyn til, så alle børn får de bedst mulige betingelser for trivsel og udvikling samt en god skolegang, og derfor er vi i Danmarksdemokraterne også enige i lovforslagets intentioner om at sikre, at børn ved behov kan få udsat skolestarten af hensyn til deres trivsel og udvikling.

Men jeg kan også ud fra høringssvarene læse, at den foreslåede ordning ikke omfatter børn i private pasningsordninger, og derfor vil jeg godt høre ministerens svar på, hvem der så får ansvaret for skoleudsættelse dér, og om der er en eller anden forskel.

Det fremgår jo i dag allerede af folkeskolelovens § 34, stk. 2, at kommunalbestyrelsen efter forældrenes anmodning eller med deres samtykke kan godkende, at et barns undervisning udsættes med et år efter undervisningspligtens indtræden, når det er begrundet i barnets udvikling. Godkendelsen kan betinges af, at barnet optages i en børnehave. Udsættelse af skolestarten med et år skal således ske i dag på baggrund af en konkret og individuel vurdering af barnet og være begrundet i barnets udvikling, men der er ikke fastsat retningslinjer for, hvordan den her vurdering skal foretages, og det er så det, man vil gøre op med nu, så der bliver ens retningslinjer.

Men jeg synes også, det står meget fint i loven i dag, at det også er en individuel vurdering. Jeg synes måske også, at det er en lidt dyr og bureaukratisk affære, hvis man måske blot kunne have rettet nogle retningslinjer til i loven – måske uden at øge det her bureaukrati, som alle snakker om – og når man tænker på den øgede udgift, der jo er på 321 mio. kr.

For Danmarksdemokraterne er det vigtigste ikke, at vi får flere og flere skoleudsættelser, fordi det skal være et mål i sig selv, men at det selvfølgelig er de rigtige børn, der får en skoleudsættelse, også ud fra en individuel vurdering og ud fra deres behov. Jeg ser frem til den videre behandling af det her lovforslag, og det er i hvert fald vigtigt, at børn, der har brug for og behov for skoleudsættelse, også kan få det. Det virker, som om der måske tidligere har været nogle barrierer omkring det her; det skal jeg ikke kunne udtale mig, men der er i hvert fald også nogle gode intentioner i det her lovforslag.

Kl. 12:36

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Helena Artmann Andresen fra Liberal Alliance. Velkommen.

Kl. 12:36

(Ordfører)

Helena Artmann Andresen (LA):

Jeg kan lige så godt starte med at sige, at Liberal Alliance stemmer for lovforslaget. Det gør vi både, fordi vi en del af forårets finanslov, og fordi det er rigtig godt, at vi giver børn en bedre mulighed for udsat skolestart. Forskningen viser jo, at hvis børn ikke får en god skolestart, kan det have konsekvenser for resten af barnets skoleforløb.

Det år, hvor barnet fylder 6 år, indtræder undervisningspligten, og det er ikke alle børn, der er klar til skolens udfordringer og krav. Med lovforslaget bliver det lederen af dagtilbuddet, der bliver ansvarlig for, at der udarbejdes en vurdering af et barn optaget i dagtilbuddet, som forventes at begynde i skole i det kommende skoleår, hvis der er forhold relateret til barnets trivsel, læring, udvikling og dannelse. Fra Liberal Alliances side kunne vi godt have tænkt os lidt mere tillid til den professionelle dømmekraft, og at der ikke blev sat nye proceskrav op.

Jeg skal hilse og sige, at DF og Konservative også støtter lovforslaget.

Kl. 12:37

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Lotte Rod fra Radikale Venstre. Velkommen.

Kl. 12:38

(Ordfører)

Lotte Rod (RV):

Tak for det. Kalle er decemberbarn, han er kvik, han er fuld af energi, han er glad for at lege, han er fuld af spillopper. Børnehaven siger, at han er klar til at komme i skole. Forældrene synes, han er lille, men de lytter til børnehaven. Forårs-SFO'en ligner børnehaven, og det går okay, men skolen vælter hans liv. Han er gal, han er ked af det, han er ulykkelig over ikke at kunne være i skolen, og han siger: Mor, jeg er alt for lille. Han bliver ringet hjem næsten hver dag, og efter halvanden måned i skole kan han ikke være der mere, og så kommer han tilbage i børnehaven.

Det siger noget om børnehaveklassen, som vi skal lave om, og som jeg også ved at ministeren er optaget af, men det siger altså også, at der er noget sygt i vores system. For hvis Kalle havde været født 14 dage efter, havde det overhovedet ikke været noget problem, for så havde han hørt til næste år. Det er jo ret vildt, at vi har lavet sådan en fuldstændig firkantet dato. Her efter sommerferien er Kalle startet i skole igen, men han har så voldsomme angstreaktioner over skolen, at han slet ikke kan være der. Så nu er han hjemme, og hans mor og far deles om at være hjemme hos ham. De er på tabt arbejdsfortjeneste, PPR er i gang, og hans mor drømmer bare om, at han kan blive så tryg ved skolen, at han kan komme til at gå almindeligt i skole, og som hun selv siger: Det ender faktisk med at være en vældig dyr omgang. Det giver bare ikke nogen mening.

Jeg synes jo, at børn skal have lov til at være børn. De skal have en lang barndom fuld af leg i børnehaven, og måske har vi lige brug for at minde hinanden om, at vi har lavet børnehaver og skoler for børnenes skyld, og ikke, for at børnene skal proppes ind i dem, og derfor burde vi også gøre det her ordentligt. Jeg er jo helt vildt glad for, at vi er kommet så langt, at vi har den her lov i dag, men jeg bliver jo også nødt til at sige, at den her lov også er et eksempel på, hvorfor der kommer så meget bureaukrati.

Den tidligere socialdemokratiske regering insisterede på, at ledere og pædagoger skal udfylde papirer, for at et barn må blive et år mere i børnehaven. Hvorfor? Hvorfor skal ledere og pædagoger bruge tiden på at sidde og skrive i stedet for at være sammen med børnene? Jeg er simpelt hen så bange for, at der, inden vi får set os om, er nogle ovre i ministeriet eller i STUK, som går i gang med at lave regler for, hvordan det skal udfyldes, og hvis de ikke gør det, er der nogle i forvaltningerne, der gør det, og så bliver det det modsatte af frisættelse.

Hvorfor har vi ikke bare tillid til, at forældre, pædagoger og ledere kan træffe den rigtige beslutning? Og hvis det handler om penge, synes jeg, det ville være meget mere fair at sige det åbent; så sig, at regeringen kun vil bruge det her beløb på det, og så må vi jo mødes, hvis det viser sig, at det er dyrere end det. Men jeg synes ikke, det er ordentligt at fedte det ind i bureaukrati. Jeg vil have, at vores pædagoger skal være sammen med vores børn. Det er det, de er uddannet til, og derfor vil jeg gerne en gang til opfordre regeringen til, om ikke vi skulle gøre det ordentligt og vise den tillid, at forældre og pædagoger kunne bruge tiden på at være sammen med børnene i stedet for på papirarbejde. Næste gang statsministeren taler om frisættelse, kunne vi da i hvert fald spille det her forslag ind.

Så som radikal er jeg meget stolt af, at vi tager det her skridt, og at det bliver nemmere at få lov til at blive i børnehaven, men jeg kommer også til at blive ved med at presse på for, at det bliver vendt på hovedet, og at det bliver en selvfølge, at børn er lige så længe i børnehaven, som det giver mening for dem. Det synes jeg vi skylder alle de små Kaller.

Kl. 12:42

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det børne- og undervisningsministeren. Velkommen, minister.

Kl. 12:42

Børne- og undervisningsministeren (Mattias Tesfaye):

Tak. Tak til alle partier, der har været på talerstolen. Alle er jo enige om, at børn skal have den bedst mulige start på skolelivet. Når de begynder i skole, skal de derfor være klar til at begynde i skole. En dårlig start på skolelivet kan få betydning for resten af barnets skolegang, og for nogle børn er et ekstra år i børnehave lige præcis den forskel, der skal til, for at de bliver klar til skolen. Det har der også været flere ordførere der har henvist til med konkrete eksempler.

Formålet med det her lovforslag er derfor at give børn, der har behov for det, bedre mulighed for at få udsat skolestarten med 1 år. Tilbage i december 2021 blev der med finansloven for året efter afsat penge til at give børn en bedre mulighed for at udsætte skolestarten med 1 år. Som følge af udskrivelsen af folketingsvalg i oktober 2022 blev lovforslaget, som skulle udmønte den her aftale, ikke fremsat, og de afsatte midler blev derfor heller ikke udmøntet til kommunerne. Med aftale om finansloven for 2023 blev det besluttet at fastholde midlerne afsat året før, så de børn, der har behov for det, får bedre mulighed for at få udsat skolestarten.

Forældrenes og dagtilbuddets viden om og kendskab til barnet er jo centralt i vurderingen af, om et barn er klar til at begynde i skole. Det handler om social modenhed, selvhjulpenhed, barnets evne til at kunne udsætte egne behov og flere andre forhold. Det samme gælder den viden, som den modtagne skole har om de rammer og ressourcer, der er i skolen til at understøtte barnet. Det er vigtigt at sikre, at afgørelser om skoleudsættelse træffes på baggrund af al den tilgængelige viden og også den viden, der er tilgængelig på skolen. Med lovforslaget foreslås det, at lederen af tilbuddet bliver ansvarlig for, at der udarbejdes en pædagogisk vurdering af barnet, hvis der er tvivl om, om barnet er klar til at begynde i skolen i det kalenderår, hvor undervisningspligten indtræder, altså det år, hvor barnet fylder 6 år.

Lovforslaget vil sikre, at kommunalbestyrelsens, i praksis forvaltningens afgørelser om skoleudsættelse sker på et mere ensartet grundlag, og at kommunalbestyrelsen inddrager viden fra forældre, fra dagtilbud og fra skole og derved hjælper børnene til den bedst mulige start på skolelivet. Tak for ordet.

Kl. 12:44

Første næstformand (Leif Lahn Jensen):

Vi siger tak til ministeren. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Kl. 12:45

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde. Folketingets næste møde afholdes tirsdag den 24. oktober 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 12:45).


2. møde

Onsdag den 16. november 2022 kl. 13.00

Dagsorden

1) Eventuelt: Eneste behandling af beslutningsforslag nr. B 1:

Betænkning og indstilling om folketingsvalget den 1. november 2022.

(Forslag som fremsat (i betænkning) 15.11.2022. Anmeldelse (i salen) 16.11.2022).

2) Valg af formand.

3) Valg af 4 næstformænd.

4) Valg af 4 tingsekretærer.

5) Nedsættelse af Udvalget for Forretningsordenen, Udvalget til Valgs Prøvelse, Finansudvalget, Epidemiudvalget, Europaudvalget og Det Udenrigspolitiske Nævn.

Kl. 13:00

Meddelelser fra formanden

Den midlertidige formand (Søren Gade):

Mødet er åbnet.

Udvalget til Prøvelse af Valgene har den 15. november 2022 afgivet:

Betænkning og indstilling om folketingsvalget den 1. november 2022.

(Beslutningsforslag nr. B 1).

Betænkningen og indstillingen vil fremgå af www.folketingstidende.dk.

Kl. 13:00

Samtykke til behandling

Den midlertidige formand (Søren Gade):

Det punkt, som er opført som nr. 1 på dagsordenen, kan kun med Tingets samtykke behandles i dette møde. Hvis ingen gør indsigelser, betragter jeg samtykket som givet.

Det er givet.

Det første punkt på dagsordenen er:

1) Eneste behandling af beslutningsforslag nr. B 1:

Betænkning og indstilling om folketingsvalget den 1. november 2022.

(Forslag som fremsat (i betænkning) 15.11.2022. Anmeldelse (i salen) 16.11.2022).

Kl. 13:00

Forhandling

Den midlertidige formand (Søren Gade):

Forhandlingen er åbnet. Hr. Benny Engelbrecht.

Kl. 13:01

(Ordfører)

Benny Engelbrecht (S):

Tak, formand. Som formand for Udvalget til Prøvelse af Valgene kan jeg oplyse følgende om udvalgets arbejde, idet jeg samtidig skal henvise til den offentliggjorte betænkning og indstilling. Arbejdet i udvalget har som sædvanlig vedrørt tre spørgsmål:

For det første har det vedrørt spørgsmålet om gyldighed af valghandlingen, herunder valgets forberedelse, stemmeafgivelsen, optællingen af selve stemmesedlerne, vurderingen af dem samt valgbøgerne og disses førelse m.m. Herunder har udvalget taget stilling til en række klager over forskellige forhold vedrørende valget.

For det andet har arbejdet vedrørt spørgsmålet om godkendelse af Indenrigs- og Boligministeriets opgørelser og beregninger.

For det tredje har det vedrørt spørgsmålet om godkendelse af de kandidater, der har opnået valg.

Om gyldigheden af valghandlingen kan jeg sige, at vi i udvalget har gennemgået Indenrigs- og Boligministeriets redegørelse, der bl.a. indeholder de bemærkninger, som gennemgangen af stemmesedler og valgbogsudskrifter har givet ministeriet anledning til. Vi har derudover modtaget og behandlet 26 valgklager gennem ministeriet, og vi har udtalt os om hver enkelt klage.

Procedurerne ved at afgive brevstemme, og at brevstemmeafgivningen overholdes og kommunikeres på en forståelig måde, er et emne, vi kender fra tidligere valg, og det har også denne gang været drøftet i udvalget. Udvalget har bl.a. skrevet, at udvalget opfordrer Indenrigs- og Boligministeriet til at overveje udformningen af brevstemmemateriale og reglerne for anvendelse heraf, så proceduren kan være så enkel som muligt for såvel vælgerne som kommunerne.

Det spørgsmål, der mere end noget andet har optaget udvalget, har været udformningen af stemmesedler. Det er et emne, der ved tidligere valg har givet anledning til bemærkninger fra Udvalget til Prøvelse af Valgene. Ved folketingsvalget i 2015 var der en del fejl i stemmesedlerne, som førte til klager og kritiske bemærkninger fra udvalget. Ved valget i 2019 havde man fået strammet op på dette, så der ved det valg – heldigvis – var sket væsentlig færre og mindre alvorlige fejl ved udformningen af stemmesedler.

Desværre har der ved valget i år atter været en alvorlig fejl i udformningen af stemmesedlen i en valgkreds, nemlig Nyborgkredsen, hvor kandidaterne fra 11 partier, som havde anmeldt prioriteret sideordnet opstilling, ved en fejl fra kommunens side var blevet opført i alfabetisk rækkefølge. Der er modtaget klager over dette, både fra to partier og fra en kandidat, der ikke opnåede valg.

Udvalget har indgående drøftet disse klager og de modtagne oplysninger og bemærkninger fra kommunen og Indenrigs- og Boligministeriet. Udvalget har også stillet spørgsmål til Indenrigs- og Boligministeriet for yderligere at afdække sagens omstændigheder. Udvalget er kommet med en kritisk kommentar til dette i forlængelse af de modtagne klager over udformningen af stemmesedlen. Udvalget har bl.a. skrevet, at udvalget finder, at der er tale om en særdeles alvorlig fejl, og at valgbestyrelsens handlemåde ved udformningen af stemmesedlen har været yderst kritisabel. Udvalget opfordrer desuden Indenrigs- og Boligministeriet til at overveje muligheden for at iværksætte yderligere tiltag for at sikre sig, at dette ikke gentager sig.

Når det drejer sig om det, der i øvrigt har været klaget over ved valget, og om udvalgets bemærkninger til disse klager, vil jeg henvise til betænkningen og til indstillingen.

Vedrørende spørgsmålet om godkendelse af Indenrigs- og Boligministeriets opgørelser og beregninger har udvalget behandlet godkendelsen af disse, og de samlede opgørelser og beregninger har ikke givet anledning til bemærkninger fra udvalget.

Hvad angår spørgsmålet om godkendelse af de valgte, fremgår det af udvalgets betænkning, at udvalget har modtaget seks henvendelser fra borgere angående fru Inger Støjberg. Udvalget finder efter en samlet vurdering, at de 175 kandidater valgt i Danmark opfylder grundlovens krav om valgbarhed.

Udvalget har herefter følgende indstillinger:

Vedrørende valget i Danmark indstiller udvalget i enighed, at Folketinget godkender det den 1. november 2022 afholdte valg af medlemmer til Folketinget, de af Indenrigs- og Boligministeriet den 14. november 2022 fremsendte beregninger og opgørelse af dette valg og de på den omdelte særskilte fortegnelse opførte 175 kandidater som valgte fra og med den 1. november 2022, dog således at udvalget i medfør af forretningsordenens § 1, stk. 3, indstiller, at 1. stedfortræder for Venstre i Københavns Omegns Storkreds, hr. Kim Valentin, godkendes som valgt i stedet for fru Karen Ellemann, der har tilkendegivet, at hun ikke ønsker at modtage mandatet.

Vedrørende valget i Grønland indstiller et enigt udvalg, at Folketinget i henhold til forretningsordenens § 1, stk. 6, på grundlag af den af Rigsombudsmanden i Grønland fremsendte foreløbige opgørelse af folketingsvalget i Grønland den 1. november 2022 godkender fru Aki-Matilda Høegh-Dam og fru Aaja Chemnitz som valgte fra og med den 1. november 2022.

Vedrørende valget på Færøerne indstiller et enigt udvalg, at Folketinget godkender det på Færøerne den 31. oktober 2022 afholdte valg af medlemmer til Folketinget, den af valgbestyrelsen foretagne opgørelse og beregning over dette valg og fru Anna Falkenberg og hr. Sjúrður Skaale som valgte fra og med den 1. november 2022.

Inden jeg afrunder, vil jeg gerne tillade mig at sende en varm tak til de dygtige medarbejdere i Folketingets Administration, der har bistået udvalget i vores grundige arbejde.

Jeg skal hermed på udvalgets vegne over for Tinget anbefale udvalgets indstillinger. Tak for ordet.

Kl. 13:08

Den midlertidige formand (Søren Gade):

Tak for det. Der foreligger tre indstillinger, som alle er afgivet af et enigt udvalg, og som går ud på at godkende valgene. Det er derfor min agt som efter tidligere valg at lade foretage afstemning om de tre indstillinger under et.

Kl. 13:08

Afstemning

Den midlertidige formand (Søren Gade):

Der stemmes om udvalgets indstilling nr. 1-3 vedrørende valget i henholdsvis Danmark, Grønland og Færøerne, og afstemningen starter.

Afstemningen slutter.

For stemte 112 (S, V, M, SF, DD, LA, KF, EL, RV, ALT, NB, DF, IA, SP og JF), imod stemte 0, hverken for eller imod stemte 0.

Udvalgets indstilling er enstemmigt vedtaget.

Herefter er mandaterne i det nyvalgte Folketing godkendt. Tillykke med det.

Inden vi går over til den næste sag på dagsordenen, skal jeg udsætte mødet, således at de medlemmer, der ikke tidligere har været medlem af Folketinget, kan underskrive den i grundlovens § 32, stk. 7, nævnte forsikring om at ville overholde grundloven. Denne underskrift gives i Fællessalen umiddelbart efter udsættelsen af mødet.

Jeg skal her udsætte mødet. Det genoptages i dag kl. 14.15.

Mødet er udsat. (Kl. 13:09).

Det næste punkt på dagsordenen er:

2) Valg af formand.

Kl. 14:15

Den midlertidige formand (Søren Gade):

Til posten som formand har Socialdemokratiet, Venstre, Moderaterne, Socialistisk Folkeparti, Danmarksdemokraterne, Liberal Alliance, Det Konservative Folkeparti, Radikale Venstre, Nye Borgerlige, Dansk Folkeparti, Siumut, Inuit Ataqatigiit (IA), Sambandsflokkurin, Javnaðarflokkurin og Mette Thiesen (UFG) indstillet undertegnede, Søren Gade.

Jeg skal høre, om der er nogen, der har noget, de vil sige.

Så kan jeg konkludere, at Søren Gade og hermed undertegnede er valgt som formand for Folketinget.

Kl. 14:16

Formanden (Søren Gade):

Det får mig straks til at sige, at jeg gerne vil takke Tingets medlemmer for at vælge mig som ny formand for Folketinget. Det er både en ære og en stor glæde for mig, og jeg vil gøre mit yderste for at leve op til den tillid, som I her i dag har vist mig. Det gør jeg med bevidstheden om, at tillid jo er en skrøbelig størrelse. Tillid er en kapital, der hurtigt kan blive sat over styr. Derfor går jeg til min nye opgave med ydmyghed. Jeg er opmærksom på, at jeg som formand hele tiden skal gøre mig fortjent til tilliden gennem min adfærd og mine handlinger.

Jeg vil stræbe efter at give alle her i Tinget en fair og retfærdig behandling, gå uhildet til opgaverne og lede det parlamentariske arbejde i overensstemmelse med grundloven og Folketingets forretningsorden. Jeg glæder mig selvfølgelig til at komme i gang med samarbejdet, og lad mig understrege, at min dør står åben, hvis nogen har et anliggende, jeg kan hjælpe med, eller noget, jeg bør informeres om. Udadtil vil jeg være hele Folketingets talsperson, og jeg vil værne om folkestyrets omdømme, når der måtte være behov for det.

Sammen med næstformændene i Præsidiet vil jeg skabe de bedst mulige rammer for folketingsarbejdet og sikre gode arbejdsforhold for alle, der har en funktion i dette dejlige hus. Det gælder naturligvis i første række medlemmerne, men også de dygtige medarbejdere i Folketingets Administration og i partigrupperne. For det er jo dem, der hjælper os med at få dagligdagen til at fungere.

Jeg har været medlem af Folketinget i over 12 år, jeg har været medlem af Europa-Parlamentet, og jeg har også haft den glæde at være minister. Men jeg er klar over, at jeg nu påtager mig en helt anderledes opgave. Jeg vil overlade forhandlingerne om den daglige politik til jer, mine gode kollegaer, og jeg er sikker på, at I nok skal klare jer uden mig i de forhandlinger. Personligt vil jeg forvalte mit nye mandat ved at stå vagt om de værdier og den ordentlighed, som bør gælde for arbejdet i sal og udvalg.

Endnu en gang tak for opbakningen, og tak for valget.

Det næste punkt på dagsordenen er:

3) Valg af 4 næstformænd.

Kl. 14:18

Formanden (Søren Gade):

Vedrørende valg af næstformænd står der i Folketingets forretningsordens § 3, stk. 1, bl.a.:

»Hver af de i Tinget repræsenterede fire største folketingsgrupper ud over den folketingsgruppe, som formanden måtte tilhøre, udpeger i rækkefølge efter størrelse blandt sine medlemmer henholdsvis første, anden, tredje og fjerde næstformand.«

Til første næstformand har Socialdemokratiet udpeget Leif Lahn Jensen. Til anden næstformand har Moderaterne udpeget Jeppe Søe. Til tredje næstformand har Socialistisk Folkeparti udpeget Karsten Hønge. Da Liberal Alliance og Danmarksdemokraterne har lige mange medlemmer, har der fundet lodtrækning sted mellem de to grupper, hvorefter Danmarksdemokraterne til fjerde næstformand har udpeget Karina Adsbøl.

Det næste punkt på dagsordenen er:

4) Valg af 4 tingsekretærer.

Kl. 14:19

Formanden (Søren Gade):

Til tingsekretærer er i henhold til de indgåede valgforbund og gruppernes indstilling valgt følgende medlemmer: Annette Lind (S), Bjarne Laustsen (S), Erling Bonnesen (V) og Hans Kristian Skibby (DD).

Tinget er herefter sat.

Det sidste punkt på dagsordenen er:

5) Nedsættelse af Udvalget for Forretningsordenen, Udvalget til Valgs Prøvelse, Finansudvalget, Epidemiudvalget, Europaudvalget og Det Udenrigspolitiske Nævn.

Kl. 14:19

Formanden (Søren Gade):

Til disse valg er anmeldt følgende valggrupper:

en gruppe på 90 medlemmer: Socialdemokratiet, Socialistisk Folkeparti, Enhedslisten, Radikale Venstre, Alternativet, Siumut, Inuit Ataqatigiit og Javnaðarflokkurin; 

en gruppe på 73 medlemmer: Venstre, Danmarksdemokraterne, Liberal Alliance, Det Konservative Folkeparti, Nye Borgerlige, Dansk Folkeparti, Sambandsflokkurin og Mette Thiesen (UFG); 

og en gruppe på 16 medlemmer: Moderaterne.

Der foreligger indstilling fra grupperne om disse valg.

Navnene på de valgte kan findes på Folketingets hjemmeside og www.folketingstidende.dk (jf. nedenfor).

[Valg af 16 medlemmer til Udvalget for Forretningsordenen.

Valgt blev:

1 Søren Gade (V)

2 Leif Lahn Jensen (S)

3 Jeppe Søe (M)

4 Karsten Hønge (SF)

5 Karina Adsbøl (DD)

6 Anne Paulin (S)

7 Jens Joel (S)

8 Mogens Jensen (S)

9 Rasmus Stoklund (S)

10 Rasmus Horn Langhoff (S)

11 Karina Lorentzen Dehnhardt (SF)

12 Peder Hvelplund (EL)

13 Helene Liliendahl Brydensholt (ALT)

14 Hans Christian Schmidt (V)

15 Sophie Løhde (V)

16 Thomas Danielsen (V)

17 Peter Skaarup (DD)

18 Lise Bech (DD)

19 Mai Mercado (KF)

20 Ole Birk Olesen (LA)

21 Henrik Frandsen (M)

(Udvalget for Forretningsordenen består af Folketingets Præsidium (nr. 1-5) tillige med 16 valgte medlemmer).

Formand: Søren Gade (V)

Næstformand: Leif Lahn Jensen (S)

Valg af 17 medlemmer til Udvalget til Valgs Prøvelse.

Valgt blev:

1 Annette Lind (S)

2 Benny Engelbrecht (S)

3 Jens Joel (S)

4 Leif Lahn Jensen (S)

5 Mette Gjerskov (S)

6 Rasmus Horn Langhoff (S)

7 Kirsten Normann Andersen (SF)

8 Karina Lorentzen Dehnhardt (SF)

9 Rosa Lund (EL)

10 Peter Juel-Jensen (V)

11 Preben Bang Henriksen (V)

12 Hans Kristian Skibby (DD)

13 Ole Birk Olesen (LA)

14 Mai Mercado (KF)

15 Peter Seier Christensen (NB)

16 Pia Kjærsgaard (DF)

17 Kristian Klarskov (M)

Formand: Benny Engelbrecht (S)

Næstformand: Peter Juel-Jensen (V)

Valg af 17 medlemmer til Finansudvalget.

Valgt blev:

1 Annette Lind (S)

2 Benny Engelbrecht (S)

3 Jens Joel (S)

4 Kasper Sand Kjær (S)

5 Mogens Jensen (S)

6 Thomas Jensen (S)

7 Lisbeth Bech-Nielsen (SF)

8 Jacob Mark (SF)

9 Pelle Dragsted (EL)

10 Troels Lund Poulsen (V)

11 Torsten Schack Pedersen (V)

12 Dennis Flydtkjær (DD)

13 Ole Birk Olesen (LA)

14 Rasmus Jarlov (KF)

15 Lars Boje Mathiesen (NB)

16 Peter Kofod (DF)

17 Jakob Engel-Schmidt (M)

Formand: Jens Joel (S)

Næstformand: Torsten Schack Pedersen (V)

Valg af 21 medlemmer til Epidemiudvalget.

Valgt blev:

1 Birgitte Vind (S)

2 Camilla Fabricius (S)

3 Jens Joel (S)

4 Leif Lahn Jensen (S)

5 Kasper Roug (S)

6 Kasper Sand Kjær (S)

7 Rasmus Horn Langhoff (S)

8 Kirsten Normann Andersen (SF)

9 Karina Lorentzen Dehnhardt (SF)

10 Peder Hvelplund (EL)

11 Christian Friis Bach (RV)

12 Sophie Løhde (V)

13 Torsten Schack Pedersen (V)

14 Betina Kastbjerg (DD)

15 Peter Skaarup (DD)

16 Louise Brown (LA)

17 Sandra Elisabeth Skalvig (LA)

18 Per Larsen (KF)

19 Kim Edberg Andersen (NB)

20 Alex Ahrendtsen (DF)

21 Monika Rubin (M)

Formand: Christian Friis Bach (RV)

Næstformand: Sophie Løhde (V)

Valg af 29 medlemmer til Europaudvalget.

Valgt blev:

1 Anne Paulin (S) 

2 Bjørn Brandenborg (S) 

3 Henrik Møller (S)

4 Jens Joel (S)

5 Kasper Roug (S)

6 Malte Larsen (S)

7 Rasmus Stoklund (S)

8 Bjarne Laustsen (S)

9 Anne Valentina Berthelsen (SF)

10 Karsten Hønge (SF)

11 Søren Søndergaard (EL)

12 Victoria Velasquez (EL)

13 Søren Egge Rasmussen (EL)

14 Samira Nawa (RV)

15 Theresa Scavenius (ALT)

16 Kim Valentin (V)

17 Linea Søgaard-Lidell (V)

18 Erling Bonnesen (V)

19 Jan E. Jørgensen (V)

20 Jens Henrik Thulesen Dahl (DD)

21 Charlotte Munch (DD)

22 Alexander Ryle (LA)

23 Steffen Larsen (LA)

24 Mona Juul (KF)

25 Mette Abildgaard (KF)

26 Peter Seier Christensen (NB)

27 Alex Ahrendtsen (DF)

28 Mette Kierkgaard (M)

29 Karin Liltorp (M)

Formand: Kim Valentin (V)

Næstformand: Henrik Møller (S)

Valg af 17 medlemmer og 17 stedfortrædere til Det Udenrigspolitiske Nævn.

Valgt blev:

Til medlemmer:

1 Annette Lind (S)

2 Bjørn Brandenborg (S)

3 Kasper Sand Kjær (S)

4 Mogens Jensen (S)

5 Rasmus Horn Langhoff (S)

6 Pia Olsen Dyhr (SF)

7 Karsten Hønge (SF)

8 Trine Pertou Mach (EL)

9 Martin Lidegaard (RV)

10 Michael Aastrup Jensen (V)

11 Jakob Ellemann-Jensen (V)

12 Inger Støjberg (DD)

13 Peter Skaarup (DD)

14 Henrik Dahl (LA)

15 Søren Pape Poulsen (KF)

16 Lars Løkke Rasmussen (M)

17 Anna Falkenberg (SP)

Til stedfortrædere:

18 Camilla Fabricius (S)

19 Jens Joel (S)

20 Thomas Jensen (S)

21 Anne Valentina Berthelsen (SF)

22 Søren Søndergaard (EL)

23 Christian Friis Bach (RV)

24 Aaja Chemnitz (IA)

25 Aki-Matilda Høegh-Dam (SIU)

26 Sjúrður Skaale (JF)

27 Sophie Løhde (V)

28 Søren Espersen (DD)

29 Jens Henrik Thulesen Dahl (DD)

30 Alex Vanopslagh (LA)

31 Mai Mercado (KF)

32 Peter Seier Christensen (NB)

33 Alex Ahrendtsen (DF)

34 Jon Stephensen (M)

Formand: Martin Lidegaard (RV)

Næstformand: Michael Aastrup Jensen (V)]

Kl. 14:20

Meddelelser fra formanden

Formanden (Søren Gade):

I dag er der følgende anmeldelse:

Peder Hvelplund (EL) m.fl.:

Lovforslag nr. L 1 (Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023)).

Titlen på den anmeldte sag til fremgå af www.folketingstidende.dk (jf. ovenfor).

Medlem af Folketinget Mette Thiesen har meddelt mig, at hun er udtrådt af Nye Borgerliges folketingsgruppe pr. 9. november 2022.

Mette Thiesen står herefter uden for grupperne.

Kl. 14:21

Formanden (Søren Gade):

Der er ikke mere at foretage i dette møde.

Folketingets næste møde afholdes tirsdag den 22. november 2022, kl. 13.00.

Jeg henviser til dagsordenen, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 14:21).


46. møde

Tirsdag den 18. april 2023 kl. 13.00

Dagsorden

1) Spørgsmål om fremme af forespørgsel nr. F 10:

Forespørgsel til miljøministeren om regeringens planer for natur og biodiversitet

Af Mai Villadsen (EL) og Søren Egge Rasmussen (EL).

(Anmeldelse 13.04.2023).

2) 3. behandling af lovforslag nr. L 35:

Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering).

Af ministeren for landdistrikter (Louise Schack Elholm).

(Fremsættelse 08.02.2023. 1. behandling 23.02.2023. Betænkning 29.03.2023. 2. behandling 13.04.2023).

3) 3. behandling af lovforslag nr. L 36 A:

Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet).

Af ministeren for landdistrikter (Louise Schack Elholm).

(2. behandling 13.04.2023. Lovforslaget optrykt efter 2. behandling).

4) 3. behandling af lovforslag nr. L 36 B:

Forslag til lov om ændring af lov om planlægning. (Opstilling af vindmøller og solceller i herregårds- og godslandskaber).

Af ministeren for landdistrikter (Louise Schack Elholm).

(2. behandling 13.04.2023. Lovforslaget optrykt efter 2. behandling).

5) 3. behandling af lovforslag nr. L 38:

Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 28.03.2023. 2. behandling 13.04.2023. Lovforslaget optrykt efter 2. behandling).

6) 3. behandling af lovforslag nr. L 39:

Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 30.03.2023. 2. behandling 13.04.2023).

7) 3. behandling af lovforslag nr. L 40:

Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed).

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023. 2. behandling 13.04.2023. Lovforslaget optrykt efter 2. behandling).

8) 3. behandling af lovforslag nr. L 42:

Forslag til lov om Kreditforeningen af kommuner og regioner i Danmark.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023. 2. behandling 13.04.2023).

9) 2. (sidste) behandling af beslutningsforslag nr. B 15:

Forslag til folketingsbeslutning om, at dansk politi skal kunne bruge genetisk slægtsforskning i efterforskning af drab og grov personfarlig kriminalitet (borgerforslag).

Af Leif Lahn Jensen (S), Lars Christian Lilleholt  (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 11.01.2023. 1. behandling 09.02.2023. Betænkning 23.03.2023).

10) 2. behandling af lovforslag nr. L 49:

Forslag til lov om ændring af kriminallov for Grønland, retsplejelov for Grønland og forskellige andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland). 

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 12.04.2023).

11) 2. behandling af lovforslag nr. L 21:

Forslag til lov om adgang til anlæggelse af gruppesøgsmål til beskyttelse af forbrugernes kollektive interesser.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.03.2023).

12) 2. behandling af lovforslag nr. L 56:

Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling).

Af indenrigs- og sundhedsministeren (Sophie Løhde).

(Fremsættelse 15.03.2023. 1. behandling 21.03.2023. Betænkning 13.04.2023).

13) 2. behandling af lovforslag nr. L 51:

Forslag til lov om administration af den fælles landbrugspolitik m.v. 

Af ministeren for fødevarer, landbrug og fiskeri (Jacob Jensen).

(Fremsættelse 22.02.2023. 1. behandling 28.02.2023. Betænkning 29.03.2023).

14) 2. behandling af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023).

15) 2. behandling af lovforslag nr. L 66:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025. (Konsekvenser af forslag til finanslov for 2023 m.v.).

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023).

16) 2. behandling af lovforslag nr. L 67:

Forslag til lov om fastsættelse af udgiftslofter for stat, kommuner og regioner for finansåret 2026.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023).

17) 2. behandling af lovforslag nr. L 37:

Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af power-to-x-aftalen af 15. marts 2021).

Af klima-, energi- og forsyningsministeren (Lars Aagaard).

(Fremsættelse 08.02.2023. 1. behandling 23.02.2023. Betænkning 13.04.2023).

18) 1. behandling af lovforslag nr. L 107:

Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber).

Af erhvervsministeren (Morten Bødskov).

(Fremsættelse 12.04.2023).

19) 1. behandling af lovforslag nr. L 88:

Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed).

Af erhvervsministeren (Morten Bødskov).

(Fremsættelse 29.03.2023).

20) 1. behandling af lovforslag nr. L 89:

Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf).

Af erhvervsministeren (Morten Bødskov).

(Fremsættelse 29.03.2023).

21) 1. behandling af lovforslag nr. L 90:

Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere).

Af erhvervsministeren (Morten Bødskov).

(Fremsættelse 29.03.2023).

22) 1. behandling af lovforslag nr. L 106:

Forslag til lov om ændring af lov om erhvervsfremme og lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisoryboard).

Af erhvervsministeren (Morten Bødskov).

(Fremsættelse 12.04.2023).

23) Forhandling om redegørelse nr. R 10:

Ældreministerens redegørelse om ældreområdet 2023.


(Anmeldelse 29.03.2023. Redegørelse givet 29.03.2023. Meddelelse om forhandling 29.03.2023).

24) 1. behandling af lovforslag nr. L 98:

Forslag til lov om fravigelse fra obligatorisk digital selvbetjening.

Af digitaliseringsministeren (Marie Bjerre).

(Fremsættelse 29.03.2023).

25) 1. behandling af lovforslag nr. L 99:

Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet).

Af digitaliseringsministeren (Marie Bjerre).

(Fremsættelse 29.03.2023).

26) 1. behandling af lovforslag nr. L 83:

Forslag til lov om inflationshjælp til økonomisk udsatte børnefamilier.

Af beskæftigelsesministeren (Ane Halsboe-Jørgensen).

(Fremsættelse 29.03.2023).

27) 1. behandling af beslutningsforslag nr. B 71:

Forslag til folketingsbeslutning om at halvere dagpengeperioden fra 2 til 1 år.


Af Sólbjørg Jakobsen (LA) m.fl.

(Fremsættelse 15.03.2023).

Kl. 13:00

Formanden (Søren Gade):

Mødet er åbnet.

Det første punkt på dagsordenen er:

1) Spørgsmål om fremme af forespørgsel nr. F 10:

Forespørgsel til miljøministeren om regeringens planer for natur og biodiversitet

Af Mai Villadsen (EL) og Søren Egge Rasmussen (EL).

(Anmeldelse 13.04.2023).

Kl. 13:00

Formanden (Søren Gade):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) 3. behandling af lovforslag nr. L 35:

Forslag til lov om ændring af lov om udlejning af fast ejendom til ferie- og fritidsformål m.v. og campering m.v. (Forsøgsordning for udvidet vintercampering).

Af ministeren for landdistrikter (Louise Schack Elholm).

(Fremsættelse 08.02.2023. 1. behandling 23.02.2023. Betænkning 29.03.2023. 2. behandling 13.04.2023).

Kl. 13:00

Forhandling

Formanden (Søren Gade):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 13:00

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 107 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 36 A:

Forslag til lov om ændring af lov om planlægning, lov om Planklagenævnet og lov om Miljø- og Fødevareklagenævnet. (Fremme af vedvarende energi i den fysiske planlægning og effektivisering af sagsbehandling i Planklagenævnet og Miljø- og Fødevareklagenævnet).

Af ministeren for landdistrikter (Louise Schack Elholm).

(2. behandling 13.04.2023. Lovforslaget optrykt efter 2. behandling).

Kl. 13:01

Forhandling

Formanden (Søren Gade):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 13:01

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF og ALT), imod stemte 1 (NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 36 B:

Forslag til lov om ændring af lov om planlægning. (Opstilling af vindmøller og solceller i herregårds- og godslandskaber).

Af ministeren for landdistrikter (Louise Schack Elholm).

(2. behandling 13.04.2023. Lovforslaget optrykt efter 2. behandling).

Kl. 13:02

Forhandling

Formanden (Søren Gade):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF og ALT), imod stemte 1 (NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 38:

Forslag til lov om ændring af lov om Det Centrale Personregister. (Kommunernes kontrol med bopælsregistreringen i CPR).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 28.03.2023. 2. behandling 13.04.2023. Lovforslaget optrykt efter 2. behandling).

Kl. 13:02

Forhandling

Formanden (Søren Gade):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 39:

Forslag til lov om ændring af lov om Det Centrale Personregister, lov om folketingsvalg i Grønland og lov om valg til Folketinget. (Bopælsregistrering i Danmark og Grønland af personer, der af Grønlands Selvstyre eller den danske stat er beordret til tjeneste uden for riget, optagelse på folketingsvalglisterne i Danmark og Grønland m.v.).

Af indenrigs- og sundhedsministeren (Sophie Løhde).

(Fremsættelse 08.02.2023. 1. behandling 23.02.2023. Betænkning 30.03.2023. 2. behandling 13.04.2023).

Kl. 13:03

Forhandling

Formanden (Søren Gade):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 40:

Forslag til lov om ændring af lov om finansiel virksomhed, straffeloven og forskellige andre love. (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed).

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023. 2. behandling 13.04.2023. Lovforslaget optrykt efter 2. behandling).

Kl. 13:04

Forhandling

Formanden (Søren Gade):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 42:

Forslag til lov om Kreditforeningen af kommuner og regioner i Danmark.

Af erhvervsministeren (Morten Bødskov).

(Fremsættelse 08.02.2023. 1. behandling 21.02.2023. Betænkning 23.03.2023. 2. behandling 13.04.2023).

Kl. 13:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 109 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

9) 2. (sidste) behandling af beslutningsforslag nr. B 15:

Forslag til folketingsbeslutning om, at dansk politi skal kunne bruge genetisk slægtsforskning i efterforskning af drab og grov personfarlig kriminalitet (borgerforslag).

Af Leif Lahn Jensen (S), Lars Christian Lilleholt  (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 11.01.2023. 1. behandling 09.02.2023. Betænkning 23.03.2023).

Kl. 13:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:05

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 97 (S, V, M, SF, DD, LA, KF, DF, NB og 1 EL (ved en fejl), imod stemte 4 (RV), hverken for eller imod stemte 8 (EL, ALT).

Forslaget til folketingsbeslutning er vedtaget og vil nu blive sendt til justitsministeren.

Det næste punkt på dagsordenen er:

10) 2. behandling af lovforslag nr. L 49:

Forslag til lov om ændring af kriminallov for Grønland, retsplejelov for Grønland og forskellige andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland). 

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 12.04.2023).

Kl. 13:06

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:06

Afstemning

Formanden (Søren Gade):

Ønskes afstemning om ændringsforslag nr. 1-3, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 2. behandling af lovforslag nr. L 21:

Forslag til lov om adgang til anlæggelse af gruppesøgsmål til beskyttelse af forbrugernes kollektive interesser.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.03.2023).

Kl. 13:07

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:07

Afstemning

Formanden (Søren Gade):

Ønskes afstemning om ændringsforslag nr. 1-4, tiltrådt af et flertal (udvalget med undtagelse af EL og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

12) 2. behandling af lovforslag nr. L 56:

Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling).

Af indenrigs- og sundhedsministeren (Sophie Løhde).

(Fremsættelse 15.03.2023. 1. behandling 21.03.2023. Betænkning 13.04.2023).

Kl. 13:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

13) 2. behandling af lovforslag nr. L 51:

Forslag til lov om administration af den fælles landbrugspolitik m.v. 

Af ministeren for fødevarer, landbrug og fiskeri (Jacob Jensen).

(Fremsættelse 22.02.2023. 1. behandling 28.02.2023. Betænkning 29.03.2023).

Kl. 13:08

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:08

Afstemning

Formanden (Søren Gade):

Der stemmes om ændringsforslag nr. 1, af et mindretal (DD, LA og KF), tiltrådt af et mindretal (RV og DF). Afstemningen starter.

Afstemningen slutter.

For stemte 33 (DD, LA, KF, RV, DF, NB og 1 V (ved en fejl)), imod stemte 75 (S, V, M, SF, EL og ALT), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 2 og 3, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

14) 2. behandling af lovforslag nr. L 65:

Forslag til finanslov for finansåret 2023.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023).

Kl. 13:09

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Der er stillet forslag om, at lovforslaget henvises til fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

15) 2. behandling af lovforslag nr. L 66:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025. (Konsekvenser af forslag til finanslov for 2023 m.v.).

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023).

Sammen med dette punkt foretages:

16) 2. behandling af lovforslag nr. L 67:

Forslag til lov om fastsættelse af udgiftslofter for stat, kommuner og regioner for finansåret 2026.

Af finansministeren (Nicolai Wammen).

(Fremsættelse 23.03.2023. 1. behandling 29.03.2023. Betænkning 13.04.2023).

Kl. 13:09

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Det gør fru Lisbeth Bech-Nielsen fra Socialistisk Folkeparti.

Kl. 13:10

(Ordfører)

Lisbeth Bech-Nielsen (SF):

Jeg vil bare meget kort sige, at i SF synes vi, det er lidt besynderligt at fastlægge udgiftslofterne for 2025 og 2026 i en tid, hvor beregningerne eller forudsætningerne ikke ser ud til at holde stik. Og derfor har vi stillet nogle nye spørgsmål til Finansministeriet for at få afklaret det. For vi synes altså, det er lidt mærkeligt at fastlægge udgiftslofter på et tidspunkt, hvor tallene ikke ser ud til at passe, når det nu ligger flere år frem i tiden. Det var det.

Kl. 13:11

Formanden (Søren Gade):

Vi siger tak til ordføreren.

Er der andre, der ønsker at udtale sig?

Da det ikke er tilfældet, er forhandlingen sluttet.

Der er stillet forslag om, at lovforslagene henvises til fornyet udvalgsbehandling. Og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

17) 2. behandling af lovforslag nr. L 37:

Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af power-to-x-aftalen af 15. marts 2021).

Af klima-, energi- og forsyningsministeren (Lars Aagaard).

(Fremsættelse 08.02.2023. 1. behandling 23.02.2023. Betænkning 13.04.2023).

Kl. 13:11

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Det gør hr. Søren Egge Rasmussen fra Enhedslisten.

Kl. 13:11

(Ordfører)

Søren Egge Rasmussen (EL):

Tak. Det er jo et lovforslag, som udmønter den ptx-aftale, som gerne skal fremme mere brintproduktion i Danmark og muliggøre, at man kan have en ny måde at føre kabler på fra sådan et vedvarende energianlæg hen til et brintanlæg. Derudover ligger der i aftalen, at man også skal være imødekommende over for energifællesskaber, som kan blive oprettet i boligforeninger, i andelsboligforeninger eller langt ude på landet i et nyt samarbejde.

Det er den folkelige del af, hvad skal man sige, den aftale – den grønne brintaftale – som jeg ikke synes bliver ordentligt udmøntet med det her lovforslag. Og der er det sådan, at der ligger en række ændringsforslag, og hvis man nu stemmer for de ændringsforslag, tror jeg faktisk, vi kommer i mål, så man kan sige, at lovforslaget så lever op til den aftale, der ligger. Hvis ikke de ændringsforslag fra Enhedslisten og Alternativet bliver vedtaget, er det min konklusion, at lovforslaget alene ikke kommer frem til at leve op til den aftale, vi har indgået – og så må man jo lave flere aftaler og komme med flere lovforslag.

Det er bare for at sige, at det er vores holdning til det. Og jeg synes, det er rigtig ærgerligt, at man ikke har været mere imødekommende, for der har været en masse henvendelser udefra. Vi står i en situation, hvor det er svært at nå 2025-målet og 2030-målet, som nemmere kan nås, hvis det er sådan, at vi får et stærkere folkeligt engagement omkring den vedvarende energi og får mere vedvarende energi op at køre hurtigere.

Jeg synes, at det har været et lidt mærkeligt lovforslag at behandle. Vi har en flertalsregering – tre partier – og man må jo sige, at i den her sag har man sagt nej, nej, nej til alle ændringsforslag, der er kommet, til alle gode idéer udefra, og jeg synes, det er ærgerligt. Nu har I så chancen lige om lidt for at rette op på det ved at sige ja, ja, ja og ja og ja til fem ændringsforslag fra Enhedslisten. Det ville sådan set være en måde at komme i mål med det her på.

Der står i den bemærkning fra regeringen og en række andre partier, at man vil følge op på indholdet i det her lovforslag i andet halvår af 2024. Det synes jeg bare er alt for sent. Det er meget muligt, at vi kan lave et eller andet, som imødekommer de her ønsker om at lave nye energifællesskaber, men det er altså for sent at vente til slutningen af 2024 med at se, om der er noget, der virker af sig selv.

Det ville sådan set være langt bedre, at vi lavede god lovgivning, som implementerede det bedre og forpligtede i højere grad. Det er derfor, at jeg håber, at I stemmer ja, ja, ja og ikke nej, nej, nej som regeringen.

Kl. 13:14

Formanden (Søren Gade):

Tak til hr. Søren Egge Rasmussen. Er der flere, der ønsker at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:14

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af et flertal (udvalget med undtagelse af Nye Borgerlige)?

Det er vedtaget.

Der stemmes om ændringsforslag nr. 2 af et mindretal (EL og ALT). Afstemningen starter.

Afstemningen slutter.

For stemte 9 (EL og ALT), imod stemte 99 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 3 af et mindretal (EL og ALT). Afstemningen starter.

Afstemningen slutter.

For stemte 9 (EL og ALT), imod stemte 99 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Jeg betragter herefter ændringsforslag nr. 4 af det samme mindretal som forkastet.

Det er forkastet.

Der stemmes om ændringsforslag nr. 5 af et mindretal (EL og ALT). Afstemningen starter.

Afstemningen slutter.

For stemte 9 (EL og ALT), imod stemte 99 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Der stemmes om ændringsforslag nr. 6 af et mindretal (EL og ALT). Afstemningen starter.

Afstemningen slutter.

For stemte 9 (EL og ALT), imod stemte 98 (S, V, M, SF, DD, LA, KF, RV, DF og NB), hverken for eller imod stemte 0.

Ændringsforslaget er forkastet.

Ønskes afstemning om ændringsforslag nr. 7-12, tiltrådt af et flertal (udvalget med undtagelse af Nye Borgerlige)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter dette som vedtaget.

Det er vedtaget.

Så beder jeg om, at de, der ikke skal være her til førstebehandlingerne, forlader salen nu.

Det næste punkt på dagsordenen er:

18) 1. behandling af lovforslag nr. L 107:

Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber).

Af erhvervsministeren (Morten Bødskov).

(Fremsættelse 12.04.2023).

Kl. 13:18

Forhandling

Formanden (Søren Gade):

Forhandlingen er åbnet, og jeg byder velkommen til den første ordfører, fru Fie Hækkerup fra Socialdemokratiet.

Kl. 13:18

(Ordfører)

Fie Hækkerup (S):

Tak for ordet. Lovforslaget her har jo at gøre med implementeringen af tre forskellige EU-forordninger, som skal sættes i kraft i Grønland, og selv om jeg er ny her i Folketingssalen og ikke har det største bagkatalog af lovforslag i bagagen, føler jeg alligevel godt, at jeg kan sige, at det her må være i den mere tekniske ende. Derfor vil jeg lige hurtigt løbe de tre forordninger igennem.

Den første drejer sig om en række ændringer, som skal styrke kreditinstitutternes robusthed og den finansielle stabilitet. Den anden drejer sig om at begrænse ophobningen af misligholdt gæld hos kreditinstitutterne. Og den tredje drejer sig om at understøtte, at kreditinstitutterne fortsat kan låne penge ud i kølvandet på coronakrisen og genopretningen af den europæiske økonomi herefter.

Med det her lovforslag bliver reglerne mere ensrettede mellem Grønland og Danmark, og det er positivt for rigsfællesskabet. Socialdemokratiet støtter lovforslaget.

Kl. 13:20

Formanden (Søren Gade):

Der er ingen korte bemærkninger, så vi siger tak til fru Fie Hækkerup. Jeg byder velkommen til hr. Michael Aastrup Jensen fra Venstre.

Kl. 13:20

(Ordfører)

Michael Aastrup Jensen (V):

Tak for det. Som min gode kollega fra Socialdemokratiet sagde, kan man rolig sige, at det her er et rent teknisk lovforslag, men det betyder jo ikke, at det ikke er godt, og derfor kan vi også fra Venstres side sige klart ja til den måde, som lovforslaget er lavet på. I al sin enkelhed er det kun godt, at vi får de samme vilkår for bankerne i Grønland, som vi har i Danmark, og da Grønland jo ikke er medlem af EU, synes vi derfor, at det kun er rigtig fint, at vi så får gjort det via lovbehandlingen i Folketinget i stedet for, og derfor kan vi gå ind for det.

Kl. 13:20

Formanden (Søren Gade):

Der er ingen korte bemærkninger. Vi siger tak til hr. Michael Aastrup Jensen og byder velkommen til ordføreren for Moderaterne, fru Charlotte Bagge Hansen.

Kl. 13:20

(Ordfører)

Charlotte Bagge Hansen (M):

Tak for det, formand. Nu står jeg her med en lang tale, men mine to kolleger fra henholdsvis Socialdemokratiet og Venstre har jo ligesom redegjort for, hvad det her omhandler, så jeg vil nøjes med at sige, at Moderaterne naturligvis stemmer for.

Kl. 13:21

Formanden (Søren Gade):

Der er ingen korte bemærkninger. Vi siger tak til fru Charlotte Bagge Hansen fra Moderaterne og byder velkommen til hr. Karsten Hønge fra Socialistisk Folkeparti.

Kl. 13:21

(Ordfører)

Karsten Hønge (SF):

EU-forordningen, når vi implementerer den, vil styrke den finansielle stabilitet og ensarte reglerne mellem Danmark og Grønland. Det er en god idé med samme vilkår i Grønland og Danmark på det her område, og derfor stemmer SF for lovforslaget.

Kl. 13:21

Formanden (Søren Gade):

Tak for det. Der er ingen korte bemærkninger. Vi siger tak til hr. Karsten Hønge. Og jeg byder velkommen til hr. Kenneth Fredslund Petersen fra Danmarksdemokraterne.

Kl. 13:21

(Ordfører)

Kenneth Fredslund Petersen (DD):

Tak, formand. Jamen jeg står jo i den samme situation, som Charlotte Bagge Hansen eksempelvis stod i. Men jeg har nu tænkt mig lige at sige lidt, eftersom Grønland ikke er medlem af EU og der er tale om tre EU-forordninger, som Danmark har implementeret. Og de her tre forordninger drejer sig om at styrke penge- og realkreditinstitutternes robusthed og øge den finansielle stabilitet, og det er ligeledes for at begrænse opbygningen af misligholdte lån ved at sikre, at bankerne nedskriver rettidigt og tilstrækkeligt på misligholdte lån. Og det sidste er, at det drejer sig om covid-19-relaterede justeringer, der skal sættes i kraft. Alle tre er som nævnt implementeret i dansk ret. Grønland har ikke hjemtaget tilsynet med de finansielle institutter m.v., og det betyder, at Finanstilsynet fører tilsyn med de finansielle institutter m.v. i Grønland.

Lovforslaget vil ligeledes ensrette reglerne i Danmark og Grønland, og ensrettede regler er med til at hindre grænsehindringer m.v. inden for rigsfællesskabet. Danmarksdemokraterne støtter, at grønlandske penge- og realkreditinstitutter er robuste, at der er styr på nedskrivninger af misligholdte lån, og at Grønland er inddraget i lovgivningsprocessen. Tak for ordet.

Kl. 13:23

Formanden (Søren Gade):

Tak for det. Der er ingen korte bemærkninger. Vi siger tak til hr. Kenneth Fredslund Petersen. Jeg byder velkommen til hr. Carsten Bach fra Liberal Alliance.

Kl. 13:23

(Ordfører)

Carsten Bach (LA):

Tak for det. Jeg skal ikke trække forhandlingerne om lovforslaget i langdrag andet end at konstatere, at Liberal Alliance selvfølgelig også støtter det. Tak.

Kl. 13:23

Formanden (Søren Gade):

Tak for det. Der er ingen korte bemærkninger. Vi siger tak til hr. Carsten Bach. Og jeg byder velkommen til fru Mona Juul fra Det Konservative Folkeparti.

Kl. 13:23

(Ordfører)

Mona Juul (KF):

Tak for ordet. Der er ikke nogen tvivl om, at finansiel lovgivning er topkomplekst, men i hovedtræk handler den her lovgivning jo egentlig bare om at implementere nogle regler, som allerede gælder både i Danmark og i resten af EU, og som Grønland ønsker også skal gælde for deres finansielle sektor, som jo styres af den danske regering. Det vil gøre, at grønlandske banker opererer efter samme regler som banker i EU, hvilket gør det nemmere for internationale investorer at handle med grønlandske banker, og det er derfor et ønske fra Grønland, som efterleves med den her lovgivning. Det er svært at se nogen modargumenter, og derfor stemmer Konservative naturligvis for.

Kl. 13:24

Formanden (Søren Gade):

Tak for det. Der er ingen korte bemærkninger. Vi siger tak til fru Mona Juul. Og jeg byder velkommen til hr. Pelle Dragsted fra Enhedslisten.

Kl. 13:24

(Ordfører)

Pelle Dragsted (EL):

Tak for det. Enhedslisten kan også støtte forslaget. Vi ser det som en god og fornuftig opstramning af reglerne, som kan sikre den finansielle stabilitet og skabe bedre rammer omkring finanssektoren også i Grønland. Og vi noterer os, at Grønland og selvstyret også selv skal tage stilling til forslaget, og det er jo positivt. Vi vil ikke stille os i vejen for, at man tager stilling til, hvad der skal ske.

Kl. 13:24

Formanden (Søren Gade):

Tak for det. Der er ikke kort bemærkninger til hr. Pelle Dragsted. Og nu byder velkommen til fru Aaja Chemnitz.

Kl. 13:25

(Ordfører)

Aaja Chemnitz (IA):

Inuit Ataqatigiit takker for lovforslaget. Vi støtter generelt, at relevante internationale standarder også sikres på finansområdet i Grønland, og jeg bemærkede også, at der generelt er opbakning hjemme i Grønland både fra de grønlandske myndigheder og hos den centrale bank, GrønlandsBANKEN. Vi bemærker dog også, som der står i selvstyreloven, at lovforslaget først skal behandles i Inatsisartut, før det bliver behandlet i Folketinget. Vi kan forstå, at der har været en god dialog med naalakkersuisut om dette, men det er vigtigt, at vi sikrer, at vi holder fast i selvstyreloven og respekterer den her i Folketinget. Med de bemærkninger kan vi støtte lovforslaget fra Inuit Ataqatigiits side, og vi ser frem til at det bliver behandlet i Inatsisartut. Så vil også gerne hilse fra Radikale Venstre og sige, at de også støtter. Tak for ordet.

Kl. 13:25

Formanden (Søren Gade):

Tak for det. Der er ingen korte bemærkninger, så vi siger tak til fru Aaja Chemnitz fra Inuit Ataqatigiit. Og jeg byder nu velkommen til erhvervsministeren.

Kl. 13:26

Erhvervsministeren (Morten Bødskov):

Tak for det, formand, og tusind tak for bemærkningerne og den enstemmige opbakning her til forslaget. Som det har været fremme, er formålet med forslaget, som vi behandler her i dag, at sætte tre forordninger i kraft, der ændrer kapitalkravsforordningen for Grønland. Med lovforslaget sikrer vi, at der fortsat gælder regler for Grønland, der svarer til reglerne i Danmark, og de bliver naturligvis tilpasset grønlandske forhold. Men det er hensigtsmæssigt, at der gælder de samme regler for grønlandske banker, som der gør for danske banker, da Grønland er en del af vores rigsfællesskab. En sund, stabil og velfungerende finansiel sektor er en forudsætning for tilliden til økonomien og for, at sektoren kan tilbyde finansiering til virksomheder og husholdninger på jo altså konkurrencedygtige vilkår.

Loven vil styrke kreditinstitutternes robusthed og understøtte den finansielle stabilitet, og samtidig vil loven medvirke til at begrænse opbygningen af misligholdte lån ved at sikre, at bankerne nedskriver rettidigt og tilstrækkeligt på misligholdte lån.

Jeg er glad for, at forslaget er blevet taget rigtig godt imod i Grønland, og jeg vil også gerne kvittere for det gode og konstruktive samarbejde, der har været om forslaget med de grønlandske myndigheder. Med de her ord ser jeg frem til den videre behandling af lovforslaget.

Kl. 13:27

Formanden (Søren Gade):

Tak for det. Der er ingen korte bemærkninger, så vi siger tak til erhvervsministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

19) 1. behandling af lovforslag nr. L 88:

Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed).

Af erhvervsministeren (Morten Bødskov).

(Fremsættelse 29.03.2023).

Kl. 13:28

Forhandling

Formanden (Søren Gade):

Forhandlingen er åbnet, og jeg byder velkommen til den første ordfører, hr. Per Husted fra Socialdemokratiet.

Kl. 13:28

(Ordfører)

Per Husted (S):

Med L 88 opfylder vi et stort ønske hos forsikringsbranchen om at lave en ny hovedlov målrettet forsikringssektoren og den største del af pensionssektoren. Hidtil er det område blevet reguleret i lov om finansiel virksomhed – det vil sige samme lov, som bl.a. omfatter banker og realkreditinstitutter. Baggrunden for lovforslaget er en anbefaling fra 2018 af Arbejdsgruppen for eftersyn af den finansielle regulering om at foretage en opsplitning af lov om finansielle virksomheder i en ny sektorlov.

Det er en meget omfattende lov. Jeg tror, at der var over 1.000 sider i selve loven, og der er kommet mange kompetente kommentarer fra diverse brancheorganisationer, som berøres af det. Det er glædeligt, at der i høringssvarene er stor anerkendelse af det store arbejde. Arbejdsmarkedets Tillægspension ser det som et positivt tiltag, da det øger fleksibiliteten til at fastsætte mere branchespecifikke regler; Forbrugerrådet Tænk har også positive anbefalinger af det; Danske Advokater har også positive anbefalinger af det.

Høringssvarene har ellers mest form af nogle præciseringer af nogle små dele af lovforslaget, mens der er stor enighed om de overordnede intentioner. Så der er stor anerkendelse og forståelse for behovet for at lave en lov, som er målrettet forsikringsbranchen.

Jeg kan se af de kommentarer, der er fra ministeriet, at høringssvarene er taget til efterretning, og at der er sket korrektioner og præciseringer flere steder. Det skal selvfølgelig også være tilfældet, at der ikke er så store indsigelser, for der er principielt ikke noget nyt i det, da det bare er en opsplitning af en gældende lov, hvor lovgivning og principper bliver målrettet branchen.

Fra Socialdemokratiets side støtter vi lovforslaget, og vi ser frem til den videre udvalgsbehandling af lovforslaget.

Kl. 13:30

Formanden (Søren Gade):

Vi siger mange tak til ordføreren, og jeg byder velkommen til den næste ordfører, og det er hr. Hans Andersen fra Venstre.

Kl. 13:30

(Ordfører)

Hans Andersen (V):

Tak for det. I Venstre imødeser vi lovforslaget, der udskiller de forsikringsrelevante bestemmelser i den nuværende lov om finansiel virksomhed og samler dem i en ny sektorlov for forsikringsselskaber og pensionsselskaber. Og at man nu samler alle relevante love i én samlet lov er med til at skabe mere brugervenlighed og brugervenlig regulering og skabe klarhed om de regler, der er gældende for sektoren. Det betyder også, at det bliver nemmere for virksomhederne at forstå og anvende reglerne korrekt.

Med lovforslaget viderefører vi i hovedtræk de gældende regler, men vi fjerner og lemper samtidig også en række byrder på området. På den måde gør vi det lettere for virksomhederne at drive virksomhed, når vi viderefører det nuværende beskyttelsesniveau, for så vidt angår de mange forbrugere, der nyder godt af det her område. For Venstre er det vigtigt, at vi på den måde har fundet den rette balance mellem hensynet til forbrugernes beskyttelse på den ene side og hensynet til sektorens forretningsførelse på den anden side. Og på den baggrund kan jeg meddele, at Venstre støtter lovforslaget.

Kl. 13:31

Formanden (Søren Gade):

Tak for det. Der er ingen korte bemærkninger, så vi siger tak til ordføreren. Jeg byder velkommen til den næste ordfører i rækken, og det er fru Charlotte Bagge Hansen fra Moderaterne.

Kl. 13:31

(Ordfører)

Charlotte Bagge Hansen (M):

Tak, formand. Tak for en god og grundig teknisk gennemgang af lovforslaget til min politiske ordførerkollega fra Socialdemokratiet. Med dette lovforslag viderefører vi de gældende reguleringer på forsikringsområdet i en ny hovedlov. Det betyder, at der udformes en særskilt lov om forsikringsvirksomhed, som giver et bedre overblik over den regulering, der gør sig gældende på området. Lovforslaget er med til at lette byrden for forsikringsvirksomhederne, og samtidig går vi ikke på kompromis med forbrugerbeskyttelsen.

I Moderaterne er vi glade for de her tiltag, der balancerer hensynet både til forbrugerne og til virksomhederne, og vi støtter naturligvis lovforslaget.

Kl. 13:32

Formanden (Søren Gade):

Tak for det. Der er ikke nogen korte bemærkninger, så vi siger tak til fru Charlotte Bagge Hansen. Og jeg byder nu velkommen til fru Lisbeth Bech-Nielsen fra Socialistisk Folkeparti.

Kl. 13:32

(Ordfører)

Lisbeth Bech-Nielsen (SF):

I SF støtter vi også at få lavet en ny hovedlov, som jo også er en anbefaling fra Arbejdsgruppen for eftersyn af den finansielle regulering, som vi bad om at afrapportere i april 2018, om netop at opsplitte lov om finansiel virksomhed i en ny sektorlov. Som mine kolleger også har været inde på, udskiller den nu den her branche i forhold til resten af forsikringssektoren. Og fordi lovforslaget jo i indhold i høj grad svarer til den gældende regulering, er det et ukontroversielt forslag set med vores øjne. Men som bl.a. ATP også kommenterer i høringsnotatet, kan udskillelsen af forsikringsvirksomhed i en særskilt lov være en god idé, fordi man netop får en øget fleksibilitet til at iværksætte mere branchespecifikke regler, og det synes vi fra SF's side at der nogle gange kan være god brug for.

SF støtter forslaget.

Kl. 13:34

Formanden (Søren Gade):

Vi siger tak til fru Lisbeth Bech-Nielsen, og jeg byder velkommen til den næste ordfører i rækken, fru Betina Kastbjerg fra Danmarksdemokraterne.

Kl. 13:34

(Ordfører)

Betina Kastbjerg (DD):

Tak for det. I dag skal vi behandle lovforslaget L 88, som er et forslag til en ny lov om forsikringsvirksomhed. Forslaget imødekommer et længe næret ønske i forsikringsbranchen om en lov målrettet branchen, som bygger på den branchespecifikke EU-regulering. Dermed sikrer vi, at branchen er konkurrencedygtig i EU.

Lovforslaget er et resultat af en anbefaling fra arbejdsgruppen for eftersyn af den finansielle regulering tilbage fra 2018. Gruppen anbefalede, at lov om finansiel virksomhed blev opdelt i to nye målrettede sektorlove, herunder en lov om forsikringsvirksomhed. Dette blev foreslået, fordi reguleringen af den finansielle sektor i stigende grad er præget af omfattende og komplekse EU-reguleringer. Lovforslaget imødekommer behovet for at give forsikringstagerne og virksomhederne en lovgivning, som er målrettet, relevant og overskuelig. Derudover lettes nogle byrder for virksomhederne gennem fjernelse af nogle nationale regler og overimplementering.

Det er vigtigt at bemærke, at lovforslaget ikke er en radikal ændring af den nuværende regulering af forsikringsvirksomhed – i stedet viderefører lovforslaget allerede gældende regler, som har til formål at opretholde det høje niveau af beskyttelse af forsikringstagere og de sikrede.

Danmarksdemokraterne støtter forslaget.

Kl. 13:35

Formanden (Søren Gade):

Der er ingen korte bemærkninger, vi siger tak til fru Betina Kastbjerg. Og jeg byder nu velkommen til hr. Lars-Christian Brask fra Liberal Alliance.

Kl. 13:35

(Ordfører)

Lars-Christian Brask (LA):

Tak for det. Ét samlet regelsæt, en ny hovedlov, bedre overblik – what's not to like, eller på dansk, hvad er der ikke at synes som det? Så det støtter vi selvfølgelig i Liberal Alliance. Det er i øvrigt også anbefalet af arbejdsgruppen. Og som det lyder fra vores erhvervsminister, er det en lovgivning, som er målrettet, relevant og overskuelig, og når det kommer fra sådan en fornuftig, troværdig og sympatisk minister, er det jo klart, at vi støtter det.

Kl. 13:36

Formanden (Søren Gade):

Vi siger tak til ordføreren, og jeg giver nu ordet til fru Mona Juul fra Det Konservative Folkeparti.

Kl. 13:36

(Ordfører)

Mona Juul (KF):

Tak for ordet. Det kunne godt gå hen og blive en hyggelig eftermiddag med de taler her, fornemmer jeg.

Vi har efterhånden så kompliceret lovgivning for særlig den finansielle branche, at en arbejdsgruppe nedsat i 2018 anbefalede, at lovgivningen simpelt hen skulle deles op i såkaldte nye målrettede sektorlove. I 2021 gjaldt det fondsmæglervirksomheder og investeringsaktiviteter, der fik en ny hovedlov, og jeg var også selv ordfører lige præcis på den. I dag er det så kommet til forsikringsbranchen, som med L 88 forhåbentlig kan forholde sig til de relevante lovrammer på en mere overskuelig måde. Så det er samme regulering, men den er flyttet over i sin egen hovedlov, der nu i øvrigt fylder 1.039 sider, tror jeg det er.

Der skal i øvrigt på ingen måde lyde kritik af, at nogle byrder lettes ved at droppe uhensigtsmæssig overimplementering. Konservative stemmer for.

Kl. 13:37

Formanden (Søren Gade):

Tak for det. Der er ingen korte bemærkninger. Vi siger tak til fru Mona Juul, og jeg byder nu velkommen til den næste ordfører i rækken, hr. Pelle Dragsted fra Enhedslisten.

Kl. 13:37

(Ordfører)

Pelle Dragsted (EL):

Tak for det. Det går stærkt i dag. Det er jo dejligt, når man har otte lovforslag eller lignende foran sig.

Som andre ordførere har sagt, handler forslaget her om at udskille reguleringen af forsikringer i tværgående pensionskasser fra lov om finansiel virksomhed, og det tænker vi også i Enhedslisten er en fornuftig idé. Det gør det mindre komplekst, og det giver mulighed for en mere sektorvis regulering fremadrettet. Grundlæggende har vi i Enhedslisten jo en kritik af hele idéen om de her finansielle supermagter, altså at det er de samme koncerner, som driver bank, realkredit, forsikring osv. osv. Hvis opdeling af lovgivningen kunne være starten på også at få opdelt koncernerne, er vi i hvert fald et skridt i den rigtige retning. Det er nok at være for håbefuld, men ikke desto mindre.

Det her lovforslag er så også lidt morsomt, fordi for 20 år siden gjorde man jo det modsatte. Der samlede man al lovgivning om forsikring, om bank og pengeinstitutter og pensionskasser. Så skulle det alt sammen samles i én lov, lov om finansiel virksomhed. Og så stod ordførerne helt sikkert heroppe og sagde, at det var rigtig godt for branchen og for reguleringen osv. osv.

Nu er der så gået 20 år, og nu har vi så valgt at gå den modsatte vej igen og udskille de her sektorlove på det finansielle område. Ja, der var i hvert fald nogle djøf'ere, der fik noget at lave i begge omgange, og det er jo også en slags beskæftigelsesterapi.

1000 sider er lovforslaget. Det er et omfattende forslag. Det understreger også den tid, der har været lagt i det her, men reelt er det uden særlige materielle ændringer, altså det er den samme regulering, som fortsætter, bare i et nyt lovkompleks. Og så gik der jo tid med det. Så på en måde er det dans på stedet, men omvendt er det nok et skridt fremad, at vi får delt den her regulering op. Derfor kan Enhedslisten også støtte forslaget.

Kl. 13:39

Formanden (Søren Gade):

Tak for det. Der er ikke nogen korte bemærkninger. Vi siger tak til hr. Pelle Dragsted fra Enhedslisten, og jeg byder velkommen til fru Katrine Robsøe fra Radikale Venstre.

Kl. 13:39

(Ordfører)

Katrine Robsøe (RV):

Tak for det. Hvad enten det er en dans på stedet eller lidt frem og tilbage, synes jeg i hvert fald, at når vi nu har fået anbefalingen af arbejdsgruppen om, hvordan vi rent faktisk kan gøre det her mere overskueligt og nemt for vores virksomheder at finde rundt i ved at lave en ny hovedlov, så peger det i retning af, at vi danser fremad, også på det her område. Som mange har sagt, er det jo den samme regulering. Der bliver ryddet lidt op i uhensigtsmæssig overimplementering af EU-lovgivning. Det giver også rigtig god mening. Og så lad os få samlet det her, så det rent faktisk er mere overskueligt for de virksomheder, der skal benytte sig af den lovgivning, vi har her. Radikale støtter forslaget.

Kl. 13:40

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe, og jeg giver nu ordet til erhvervsministeren.

Kl. 13:40

Erhvervsministeren (Morten Bødskov):

Tak for det, formand, og tusind tak for den enstemmige opbakning til det, der, indrømmet, er et temmelig omfangsrigt lovforslag. Men det er også meget, meget vigtig lovgivning, som vi har med at gøre.

Lovforslaget etablerer jo som sagt en ny hovedlov for forsikringssektoren og størstedelen af pensionssektoren. Som det også har været fremført, er reglerne for forsikrings- og pensionssektoren i dag forankret, som hr. Pelle Dragsted også omtalte, i lov om finansiel virksomhed, som regulerer de fleste typer af virksomheder på det finansielle område. F.eks. omfatter loven også banker og realkreditinstitutter.

I løbet af årene og i takt med udbygningen af lovgivningen, særlig når man ser på EU-reguleringen, har det givet en temmelig omfangsrig lovgivning – det kan man roligt sige; det er jo derfor, at lovforslaget er så stort – der kan være svær at overskue, og hvor ikke alt er relevant for det, vi taler om her, nemlig forsikrings- og pensionsselskaber.

Med en ny hovedlov for forsikringssektoren og størstedelen af pensionssektoren skiller vi den regulering ud, som vedrører forsikring og pension. Det giver virksomhederne bedre overblik, så de lettere kan efterleve reglerne. Lovforslaget er et klart ønske  fra sektoren. Ønsket er også afspejlet i anbefalingerne og fra eftersynet af den finansielle regulering, der blev gennemført tilbage i 2018, som fru Lisbeth Bech-Nielsen rigtignok sagde.

Jeg er selvfølgelig tilfreds med, at vi med lovforslaget får en ny og mere målrettet hovedlov, om man vil, der for det første skaber overblik over reglerne for forsikrings- og pensionssektoren, for det andet har målrettede lovbemærkninger med konkrete eksempler for efterlevelse for sektoren og for det tredje bringer os videre med en opdeling af lov om finansiel virksomhed, så flere finansielle virksomheder kan få et bedre overblik over, hvilke regler der gælder for lige nøjagtig for deres type af virksomhed.

Overordnet lægger lovforslaget op til at videreføre de gældende regler, men i en mere målrettet form, hvor der også lægges op til at fjerne og lempe nogle regler i forbindelse med loven og den efterfølgende bekendtgørelsesændring. Vi letter byrderne for virksomhederne, samtidig med at vi overordnet opretholder det beskyttelsesniveau, der er for forbrugerne, og også den sikkerhed for den finansielle stabilitet, som reglerne jo – og det skal vi huske – i dag er med til at give.

På den baggrund har vi fremsat det her lovforslag. Jeg er glad for opbakningen til det, og jeg ser frem til den videre udvalgsbehandling af forslaget.

Kl. 13:43

Formanden (Søren Gade):

Der er ingen korte bemærkninger. Vi siger tak til erhvervsministeren.

Der er ikke flere, der har bedt om ordet. Derfor er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

20) 1. behandling af lovforslag nr. L 89:

Forslag til lov om ændring af lov om salg og markedsføring af lattergas til forbrugere og lov om markedsføring. (Skærpelse af regler om markedsføring af lattergas til beruselse og indførelse af mulighed for fængselsstraf).

Af erhvervsministeren (Morten Bødskov).

(Fremsættelse 29.03.2023).

Kl. 13:43

Forhandling

Formanden (Søren Gade):

Forhandlingen er åbnet, og den første ordfører, jeg byder velkommen til, er fru Fie Hækkerup fra Socialdemokratiet.

Kl. 13:44

(Ordfører)

Fie Hækkerup (S):

Tak for ordet. For et par somre siden blev der skrevet utallige mediehistorier om unge, der var i fare for at blive kvalt og dø af at indtage dem, og man så dem overalt i gadebilledet. Det gør man heldigvis ikke mere, og det er, fordi lovgivningen tilbage fra sommeren 2020 har virket. De der små lattergaspatroner, som blev brugt til beruselse og misbrug, forsvandt fra kioskerne, og de ligger ikke længere i hobetal på ethvert gadehjørne, og det er rigtig godt. For det betyder jo, at det er blevet sværere at få fat i lattergaspatronerne.

Desværre er der nogle, der bare insisterer på at sætte andres ve og vel i fare ved illegalt at sælge lattergaspatronerne, og fordi loven har virket og de små patroner er blevet mindre tilgængelige end tidligere, så er salget også flyttet over i mere uregulerede og lyssky formater: fra forbruger til forbruger, i nattelivet, på uddannelsesstederne og på sociale medier som f.eks. Snapchat. Derfor strammes lovgivningen nu yderligere, og det er godt, og det er nødvendigt, og det er blevet gjort med flere tiltag.

For det første forbydes det at have lattergas på sig, f.eks. i nattelivet og på uddannelsesstederne, hvis det ikke har det, man kalder et anerkendelsesværdigt formål, og så mange kan der bare heller ikke være, der skal lave flødeskum på dansegulvet i natklubben. For det andet regulerer lattergasloven ikke salg af lattergas på sociale medier. Derfor gøres det nu muligt at lukke profiler eller fjerne indhold fra sociale medier, der omhandler salg af lattergas. For det tredje opleves der snyd med brug af cvr-numre for at fremstå som erhvervsdrivende og på den måde kunne anskaffe sig større mængder af lattergas og de her meget store basser eller børger – jeg ved ikke, hvad vi skal kalde dem – af lattergas. Derfor indføres der nu et krav om, at forhandlere, som sælger lattergas, fremover skal kontrollere cvr-nummeret på kunder, der køber det. De forslag skal tilsammen få det lyssky salg af lattergas stoppet og øge trygheden, ved at især unge mennesker ikke bliver præsenteret for det.

Som det andet i det her lovforslag, der også er vigtigt, ændres strafferammen for særlig grove og systematiske overtrædelser af markedsføringsloven, så det fremover kan medføre fængselsstraf. Det handler ifølge Forbrugerombudsmanden særlig om elbranchen på grund af meget aggressive og vildledende telefonsalg. Det skal vi ikke acceptere, og derfor er der også brug for at skærpe straffen. For det må ikke kunne betale sig at vildlede forbrugerne så groft, som der har været eksempler på.

I Socialdemokratiet er vi glade for, at vi nu gør endnu mere for at begrænse brugen af lattergas som rusmiddel, og for, at vi skærper straffene for særlig grov vildledende markedsføring. Det er den rigtige vej at gå for at sikre trygheden hos forbrugerne og hos vores unge mennesker. Socialdemokratiet støtter forslaget.

Kl. 13:47

Formanden (Søren Gade):

Tak for det. Der er ingen korte bemærkninger, så vi siger tak til fru Fie Hækkerup. Og jeg byder nu velkommen til hr. Hans Andersen fra Venstre.

Kl. 13:47

(Ordfører)

Hans Andersen (V):

Tak. Med lovforslaget vil vi slå hårdere ned på grove og systematiske overtrædelser af markedsføringsloven, som vi særlig har set at man har foretaget på elmarkedet. Samtidig skærper vi også reglerne om markedsføring og salg af lattergas, særlig med fokus på at højne forbrugerbeskyttelsen blandt børn og unge.

I Venstre ønsker vi som udgangspunkt ikke at skærpe reglerne for vores erhvervsliv, men når nogle få erhvervsdrivende fuldt bevidst ikke vil overholde de samme spilleregler, som resten af erhvervslivet arbejder ud fra, så ser vi os nødsaget til at sætte hårdt ind.

Vi har set flere tilfælde, særlig på elmarkedet, hvor nogle har brugt ufine metoder i deres markedsføringsstrategi med det formål direkte at vildlede forbrugerne – metoder, som har betydet, at der er blevet begået grove og systematiske overtrædelser af markedsføringsloven. Det er tilfælde, hvor bødestraf ikke har haft den forebyggende effekt, og for at sikre forbrugerne og sætte en stopper for de enkelte selskaber ser vi det i Venstre som et ansvarligt tiltag, at man kan blive idømt fængselsstraf, hvis der er tale om særlig grove og systematiske overtrædelser.

Med den anden del af lovforslaget, som den socialdemokratiske ordfører på udmærket vis også gennemgik, foreslår vi jo at skærpe loven om salg og markedsføring af lattergas. Vores børn og unge er storforbrugere af medier. Hver dag møder de kommerciel kommunikation på de mange forskellige platforme, altså markedsføring, som direkte eller indirekte er målrettet dem, deres nysgerrighed og til tider også deres grænsesøgning, som man jo som ungt menneske naturligt har.

Vi har derfor en forpligtigelse til at sikre, at den markedsføring, som børn og unge møder, især på de digitale platforme, sker inden for lovlige og ordentlige rammer. De initiativer, som vi for få år siden vedtog for at komme lattergasproblemerne til livs, kan vi jo se virker, men problemerne er ikke helt væk. Vi kan se, at der sker en ændring af markedet. Salget af lattergas som rusmiddel er nu flyttet fra de fysiske butikker til salg over sociale medier med direkte salg mellem forbrugerne.

Det er et salg, som Venstre ønsker skal stoppe, og mens det med den nuværende lovgivning alene er ulovligt at sælge lattergas ud over mængdekravene til forbrugerne, lægges der med det her lovforslag op til at udvide bestemmelsen, så det bliver ulovligt allerede i det øjeblik, man udbyder lattergas til salg for forbrugerne. Det skal dog understreges, at vi fortsat sikrer, at virksomheder kan købe lattergas, og for at sikre, at forbrugerne ikke udgiver sig for at være en virksomhed, lægges der op til, at forhandlere skal kontrollere cpr-numre, når virksomheder vil købe lattergas i større mængder. Derudover laver vi et forbud mod at besidde lattergas på offentligt tilgængelige steder, hvilket gør, at der f.eks. på festivaler, i nattelivet og på uddannelsessteder gribes ind over for dem, der har medbragt lattergas.

Samlet set støtter Venstre op om lovforslaget. Tak.

Kl. 13:50

Formanden (Søren Gade):

Tak for det. Der er en enkelt kort bemærkning fra fru Mona Juul, Det Konservative Folkeparti.

Kl. 13:50

Mona Juul (KF):

Tak for det. Og tak for ordførertalen. Hvornår er Venstre begyndt at være for mysteryshopping?

Kl. 13:51

Formanden (Søren Gade):

Ordføreren.

Kl. 13:51

Hans Andersen (V):

Jeg ved ikke, om vi er for, men vi er optaget af her at lave nogle regler, der gør, at vi får taget hånd om det massive problem, der er derude. Altså, vi ønsker jo ikke at være med til, at unge mennesker – desværre – bruger lattergas og jo i alt for store mængder, og derfor finder vi samlet set, at det her tiltag, som vi nu tager, kan være med til at dæmme op for det og også være med til at sikre, at der stadig væk er mulighed for, at man kan handle indbyrdes i erhvervslivet. Tak.

Kl. 13:51

Formanden (Søren Gade):

Fru Mona Juul.

Kl. 13:51

Mona Juul (KF):

Hvad mener Venstre om mysteryshopping?

Kl. 13:51

Formanden (Søren Gade):

Ordføreren.

Kl. 13:51

Hans Andersen (V):

Vi mener sådan set, at vi i forhold til den her lovgivning er der, hvor vi er nu, og hvor vi har brug for at tage de tiltag. Og det er jo rigtigt, at vi prøver både at håndtere forbrugerne, at hjælpe børn og unge og så også at have plads til erhvervslivet, så de på en god og ordentlig måde kan fortsætte med at drive det erhverv, og det har jeg stor respekt for. Men vi ser jo bare helt åbenlyst, at det er kommet ud et sted, hvor det, der foregår i dag, i hvert fald er med til at skade børn og unges hverdag og helbred.

Kl. 13:52

Formanden (Søren Gade):

Der er ikke flere korte bemærkninger, og vi siger tak til hr. Hans Andersen. Jeg byder velkommen til fru Charlotte Bagge Hansen fra Moderaterne.

Kl. 13:52

(Ordfører)

Charlotte Bagge Hansen (M):

Jeg husker tydeligt, hvordan lattergaspatronerne flød i gaderne efter weekenderne. Det har været populært for unge mennesker at indtage lattergas som et beruselsesmiddel, og det er bekymrende, for lattergas er ikke ufarligt og kan i værste fald føre til kvælning. Derfor var det også en yderst vigtig lovgivning, der blev vedtaget tilbage i 2020, hvor man regulerede salg og markedsføring af lattergas. Lovgivningen har bl.a. bidraget til et forbud mod at sælge lattergas til unge under 18 år og fastsat en mængdebegrænsning. Derudover forbyder lovgivningen, at der sælges lattergas på salgssteder, hvor der samtidig forhandles alkohol, tobak eller e-cigaretter. Det var før Moderaternes tid, og jeg vil bare sige tak til de daværende aftalepartier for at lave dette vigtige stykke arbejde.

Siden da har lattergasmarkedet ændrer sig markant, og det er ikke til den positive side. Nu ser vi, at salget og markedsføringen af lattergas er flyttet til andre kanaler. Salget af lattergas på sociale medier, især på Snapchat, er steget markant siden 2020. Vi ser også, at lattergas forhandles mellem forbrugerne på gader og stræder. Den udvikling skal vi have dæmmet op for hurtigst muligt. Med denne ændring af lattergasloven gør vi det muligt at kræve, at sociale medier og andre onlineplatforme lukker eller fjerner profiler, der sælger og markedsfører lattergas. Vi skal passe på vores unge mennesker, og det er vigtigt, at vi omstiller os hurtigt, når vi ser, at der er ændringer i markedet.

Ud over det er der et andet punkt i lovgivningen her. Vi vil sætte ind imod ulovlig markedsføring. Jeg tænker, at vi alle sammen her i salen og ude bag skærmene adskillige gange har set Forbrugerombudsmanden udtale, at de politianmelder, og at det oftest ikke fører til noget. Med det her lovforslag gør vi det muligt, hvis man overtræder så groft, at regulere straffen, således at der også gives fængselsstraf.

Med disse ord ser jeg frem til den videre behandling af lovforslaget i udvalget, og Moderaterne støtter det naturligvis.

Kl. 13:54

Formanden (Søren Gade):

Tak for det. Der er ingen korte bemærkninger, så vi siger tak til fru Charlotte Bagge Hansen. Jeg byder nu velkommen til fru Lisbeth Bech-Nielsen fra Socialistisk Folkeparti.

Kl. 13:55

(Ordfører)

Lisbeth Bech-Nielsen (SF):

Som flere har været inde på, er formålet med lovforslaget at sikre en større præventiv effekt i forhold til de særlig grove og systematiske overtrædelser af markedsføringsloven, og det skal netop ske ved at give mulighed for at sanktionere sådan en overtrædelse med fængselsstraf.

Der har været nogle høringssvar, hvor organisationer har spurgt ind til proportionaliteten i det her, og jeg synes, at der er givet et godt svar fra Erhvervsministeriets side. Det vil kun være relativt få sager om året – Forbrugerombudsmanden vurderer, at det er i nul-tre sager om året, at der vil være mulighed for fængselsstraf, så det er heldigvis ikke så mange. Men som flere af mine kolleger har været inde på, ser vi i SF også, at det er nødvendigt at skærpe på det her område. Det er ikke mange år siden, vi så dem ligge og flyde rundtomkring i gaderne, og vores unge mennesker syntes tilsyneladende, at det virkede mere ufarligt end så meget andet, men som det også er blevet beskrevet, kan der være rigtig store farer ved brugen af det.

Siden lattergasloven trådte i kraft i 2020, har markedet for lattergas ændret sig markant. Det er ikke fra fysiske butikker, at salget foregår, men på sociale medier, og det foregår fra forbruger til forbruger, og derfor er det også vigtigt, at vi ændrer reglerne. Forbrugerombudsmanden skriver i et høringssvar, at de netop finder, at der i forhold til særlig grove, forsætlige og systematiske overtrædelser af markedsføringsloven er behov for at sanktionere med en større præventiv effekt end ved bøder af hensyn til både forbrugere og de lovlydige erhvervsdrivende, der kan miste markedsandele som følge af de groft ulovlige forretningsmetoder.

Så alt i alt støtter SF forslaget. Vi synes, det er nødvendigt at stramme sanktionerne på det her område. Det er et misbrug, som kan give meget store skader, og som det er nødvendigt at vise konsekvenserne ved, hvis nogen markedsfører sådan noget. Så SF støtter forslaget.

Kl. 13:57

Formanden (Søren Gade):

Tak for det. Der er ingen korte bemærkninger, og så siger vi tak til fru Lisbeth Bech-Nielsen fra Socialistisk Folkeparti. Jeg byder nu velkommen til fru Bettina Kastbjerg fra Danmarksdemokraterne.

Kl. 13:57

(Ordfører)

Betina Kastbjerg (DD):

Formålet med lovforslag nr. L 89 er at begrænse brugen af lattergas som rusmiddel ved at skærpe reglerne for salg til forbrugere og kontrollere cvr-numre ved salg af lattergas, forbyde besiddelse af lattergas på offentligt tilgængelige steder samt give mulighed for at lukke profiler og fjerne indhold på sociale medier. En evaluering af området i 2021 viste, at der var behov for justeringer af lattergasloven, og vi er enige med de andre partier, der i januar 2022 blev enige om, at der skulle iværksættes nye tiltag mod brugen af lattergas som rusmiddel.

I høringssvarene kan man også læse, at der er stor opbakning til at begrænse særlig de unges adgang til lattergas, og det er også særlig med fokus på sociale medier og ikke kun i butikkerne. Vi mener også, at det er vigtigt at sikre en større præventiv effekt i forhold til særlig grove og systematiske overtrædelser af markedsføringsloven, og derfor er det også vigtigt at kunne sanktionere sådan nogle overtrædelser med fængselsstraf. I forhold til de høringssvar, der er kommet fra Dansk Erhverv, mener vi ligesom dem, at virksomheder fortsat skal kunne sælge lattergas i større partier end to patroner uden alderskontrol, men det er i forhold til engrossalg til andre virksomheder med et cvr-nummer. Danmarksdemokraterne støtter forslaget.

Kl. 13:58

Formanden (Søren Gade):

Tak for det. Der er ingen korte bemærkninger, og så siger vi tak til ordføreren. Jeg byder nu velkommen til den næste ordfører i rækken, og det er hr. Lars-Christian Brask fra Liberal Alliance.

Kl. 13:59

(Ordfører)

Lars-Christian Brask (LA):

Tak for det. Skærpelse af reglerne for salg og markedsføring af lattergas, også på nye platforme som de sociale medier, som det er rykket over på, støtter vi. Men hvad angår skærpelsen med bødestraf og mulig fængselsstraf for vildledende markedsføring for elselskaberne, som kun har haft en levetid på et kvartal, synes vi måske man skulle vente og lige se tiden an. Det er lidt hurtigt at begynde at lave skærpede regler dér. Til fru Fie Hækkerup kan jeg sige, at de der børger kunne man også kalde cylindre eller flasker.

Kl. 13:59

Formanden (Søren Gade):

Tak for det. Der er ingen korte bemærkninger, så vi siger tak til hr. Lars-Christian Brask. Jeg byder nu velkommen til fru Mona Juul fra Det Konservative Folkeparti.

Kl. 14:00

(Ordfører)

Mona Juul (KF):

Tak for ordet. Opfindsomheden for en kortvarig rus er dæleme stor. Jeg ville aldrig selv have fundet på at trække gas ud af en lattergaspatron og ned i f.eks. en ballon for så at suge gassen ind og, ja, sagt ligeud samtidig blæse hjernen ud. Det er nemt, og det er billigt og åbenbart megapopulært. Opfindsomheden er også stor for at sælge lattergaspatroner til særlig unge mennesker på skæve tider af døgnet, som ikke just, som den socialdemokratiske ordfører også sagde, giver associationer til, at de unge er i gang med at banke lagkager sammen og lige tænker, at der skal lidt lattergas til flødeskumspatronen, så de kan pynte ordentligt op. Det er ikke måden at se på det her på. Den opfindsomhed har været lige lovlig stor, og nogle har helt uacceptabelt tjent penge på andres ulykke.

Det prøvede man med lovforslaget at sætte en stopper for ved bl.a. at begrænse, hvor mange patroner man kan købe, og hvor man kan købe dem. Det var rigtig fint, vi var glade for den aftale – altså lige indtil det viser sig, at så køber man selvfølgelig bare online. Og så køber man kæmpe patroner, som man slet ikke kan styre. Så blæser man for alvor hjernen ud. Det er jo det, der sker, og det er alvorligt.

Den opfindsomhed var dog forudsigelig. Det vidste vi godt. For når jeg havde håbet på, at den megen omtale dengang ville give forældre og unge anledning til at tage en drøftelse, så vi ikke overlader forældreansvaret til staten, så skete det desværre ikke. For vi kan jo ikke lovgive os ud af alting. Vi kan f.eks. ikke forudsige, om der er andre produkter, som kan anvendes som rusmiddel – der kan være noget, man kan kværne; der er noget, man kan gøre på andre måder – eller om der findes nogle smuthuller til salg af lattergas på trods af stramningerne, der her lægges op til.

I Det Konservative Folkeparti vil vi altid gerne tage ansvar, og vi synes, det er godt at begrænse brugen af lattergas som rusmiddel ved at skærpe reglerne for salg til forbrugere, kontrollere cvr-numrene, forbyde at besidde lattergas på offentligt tilgængelige steder, give muligheder for at lukke profiler og fjerne indhold på sociale medier. Det manglede bare.

Men vi har det meget stramt med decideret mysteryshopping, altså kontrol eller køb med skjult identitet. Det åbner en meget principiel diskussion, som vi på ingen måde har taget med det her lovforslag – en diskussion om etik og pålidelighed, om indsats versus tid, økonomi og besvær.

Ja, faktisk har det hele været frygtelig rodet med det her lovforslag. For tilbage i 2021 bliver vi informeret om, at evalueringen af det første lovforslag er der. Senere på året, tæt på jul, udsendes en mail med påtænkte initiativer og en melding om, at hvis man ikke siger noget, har man accepteret det – klassisk stiltiende accept på et tidspunkt af året, hvor Folketinget har allermest travlt. Det er efter min mening helt uacceptabelt, når der er tale om aftaler. Jeg opdager det dog først, da den daværende regering melder ud, at der er lavet en aftale om nye tiltag. Jeg opdager det først der, fordi ministeriet ved en fejl slet ikke har sendt en mail om stiltiende accept til Det Konservative Folkeparti. Det er, hvad der kan ske. Fejl sker, det er helt okay.

Men hvad der ikke må ske efter min mening, er, at så hører vi faktisk ikke en bønne, før det kommer til, at ministeriet kommer med et udkast til et lovforslag, hvor man så propper nogle andre tiltag på. Her kobler man det f.eks. sammen med et forbud mod retouchering af reklamebilleder. Det giver ingen mening. Lige pludselig er det to helt forskellige ting. Det melder jeg, og så har jeg ikke hørt noget, før vi får det her lovforslag ind ad døren.

Må jeg derfor benytte lejligheden til at sige klart og tydeligt: Få dog indkaldt til en reel forhandling om lattergas. Det kunne vi virkelig godt tænke os. Lad os få gennemgået evalueringen – det har vi aldrig fået – og lad os så se, om de foreslåede tiltag er det, der skal til, både når det gælder mysteryshopping, og når det gælder den meget vidtgående skærpelse af sanktionsniveauet. Så kan vi også se, om Det Konservative Folkeparti skal være med i aftalen, der ligger til grund for lovforslaget, hvilket det egentlig er anført i selve lovforslaget at vi er, men det er udeladt på fremsættelsen. Det var også en lille fejl, der er rigtig træls.

Lyder det ærlig talt ikke meget rimeligt, at vi lige skal have en vending? Det kan ikke passe, at vi igennem så lang tid ikke har fundet ud af, hvad der vender op og ned. Tak for det.

Kl. 14:04

Formanden (Søren Gade):

Tak for det. Der er ingen korte bemærkninger. Jeg siger tak til fru Mona Juul, og jeg byder nu velkommen til hr. Pelle Dragsted fra Enhedslisten.

Kl. 14:04

(Ordfører)

Pelle Dragsted (EL):

Tak for det. Det er jo et af de lovforslag, der har to dele, der egentlig ikke har noget særligt med hinanden at gøre, men er samlet i det her lovforslag.

Den ene del handler, som andre ordførere har været inde på, om at stramme reglerne i forhold til lattergas. Der var jo en periode, hvor jeg tror der blandt mange unge var en opfattelse af, at lattergas ikke var et euforiserende stof eller ikke et stof, som var farligt. Det var frit tilgængeligt, og det var noget, man ligesom kunne lege ufarligt med. Det var noget skidt, for det er et stof, som faktisk kan være rigtig farligt.

Derfor er vi også glade for, at der nu bliver strammet op, og det er jo også implementeringen af en aftale, som Enhedslisten er med i. Med det her forslag vil vi få lukket yderligere ned for, at det her lattergas er tilgængeligt i nattelivet, både ved at stramme op i forhold til at kunne gribe ind over for dem, der sælger, men også i forhold til at man heller ikke længere som borger eller som ung må færdes med lattergas i større mængder i nattelivet. Så det er positivt.

Den anden del af lovforslaget er jo en ændring af markedsføringsloven, hvor man går ind og strammer sanktionsmulighederne. Det synes vi også er en god idé. Der har været eksempler på markedsføring, bl.a., som en anden ordfører, Venstres ordfører, også var inde på, på energiområdet, hvor skruppelløse personer har lokket ikke mindst ældre mennesker til at indgå kontrakter, hvor de i virkeligheden kom til at betale mere i stedet for mindre, på trods af at de blev bildt det modsatte ind. Nogle af de her selskaber er på trods af rigtig mange klager fortsat, for det var der en god forretning i.

I Enhedslisten tror vi generelt ikke så forfærdelig meget på, at hårdere straffe altid nedbringer kriminaliteten. Der kan være andre årsager til at straffe. Men lige når det gælder økonomisk kriminalitet, er der jo typisk tale om en mere velkalkuleret overvejelse, hvor man opvejer den handling, man gør, mod konsekvenserne. Det gør man måske typisk ikke, hvis man er i slagsmål i nattelivet eller andet, hvor vi også kan stramme straffene. Men her er der faktisk en forebyggende effekt ved at indføre hårdere straffe, fordi man selvfølgelig sidder og tænker over, om det er de penge værd, hvis man skal 4 måneder bag tremmer.

Så vi støtter op om begge elementer i forslaget og kan dermed også støtte forslaget i dets helhed.

Kl. 14:06

Formanden (Søren Gade):

Tak for det. Der er ingen korte bemærkninger. Jeg siger tak til hr. Pelle Dragsted, og jeg byder nu velkommen til fru Katrine Robsøe fra Radikale Venstre.

Kl. 14:06

(Ordfører)

Katrine Robsøe (RV):

Tak for det. Som sagt handler det her lovforslag om to meget forskellige ting, både om lattergas og om elselskaber. I Radikale Venstre støtter vi også begge dele og støtter derfor også lovforslaget.

Vi synes, det er rigtig fint, at den aftale, vi har lavet i sidste periode, om lattergas bliver fulgt op af de anbefalinger, der er kommet fra den arbejdsgruppe, der har været, så vi rent faktisk får strammet op de steder, hvor vi forudsigeligt, vil nogen sige, godt har kunnet se, at der har været nogle andre smutveje rundtomkring til at få fat i den lattergas, man gerne ville have fat i. Jeg synes, det er rigtig fornuftigt, at vi tager yderligere skridt for at prøve at komme i mål med det, vi gerne vil, så vi, også alle de unge, rent faktisk har en forståelse af, hvor farligt det her egentlig er. For jeg er ikke sikker på, at alle egentlig helt har forståelse for det.

I forhold til elselskaberne skal vi naturligvis sørge for, at alle de elselskaber, der rent faktisk overholder reglerne, ikke svindler og ikke går rundt og siger, at de kan klare alt muligt, som de ikke kan. Alle dem, der opfører sig ordentligt, skal have en ordentlig og fair konkurrence og ikke udsættes for virksomheder, der systematisk svindler. Derfor støtter vi naturligvis også det.

Kl. 14:08

Formanden (Søren Gade):

Tak for det. Der er ingen korte bemærkninger. Vi siger tak til ordføreren, og jeg byder nu velkommen til erhvervsministeren.

Kl. 14:08

Erhvervsministeren (Morten Bødskov):

Tak for ordet, formand, og tak for bemærkningerne og også opbakningen til lovforslaget. Som det har været fremme, øger vi med lovforslaget forbrugerbeskyttelsen, særlig over for vores børn og unge, med skærpelse af reglerne for lattergas. Samtidig dæmmer vi også op for de grove og systematiske overtrædelser af markedsføringsloven, som vi jo desværre – igen, må man sige – især har set på elmarkedet.

Hvis vi starter med lattergassen, så foreslår vi at skærpe loven yderligere. Den lov, vi vedtog – bredt i øvrigt – her i Folketinget, har faktisk virket, og det er rigtig godt. Vi ser nu så godt som aldrig de her små sølvfarvede patroner ligge langs fortovene og andet, og det er kun godt. Men vi er ikke i mål endnu. Det kan godt være, at de små patroner her er væk, men i stedet bliver der, som det også er sagt, fundet meget store lattergaspatroner. Samtidig er salget af lattergas som rusmiddel i høj grad flyttet fra fysiske butikker, kiosker og webshops til de sociale medier og dermed til en direkte adgang, om man vil, ned i lommen via mobiltelefonen og også nu til et salg mellem forbrugere.

Det salg skal vi have stoppet. Derfor foreslår vi for det første, at det skal kunne straffes at være i besiddelse af lattergas på offentligt tilgængelige steder, f.eks. hvis man tager lattergas med i byen eller på skolen. Lattergas skal ikke findes på steder, hvor unge mennesker færdes og også fester. For det andet skal vi styrke indsatsen mod dem, der prøver at sælge lattergas til unge mennesker og andre. Derfor vil vi skærpe kontrollen med cvr-numre, så man ikke kan skaffe større mængder af lattergas ved at udgive sig for at være en virksomhed.

Med lovforslaget foreslår vi også at skærpe sanktionerne ved særligt grove og systematiske overtrædelser af markedsføringslovens forbud mod vildledning af forbrugere. Vi har som sagt i flere tilfælde desværre og særlig på elmarkedet set, at der er et problem. Her har Forbrugerombudsmanden oplevet et betydeligt, kan man roligt sige, antal klager over enkelte selskabers aggressive og vildledende telefonsalg. Politianmeldelser og bøder har simpelt hen ikke haft en tilstrækkelig præventiv effekt. Det må aldrig kunne betale sig at bryde markedsføringslovens regler. Derfor foreslår vi så, at de ansvarlige skal kunne blive idømt en fængselsstraf, hvis der er tale om særligt grove og systematiske overtrædelser.

Med de her ord siger jeg tak for den brede opbakning og glæder mig til den videre behandling af forslaget i vores fælles udvalg i Folketinget.

Kl. 14:11

Formanden (Søren Gade):

Tak for det, og der er to korte bemærkninger. Det er først til fru Lisbeth Bech-Nielsen fra Socialistisk Folkeparti.

Kl. 14:11

Lisbeth Bech-Nielsen (SF):

Tak. Lidt usædvanligt vil jeg spørge om noget, der ikke er i lovforslaget. Der står nemlig i et brev til Folketingets Erhvervsudvalg, at det, der oprindelig var en del af det her lovforslag, nemlig en ændring af markedsføringsloven i forhold til retoucherede reklamebilleder og reklamefilm, er blevet taget ud, fordi det vil indgå i et digitalt børnebeskyttelsesudspil, regeringen har på vej.

Det er jo meget fint. Det giver jo meget god mening, men for nogle af os, som har foreslået de her ting tidligere og går meget op i det, er det selvfølgelig interessant, hvornår det så kommer. Så kan ministeren sige lidt om det?

Kl. 14:12

Formanden (Søren Gade):

Ministeren.

Kl. 14:12

Erhvervsministeren (Morten Bødskov):

Det kan jeg for at være helt ærlig ikke for nærværende, men det er rigtigt, at det flyttes, fordi jeg synes – og det synes regeringen – at det mere hører ind under det, som jeg også forstår vi alle sammen er enige om, nemlig at der er et mistrivselsproblem. Det er derfor, vi har fokus på det i regeringsgrundlaget og vi tager fat på det. Men det vil være at finde deri.

Kl. 14:12

Formanden (Søren Gade):

Fru Lisbeth Bech-Nielsen.

Kl. 14:12

Lisbeth Bech-Nielsen (SF):

Men med det svar kan jeg høre, at det så i hvert fald ikke bliver på den her side af sommerferien, for jeg tror, ministeren kender sin tidsplan frem til sommerferien. Det synes jeg er ærgerligt, for det er noget, der påvirker rigtig mange børn rigtig, rigtig negativt, og når vi netop diskuterer markedsføringsloven i dag, ville det jo give nogenlunde mening også at tage det her op.

Så det er bare en bemærkning om, at det er vi ærgerlige over, altså at det kommer til at tage den meget længere tid, før det så bliver til virkelighed.

Kl. 14:13

Formanden (Søren Gade):

Ministeren.

Kl. 14:13

Erhvervsministeren (Morten Bødskov):

Jeg har ikke anden kommentar, end at vi kommer til at tage fat på det. Jeg fornemmer helt klart, at der er bred enighed om, at der er et trivselsproblem blandt børn og unge og det her er et væsentligt element deri, og derfor kommer vi til at kigge på det i den samlede sammenhæng.

Kl. 14:13

Formanden (Søren Gade):

Fru Mona Juul, Det Konservative Folkeparti.

Kl. 14:13

Mona Juul (KF):

Tak for det, og tak til ministeren. I modsætning til SF er Konservative faktisk rigtig glad for, som jeg også påpegede i min tale, at det her forslag er delt op, så vi kan behandle mistrivsel og retouchering af reklamer særskilt i forhold til den her lovgivning. Men jeg vil spørge ministeren, hvilket jeg opfordrede til i min tale, om ministeren vil kalde ordførerne ind til en kort – det må det gerne være – drøftelse af de punkter, som arbejdsgruppen er kommet med, og som lovforslaget baserer sig på.

Kl. 14:13

Formanden (Søren Gade):

Ministeren.

Kl. 14:13

Erhvervsministeren (Morten Bødskov):

Altså, det redegør vi gerne for. Jeg synes, det her lovforslag lægger fornuftigt til. Der er et alvorligt problem – det er vi enige om at der er. Vi har taget de forslag fra den her arbejdsgruppe som svar på det, men vi orienterer da selvfølgelig gerne om, hvad der er af forslag derfra.

Kl. 14:14

Formanden (Søren Gade):

Fru Mona Juul.

Kl. 14:14

Mona Juul (KF):

Tak. Det vil jeg se frem til at vi lige får en nærmere drøftelse af. Det kan jo være, at der er nogle forslag, som arbejdsgruppen har – det kan være idé nr. 5, 6, 7 eller 8 – som måske lige skulle vendes, så Konservative også kan være med i lovforslaget, eftersom vi jo har det en lille smule stramt med mysteryshopping. Tak.

Kl. 14:14

Formanden (Søren Gade):

Ministeren.

Kl. 14:14

Erhvervsministeren (Morten Bødskov):

Vi tager gerne den dialog, der er behov for. Jeg tror, det er vigtigt at understrege, at der her ikke er tale om mysteryshopping. Der er tale om, at myndighederne får mulighed for at rette deres kontrol mod den adfærd, som sælgerne har på markedet. Det er det, der er det centrale. Dem, der nu sælger til unge primært via de sociale medier, har fundet veje, hvor de øjensynligt udgiver sig for at være forbrugere og dermed kan komme i dialog med unge, og det har myndighederne behov for at få udvidet bestemmelserne for at kunne kontrollere. Og den måde, man kan kontrollere det på, er som sagt ved at skjule sin identitet og udgive sig for at være forbruger over for sælgere, som udgiver sig for at være forbrugere. Det synes jeg er et helt legalt formål, ikke mindst når vi taler om, at man her ved at skjule sin identitet de facto kan tjene rigtig mange penge.

Kl. 14:15

Formanden (Søren Gade):

Hr. Pelle Dragsted, Enhedslisten.

Kl. 14:15

Pelle Dragsted (EL):

Det er blot lidt i forlængelse af fru Lisbeth Bech-Nielsens spørgsmål, som gik på, hvornår regeringen ville gennemføre den del af lovforslaget, som handler om retouchering af reklamer. Mit spørgsmål går så på det indholdsmæssige, for nu lå der jo et lovforslag, som var sendt i høring, og som jo var parat til vedtagelse. Så mit spørgsmål er: Står regeringen bag det lovforslag, eller skal man nu igennem en ny forhandling og et helt nyt lovforslag? Står regeringen bag det lovforslag? Er det det, der vil blive fremsat ved en anden lejlighed, eller er det noget helt nyt?

Kl. 14:16

Formanden (Søren Gade):

Ministeren.

Kl. 14:16

Erhvervsministeren (Morten Bødskov):

Der kommer en strategi for bekæmpelse af mistrivsel blandt børn og unge, og der vil det her være et element, som vil indgå i de drøftelser. Og det kan sagtens være, at der kommer til at ske justeringer af det, men det kommer vi til at se på, når den her strategi bliver udfoldet.

Kl. 14:16

Formanden (Søren Gade):

Hr. Pelle Dragsted.

Kl. 14:16

Pelle Dragsted (EL):

Okay, så der kan ske justeringer. Så lad mig spørge: Står regeringen bag den grundlæggende holdning, at der skal en form for indsats til over for retouchering af reklamer a la det, der ligger i det her forslag?

Kl. 14:16

Formanden (Søren Gade):

Ministeren.

Kl. 14:16

Erhvervsministeren (Morten Bødskov):

Vi kommer til at kigge på det, når der kommer en ny samlet strategi mod mistrivsel blandt børn og unge, men der er jo ingen tvivl om, som jeg også sagde til spørgerens sidekvinde, fru Lisbeth Bech-Nielsen, at der er et problem her. Det tror jeg alle er enige om. Men hvordan vi helt konkret får fat om det, er noget af det, vi kommer til at diskutere i forbindelse med den strategi. Og jeg tror, det er rigtigt at se børn og unges mistrivsel som noget, der har flere elementer. Og derfor har vi valgt at se det her i sammenhæng med et behov for at styrke indsatsen mod børn og unges mistrivsel over en bred front.

Kl. 14:17

Formanden (Søren Gade):

Der er ikke flere korte bemærkninger, så vi siger tak til erhvervsministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Erhvervsudvalget. Og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

21) 1. behandling af lovforslag nr. L 90:

Forslag til lov om ændring af lov om formidling af fast ejendom m.v. og lov om juridisk rådgivning. (Indførelse af regler for køberformidling og skærpelse af sanktionsmulighederne for Disciplinærnævnet for Ejendomsmæglere).

Af erhvervsministeren (Morten Bødskov).

(Fremsættelse 29.03.2023).

Kl. 14:17

Forhandling

Formanden (Søren Gade):

Forhandlingen er åbnet, og jeg byder velkommen til den første ordfører, fru Fie Hækkerup, Socialdemokratiet.

Kl. 14:17

(Ordfører)

Fie Hækkerup (S):

Tak. Jeg har lige købt mit første hus, en lille murermestervilla i Hillerød. Det er første gang, jeg køber fast ejendom, og udover at det er en forvirrende proces og fagre nye verden, har jeg haft en rigtig god oplevelse. Så det her skal bestemt ikke være en enkeltsagsbetragtning baseret på en anekdote, men derimod rodfæstet i et ønske om, at alle forbrugere skal have en god og tryg oplevelse, som jeg havde, når man køber, og når man sælger en ejendom. Og det har langt de fleste heldigvis, men vi har også set nogle ret grove sager fra branchen, hvor forbrugere er blevet snydt. Og det er selvfølgelig ikke i orden. Derfor skærpes sanktionsmulighederne på ejendomsmæglerområdet også nu.

For det er vigtigt, at vi sikrer forbrugerne, så de er ordentligt beskyttet mod de her sketchy typer, og samtidig skal det ikke ligge en hel branche til last, at der er nogle, der ikke kan opføre sig ordentligt. Men dem, der ikke kan opføre sig ordentligt, skal også vide, at vi ikke vil acceptere deres gentagne overtrædelser af vores fælles spilleregler. Derfor indføres et forbud mod at udøve ejendomsmæglervirksomhed, der er rettet mod eller udføres for en forbruger, hvis man har forfaldne ubetalte bøder. En overtrædelse af det forbud vil fremover kunne give bødestraf eller i meget grove tilfælde fængselsstraf.

Samtidig offentliggøres en liste over ejendomsmæglere, som har forfaldne ubetalte bøder. Og derudover får disciplinærnævnet mulighed for at sanktionere ejendomsmæglere med en betinget frakendelse. Videre tilføjes muligheden for, at også køberrådgivere kan indbringes for disciplinærnævnet, ligesom man i dag kan, hvis der rådgives på sælgersiden. Det giver nemlig en ret uhensigtsmæssig uligevægt for forbrugerne, hvis sælgers ejendomsmægler godt kan indbringes for nævnet, men købers ikke kan. Så det ændres nu.

Derudover indføres der et loft over medarbejdere, som en ejendomsmægler kan føre tilsyn med. Uden en grænse kan en ejendomsmægler have et fuldstændig ubegrænset antal medhjælpere, samtidig med at medhjælperne ikke kan blive indbragt for disciplinærnævnet. Ved at sætte et loft over giver det incitament til, at flere selv bliver ejendomsmæglere, hvilket kan højne kvaliteten af ydelserne til forbrugerne.

Med de her ændringer stiller vi forbrugerne et bedre og tryggere sted, når de kommer i en af livets store situationer, hvor man skal købe eller sælge en ejendom. Det var en god oplevelse for mig, det var en stor oplevelse for mig, og det skal det være for alle. Socialdemokratiet støtter forslaget. Tak.

Kl. 14:20

Formanden (Søren Gade):

Tak for det, og der er en enkelt kort bemærkning. Fru Lisbeth Bech-Nielsen, Socialistisk Folkeparti.

Kl. 14:20

Lisbeth Bech-Nielsen (SF):

Ordføreren er sikkert også bekendt med, at der opstod lidt forvirring omkring § 49, stk. 2, i forhold til om en fysisk fremvisning i det nye lovforslag er et krav eller ej. Jeg vil i hvert fald sige, at vi sikkert er flere, der har fået nogle mails om, at der simpelt hen er en forvirring om, hvorvidt det nye lovforslag tager højde for det, og hvis det gør, må det i hvert fald påpeges, at paragraffen er uklar i sin tekst. Mener ordføreren, at man skal læse lovforslaget sådan, at det nu ikke er nødvendigt med en fysisk fremvisning ved salg, og hvis det er nødvendigt, er Socialdemokratiet så villig til at kigge på, at vi kan få gjort teksten mere klar?

Kl. 14:21

Formanden (Søren Gade):

Ordføreren.

Kl. 14:21

Fie Hækkerup (S):

Jeg deler den opfattelse, at der er opstået lidt forvirring om den her § 49. Jeg tror også, at jeg har fået forvirret mig selv lidt i processen. Jeg forstår det sådan, at det kan være i strid med god ejendomsmæglerskik, hvis en ejendomsmægler ikke fysisk besigtiger ejendommen. Sådan som jeg forstår det, er det gældende på sælgersiden, og det her forslag refererer jo til købersiden, når vi genindfører reglerne for købermæglerne. Jeg vil dog også sige, at jeg er enig med ordføreren i, at den nye regel vist kan skabe lidt tvivl om reglerne for værdiansættelse generelt, og derfor synes jeg måske, at det kan have en selvstændig værdi, at vi tager det op i udvalgsarbejdet for at være helt sikre.

Kl. 14:22

Formanden (Søren Gade):

Der var ikke flere korte bemærkninger, og jeg siger tak til fru Fie Hækkerup og byder nu velkommen til hr. Hans Andersen som ordfører fra Venstre.

Kl. 14:22

(Ordfører)

Hans Andersen (V):

Tak for det. Som forbruger skal man trygt kunne anvende en ejendomsmægler uden at bekymre sig om, om vedkommende nu også har rent mel i posen. Det er heldigvis tilfældet for langt, langt de fleste ejendomsmæglere, som hver dag går samvittighedsfuldt på arbejde og sætter en ære i at hjælpe danskere med at købe og sælge fast ejendom. Fra tid til anden ser vi dog, at der er nogle brodne kar, der systematisk overtræder reglerne for god skik og forretningsførelse og dermed er med til at ødelægge tilliden mellem branchen og forbrugerne. Det hverken kan eller skal vi acceptere.

Derfor er det godt, at vi med lovforslaget nu skærper disciplinærnævnets sanktionsmuligheder over for dem, der gentagne gange bryder reglerne. Det gør vi bl.a. ved at introducere muligheden for, at nævnet kan idømme ejendomsmæglere en betinget frakendelse af deres autorisation med en prøvetid på mellem 1 og 5 år, og ved at indføre et forbud mod, at ejendomsmæglere, der mangler at betale tidligere idømte disciplinærbøder, må formidle salg af fast ejendom for eller rettet imod forbrugerne, ligesom vi fremover vil offentliggøre en liste over ejendomsmæglere, der har forfaldne disciplinærbøder, som de mangler at betale.

I Venstre er vi derudover glade for, at vi med lovforslaget nu genindfører reglerne for køberrådgivning, således at køberrådgivere fremover igen kan indbringes for nævnet på lige fod med ejendomsmæglere. Vi synes nemlig, det er fornuftigt, at den retssikkerhed, der ligger i at kunne indbringe en sag for disciplinærnævnet, gælder for både køber og sælger af fast ejendom.

Med disse ord kan jeg meddele, at Venstre støtter lovforslaget.

Kl. 14:24

Formanden (Søren Gade):

Tak for det. Der er ingen korte bemærkninger, så vi siger tak til hr. Hans Andersen. Og jeg byder nu velkommen til fru Charlotte Bagge Hansen fra Moderaterne.

Kl. 14:24

(Ordfører)

Charlotte Bagge Hansen (M):

Tak for det, formand, og tak for ordet. I min spæde ungdom havde jeg lige sådan en kort 2-årig periode, hvor jeg var på den anden side, altså i ejendomsmæglerbranchen. Og jeg vil sige om det her lovforslag, at der er nogle af de her punkter, som vi faktisk allerede godt kunne have brugt dengang for 5 år siden.

I Moderaterne er vi meget glade for det her lovforslag, for når mennesker køber bolig, er det ofte med alt, hvad de ejer og har. Det er en rigtig stor ting at købe eller sælge en fast ejendom, og tit er stort set hele ens økonomi bundet op på det. I Moderaterne mener vi, at det skal være nemt og enkelt at drive en virksomhed i Danmark, men vi mener også, at forbrugersikkerheden er vigtig. Borgerne skal kunne have tillid til, at ejendomsmæglervirksomhederne overholder de gældende regler.

Først og fremmest skærpes disciplinærnævnets sanktionsmuligheder på ejendomsmæglerområdet. Helt konkret vil ejendomsmæglerne med forfaldne bøder til disciplinærnævnet få forbud mod at formidle salg af fast ejendom. Det er med til at styrke mulighederne for at forhindre omgåelse af de gældende regler i mæglerbranchen. Derudover vil de skærpede sanktionsmuligheder også have en adfærdsregulerende effekt.

Et andet vigtigt element, jeg gerne vil fremhæve, er, at vi gennemfører reglerne for køberrådgivning. I lovforslaget foreslås det, at køberrådgivning også skal kunne indbringes for disciplinærnævnet. På denne måde styrkes sikkerheden for forbrugerne yderligere.

Et tredje ben er, at der i det her forslag stilles et forslag om, at en statsautoriseret mægler kun må have fem ikkeuddannede salgsmedarbejdere under sig. Det mener vi også er utrolig vigtigt. For det første er det jo vigtigt at sørge for, at man får et incitament til at uddanne sig til statsautoriseret ejendomsmægler, så man kan yde den allerbedste service over for forbrugeren, og for det andet er jeg heller ikke i tvivl om, at det også vil øge kvaliteten i branchen.

Så lad det være ordene – Moderaterne stemmer selvfølgelig for lovforslaget. Tak for ordet.

Kl. 14:27

Formanden (Søren Gade):

Tak for det. Der er ingen korte bemærkninger, så jeg siger tak til fru Charlotte Bagge Hansen og byder nu velkommen til fru Lisbeth Bech-Nielsen fra Socialistisk Folkeparti. Værsgo.

Kl. 14:27

(Ordfører)

Lisbeth Bech-Nielsen (SF):

Mine kolleger har redegjort så fint for lovforslaget, som jo er en opdatering af lov om omsætning af fast ejendom. Jeg vil gerne ud over nogle af de positive elementer specielt i forhold til køberrådgivning tilføje noget af det, som jeg tror de fleste af os er blevet kontaktet om, nemlig om det i forbindelse med ændringen af § 49, stk. 2 er blevet klarlagt, at man ikke fysisk skal besigtige en ejendom. Jeg vil faktisk indrømme, at da jeg læste, at man skulle besigtige en ejendom fysisk, så tænkte jeg, at det gav rigtig god mening – det var da god forbrugerbeskyttelse.

Men kloge organisationer har indsendt høringssvar, hvor de skriver, at den negative konsekvens af det er, at det vil gå ud over konkurrencen. Vi har brug for flere digitale aktører på det her område, som kan bidrage til konkurrencen på markedet. Det kan godt være, at det simpelt hen er blevet håndteret, men fordi vi jo har at gøre med et lovforslag, der er blevet genfremsat, hvor der er to gange høringssvarsrunder, så synes jeg simpelt hen, vi bliver nødt til at få klarlagt, hvorvidt man stadig fysisk skal besigtige en ejendom. Forbrugerrådet Tænk har skrevet i deres oprindelige høringssvar, at det er et alternativ, at man indfører et eksplicit oplysningskrav, hvis der ikke foretages en traditionel fysisk besigtigelse af ejendommen, og det synes jeg vi skal arbejde videre på i behandlingen af det her lovforslag.

I SF synes vi, at der er mange positive elementer i det her forslag. Der er helt klart en øget beskyttelse af køberne i forhold til køberrådgivning, men den her § 49, stk. 2 skal vi i hvert fald lige have klarlagt. Og hvis det betyder, at man ikke er tvunget til fysisk besigtigelse, så bør teksten i hvert fald gøres lidt mere klar, så dem, der skal læse loven – ejendomsmæglere og andre – rent faktisk forstår det. Det er jo altid generelt en god idé, at dem, loven vedrører, forstår den. Så med det forbehold støtter SF måske lovforslaget.

Kl. 14:30

Første næstformand (Leif Lahn Jensen):

Tak. Der er en enkelt kort bemærkning til hr. Pelle Dragsted. Værsgo.

Kl. 14:30

Pelle Dragsted (EL):

Det var blot i forhold til det her spørgsmål om fysisk besigtigelse. For jeg forstår godt de overvejelser, som kommer fra Forbrugerrådet Tænk. Men er vi nu sikre på, at det er en god idé ikke at have et krav om fysisk besigtigelse? Hvis vi nu forestiller os, at de her markeder bliver åbnet meget op, også på tværs af Europa, ønsker vi så egentlig, at der skal sidde en ejendomsmægler i Rumænien og måske kunne udbyde ejendomme her til en billig pris? Vi ved jo, at det, når der er ting, der skal oplyses, så kan stå på side 8 et eller andet sted, som man skal scrolle ned igennem på internettet, før man klikker ja. Er vi nu sikre på, at det er en god idé, at der ikke er et krav om besigtigelse, selv om Forbrugerrådet Tænk normalt er fornuftige mennesker?

Kl. 14:31

Første næstformand (Leif Lahn Jensen):

Ordføreren.

Kl. 14:31

Lisbeth Bech-Nielsen (SF):

Jeg har virkelig selv været i tvivl, og derfor synes jeg også, at vi i behandlingen af det her lovforslag skal dykke lidt mere ned i det. Som jeg forstår det, handler det i høj grad om køberrådgivningen. Man kan forestille sig den situation, at en køber og en sælger har fundet hinanden, og at køberen har været der og har besigtiget ejendommen og gerne vil købe den, men også gerne vil tilkøbe noget rådgivning, og så er det måske ikke nødvendigt, at en udbyder af juridisk rådgivning har været ude at besigtige ejendommen.

Men alle mine forbehold skyldes netop også, at jeg ikke synes, det er klarlagt godt nok, og som en bibemærkning deler jeg virkelig også hr. Pelle Dragsteds bekymring for, at vi har liberaliseret det her marked i den grad, som vi har. Det ville jeg ønske vi ikke havde. Men det er en større diskussion.

Kl. 14:32

Første næstformand (Leif Lahn Jensen):

Der er ikke flere spørgsmål, og jeg siger tak til ordføreren. Den næste ordfører er fru Betina Kastbjerg fra Danmarksdemokraterne. Velkommen.

Kl. 14:32

(Ordfører)

Betina Kastbjerg (DD):

Tak for det. I dag skal vi behandle et lovforslag, som vil bidrage til at skabe mere retfærdige rammer for både købere og sælgere af fast ejendom. Forslaget indeholder en række tiltag, der skal sikre en bedre beskyttelse af forbrugerne og samtidig skærpe sanktionsmulighederne for Disciplinærnævnet for Ejendomsmæglere.

Med dette forslag ønsker vi at indføre et forbud mod, at erhvervsdrivende, som har forfaldne ubetalte bøder udstedt af disciplinærnævnet, kan udøve formidlingsaktiviteter i forbindelse med salg af fast ejendom rettet mod eller udført for en forbruger. Samtidig vil disciplinærnævnet få nye sanktionsmuligheder, herunder muligheden for at udtale kritik i mindre alvorlige sager og at sanktionere ejendomsmæglere med en betinget frakendelse. Ændringen vil også modernisere reglerne for disciplinærnævnet og indføre en øvre grænse for, hvor mange personer en ansvarlig ejendomsmægler må føre tilsyn med. Samtidig indføres der nye regler for rådgivning og bistand i forbindelse med køb af fast ejendom. Alt i alt vil dette lovforslag bidrage til mere gennemsigtige og fair vilkår for alle parter på ejendomsmæglermarkedet.

Det skal dog bemærkes, at der rent tidsmæssigt er brug for at finde en passende implementering af forslaget, så branchen sikres de bedst mulige rammevilkår for at kunne leve op til de nye krav. Så vil jeg også godt lige nævne, at jeg også har fået den mail, hvor der kan være lidt tvivl om § 49, stk. 2, så det tænker jeg, at vi tager i udvalgsbehandlingen.

Kl. 14:34

Første næstformand (Leif Lahn Jensen):

Der er ingen korte bemærkninger, og vi siger tak til ordføreren. Den næste ordfører er hr. Lars-Christian Brask fra Liberal Alliance. Velkommen.

Kl. 14:34

(Ordfører)

Lars-Christian Brask (LA):

Tak. Jeg kan starte med vores konklusion i Liberal Alliance, og det er, at vi afventer vores stillingtagen. For som andre ordførere også har været inde på, er der jo den her § 49, stk. 2, der giver anledning til tvivl om hensigten med loven, og det giver også noget forvirring, med hensyn til om der er et krav om fysisk besigtigelse, og det kan skabe en unødig barriere for en sund og fri konkurrence, som vi ser det. Så det skal vi altså lige have belyst eller præciseret lidt nærmere, og vi har også stillet et spørgsmål direkte til ministeren, og det regner vi jo selvfølgelig med at vi får et svar på. For vi tror i bund og grund, at man – hvis man stiller det sådan lidt sort-hvidt op – hindrer fremdrift, udvikling og forbrugermuligheder, hvis man modsat beskytter den analoge branche, og det er vi i hvert fald ikke for.

Så vi håber, at loven kan tolkes sådan, at det giver øgede muligheder, og at der ikke nødvendigvis er en ejendomsmægler, hr. Pelle Dragsted, der sidder nede i Rumænien og sælger ejendomme. Men der er masser af muligheder med digitale medier og digitale distributionskanaler, og der er også mulighed for at opretholde en god og ordentlig service som ejendomshandler.

Kl. 14:35

Første næstformand (Leif Lahn Jensen):

Vi siger tak til ordføreren. Den næste ordfører er fru Mona Juul fra Det Konservative Folkeparti. Velkommen.

Kl. 14:35

(Ordfører)

Mona Juul (KF):

Tak for ordet. Der er meget lovgivning, der handler om at jagte nogle svindlere, og det gør det her lovforslag også. For der er tydeligvis nogle, der bare ikke kan finde ud af det, og som med deres ageren igen og igen ødelægger det for andre. Det kan resten af branchen og de danske forbrugere selvfølgelig ikke være tjent med. Det er i det her tilfælde ordentlige og redelige ejendomsmæglere, som smittes med andres dårlige ry, men ikke mindst også de danske borgere, som selvfølgelig skal kunne have tillid til den valgte ejendomsmægler i forbindelse med et boligkøb, et skelsættende og stort køb, som kræver mange overvejelser og god rådgivning, som man kan stole på.

Lovforslaget er blevet til på baggrund af en arbejdsgruppes anbefalinger, og jeg lytter og læser mig til, at der er fundet en god balance. Konservative støtter op om skærpede sanktionsmuligheder over for ejendomsmæglerbranchen.

Jeg vil dog i udvalgsarbejdet spørge ind til de elementer, der mest af alt minder om lidt dobbeltkonfekt. F.eks. giver det jo ikke mening både at have et forbud mod at drive ejendomsmæglervirksomhed, hvis man har forfaldne bøder udstedt af disciplinærnævnet, og så samtidig have offentlige lister over forfaldne bøder. Så er der jo også blevet nævnt en sag om, at vi skal have præciseret, om der er fysisk besigtigelse eller ej. Det skal der naturligvis ikke være et krav om. Lad os prøve at se, om vi ikke lige lander den. Det tror jeg helt sikkert. Konservative bakker op.

Kl. 14:37

Første næstformand (Leif Lahn Jensen):

Vi siger tak til ordføreren. Den næste ordfører er hr. Pelle Dragsted fra Enhedslisten. Velkommen.

Kl. 14:37

(Ordfører)

Pelle Dragsted (EL):

Tak, formand. Det her forslag handler jo ligesom andre forslag, vi har behandlet i dag, om at beskytte forbrugerne bedre, og i det her tilfælde dem, som skal købe en bolig. Der er jo desværre eksempler på ejendomshandlere, som har opført sig på en måde, som er uacceptabel, og som har bragt folk i knibe, og som – om jeg så må sige – ikke har reageret på de sanktioner, som er blevet lavet inden for de regelsæt, der er nu, men som har fortsat med den her adfærd igennem en længere periode og har bragt flere mennesker i knibe.

Det er jo baggrunden for det her forslag til lov, som nogle også kalder for Lex og så et navn, jeg ikke vil nævne herfra, og der er heller ikke nogen, der skal hænges ud. Men det handler jo grundlæggende om en adfærd, som vi har læst om i aviserne, og med det her lovforslag strammer man sanktionerne både i forhold til bøder og fængsel. Så åbner man også op for at kunne frakende muligheden for overhovedet at kunne fungere som ejendomsmægler eller rådgiver, og det er positivt. Det er en meget sårbar ting at skulle bruge et stort beløb på at købe en bolig, og man skal kunne vide, at den, man sidder over for, er professionel, redelig og ordentlig, og det er godt, når mennesker beskyttes. Man kan jo altid spørge, om det her så er en belastning af erhvervslivet osv. osv. Men i Enhedslisten har vi det nok generelt sådan, at vi, når de her modsætninger opstår, så stiller os på almindelige menneskers side. Det gør vi også i det her tilfælde, og derfor støtter vi forslaget.

Kl. 14:39

Første næstformand (Leif Lahn Jensen):

Vi siger tak til ordføreren. Den næste ordfører er fru Katrine Robsøe fra Radikale Venstre. Velkommen.

Kl. 14:39

(Ordfører)

Katrine Robsøe (RV):

Tak for det. Vi er også meget positive i Radikale. Det er nemlig, som jeg tror stort set at alle har sagt heroppefra, en kæmpestor beslutning, hvis man skal ud og købe fast ejendom. Det er et enormt beløb, og det er virkelig vigtigt, at man kan stole på dem, der skal hjælpe en i den proces. Det er jo ud fra den her arbejdsgruppes anbefalinger, og der er rigtig mange ting, der strammer op og får lavet nogle strammere regler over for dem, der snyder.

Men jeg vil godt lige bringe op her, at der jo faktisk er det med, at man nu får mulighed for at udtale kritik i de mindre alvorlige sager i stedet for at skulle komme med en advarsel. Jeg synes faktisk også, at den del er vigtig at få med, når vi taler om at sørge for at have en balance i forhold til de sanktionsmuligheder, der er, når man har med ejendomsmæglervirksomheder at gøre, altså at vi har begge dele på plads, så vi også kan hjælpe der, hvor det ikke er de største svindlere, men ting, som der bare skal rettes op på, så vi får styr på tingene.

Jeg deler ønsket om at få opklaret, hvad der præcis ligger i § 49, stk. 2. Jeg har også modtaget henvendelsen om det, og jeg tror, det vil være rigtig godt, at vi i hvert fald er helt sikre på, hvad den indebærer. Men i Radikale Venstre er vi meget positive over for lovforslaget.

Kl. 14:40

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Nick Zimmermann fra Dansk Folkeparti. Velkommen.

Kl. 14:41

(Ordfører)

Nick Zimmermann (DF):

Tak. Fast ejendom er jo selvfølgelig for de fleste danskere den allerstørste investering, man kan foretage i sit liv, og dermed siger det også sig selv, at det selvfølgelig skal være med ro i maven og med visheden om, at den ejendomsmægler, man benytter sig af, skal opføre sig ordentligt. Så Dansk Folkeparti stemmer derfor for.

Kl. 14:41

Første næstformand (Leif Lahn Jensen):

Vi siger tak til ordføreren. Og så er det erhvervsministeren. Velkommen til.

Kl. 14:41

Erhvervsministeren (Morten Bødskov):

Tak for det, formand. Og tusind tak for opbakningen og for de bemærkninger, der har været til lovforslaget. Det skal jeg vende tilbage til.

Som flere har sagt, nedsatte erhvervsministeren som en reaktion på en række spektakulære sager, kan man rolig sige, i ejendomsbranchen – som mange af jer sikkert husker tydeligt endnu – en arbejdsgruppe, som skulle undersøge, om der var behov for andre eller skærpede sanktionsmuligheder for Disciplinærnævnet for Ejendomsmæglere. Lovforslaget, som vi behandler her i dag, er så resultatet af arbejdsgruppens anbefalinger.

Lad mig fremhæve de centrale punkter i lovforslaget. Først og fremmest udvider og skærper vi disciplinærnævnets sanktionsmuligheder, for det må være rimeligt, at man ikke bare kan fortsætte med business as usual, hvis man ikke retter op på de fejl, man har begået. Vi indfører et forbud mod, at ejendomsmæglere med forfaldne ubetalte bøder til disciplinærnævnet må formidle salg af fast ejendom for eller rettet imod forbrugere. En overtrædelse af det forbud vil kunne straffes med bøde eller i særlig grove eller gentagne tilfælde med fængsel i op til 4 måneder. Samtidig vil vi offentliggøre en liste over ejendomsmæglere og ejendomsformidlingsvirksomheder, der har forfaldne ubetalte disciplinærbøder. Disciplinærnævnet får derudover en mulighed for at sanktionere ejendomsmæglere med en betinget frakendelse med en prøvetid på mellem 1 og 5 år.

En anden vigtig ændring er, at vi genindfører regler om erhvervsmæssig rådgivning og bistand i forbindelse med køb af fast ejendom, den såkaldte køberrådgivning. I dag kan køberrådgiver ikke indbringes for Disciplinærnævnet, og vi synes faktisk, det er problematisk, at det så at sige kun er den ene side af rådgivningen, altså sælgers ejendomsmægler, og ikke den anden side i form af køberrådgiver, der kan indbringes for disciplinærnævnet. Vi foreslår derfor, at godkendte ejendomsmæglere fremover skal kunne indbringes for nævnet, uanset om de yder rådgivning eller bistand ved køb eller salg.

Med lovforslaget foreslår vi også en øvre grænse for, hvor mange personer en ansvarlig ejendomsmægler kan føre tilsyn med. Personer, som ikke er godkendte ejendomsmæglere, er underlagt den ansvarlige ejendomsmæglers tilsyn, men kan ikke selv ifalde et disciplinært ansvar. Det betyder, at der i dag faktisk kan være et incitament til ikke at blive godkendt ejendomsmægler, fordi man så kan undgå at blive indbragt for disciplinærnævnet, og det er selvfølgelig ikke hensigtsmæssigt. Med fastsættelsen af en lovbestemt grænse ønsker vi at motivere flere til at uddanne sig og registrere sig som ejendomsmæglere og dermed øge kvaliteten af ydelser, der gives til forbrugerne.

Endelig foreslår vi – og jeg husker ikke rigtig, om det har været fremme, men det er trods alt vigtigt for den enkelte borger – at gebyret på 250 kr. for at indbringe en klage for Disciplinærnævnet for Ejendomsmæglere afskaffes. Og det er jo vigtigt, for så er der i hvert fald ikke det element tilbage, der afholder forbrugere fra at indbringe sager for disciplinærnævnet.

Med de ord ser jeg frem til den fortsatte behandling i Folketinget. Jeg vil dog gerne lige knytte en bemærkning til det, som har været fremme i et spørgsmål, som Forbrugerrådet Tænk har rettet til hele gruppen af ordførere. Og vi har også fået henvendelsen, så vi har været i dialog med Forbrugerrådet Tænk. Og vi kan sagtens udrede det, som måtte være en misforståelse, og også helt klart være med til at tydeliggøre lovforslaget.

Lad os kigge på, hvad det her handler om. I dag har ejendomsmæglere en undersøgelsespligt, og derfor – langt nede i teksten – kan det således være i strid med god ejendomsmæglerskik, såfremt en ejendomsmægler foretager værdiansættelse af en ejendom uden fysisk besigtigelse. Inden man kommer dertil, er der en række ting, der kan og skal være opfyldt. Det ændrer vi ikke på med reglerne, men med lovforslaget indføres lignende regler for værdiansættelse af en ejendom på vegne af en køber. Det er det, der er centralt her. Og derfor medvirker vi meget gerne til, at det her bliver afklaret, for det, vi vil, er, at vi i forhold til situationer, hvor køber ikke efterspørger en decideret vurdering af ejendommen, men alene et pristjek af salgsprisen, indfører en oplysningspligt. Og det er ikke at ligestille med et krav om besigtigelse. Det kan vi sagtens afklare, således at der bør være tryghed omkring det, og vi er som sagt også i dialog med Forbrugerrådet Tænk om det.

Det udborer vi gerne i udvalgsbehandlingen. Og det er vigtigt at holde fokus på, at der er forskel på undersøgelsespligten og oplysningspligten her. Tak for ordet, formand.

Kl. 14:47

Første næstformand (Leif Lahn Jensen):

Vi siger tak til ministeren. Der er ingen spørgsmål.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

22) 1. behandling af lovforslag nr. L 106:

Forslag til lov om ændring af lov om erhvervsfremme og lov om dansk turisme. (Regulering af det nationale standardiseringsorgan i Danmark og udpegninger til Det Nationale Turismeforum og Dansk Turismes Advisoryboard).

Af erhvervsministeren (Morten Bødskov).

(Fremsættelse 12.04.2023).

Kl. 14:47

Forhandling

Første næstformand (Leif Lahn Jensen):

Forhandlingen er åbnet. Den første ordfører er hr. Per Husted fra Socialdemokratiet. Velkommen.

Kl. 14:47

(Ordfører)

Per Husted (S):

Tak, formand. Der er to dele i det her.

Først er der en ændring af lov om erhvervsfremme, hvor der har vist sig at være et behov for ændring af det nationale standardiseringsprogram. Det er noget, som er meget vigtigt for både virksomheder, myndigheder og forbrugere. Ændringen berører fonden Dansk Standard. Der er nogle præciseringer af konkrete krav til fondens bestyrelsesmedlemmers kompetencer og erfaringer, og der bliver øgede muligheder for tilsyn med fondens økonomi og regnskaber. Det er sket på baggrund af nogle uhensigtsmæssigheder i aflønningen af en direktør samt uklarheder i aftaler omkring en direktør. Det skal rettes op. Den anden del omhandler Det Nationale Turismeforum og Dansk Turismes Advisory Board. Forslaget skal gøre det lettere at fastholde kompetencer og genudpege medlemmer til de organer, der er der.

Når vi kigger på høringssvarene, er der generelt meget stor opbakning til begge dele. Dansk Erhverv, Forbrugerrådet Tænk og ingeniørforeningen IDA bemærker dog, at det nationale standardiseringsråd har monopol på udviklingen af standarder i Danmark, og at det derfor selvfølgelig er ekstra vigtigt at have fokus på, at organet styres kvalificeret, og at der stilles krav til den organisation, der er udpeget til at være vores nationale standardiseringsråd. Det er der taget hensyn til i forslaget.

Dansk Erhverv efterspørger konkret, at der i lovforslaget indsættes en nærmere beskrivelse af standardiseringsrådets public service-opgaver. Om det er relevant at behandle i forbindelse med det her, må vurderes. I ordene fra ministeriet er der stor forståelse for det, og det er måske noget, der bør indarbejdes. Ud over de kommentarer, der var her, er der også en interesse i at få etableret et rådgivningsråd i forbindelse med dansk standardisering. Det falder uden for lovforslaget her, men jeg synes, at det er helt relevant at tage op i en andenrevision af selve lovgivningen.

I forhold til den anden del om Det Nationale Turismeforum og Dansk Turismes Advisory Board er der ikke kommet så mange høringssvar. Dog er der nogle af interessenterne, som ikke er repræsenteret i dag, og som ønsker at få repræsentation i selve bestyrelsessammensætningen af rådet. Det kan selvfølgelig være relevant, men det har ikke noget med det her lovforslag at gøre. Det bør indgå i en fremtidig revision af selve loven.

Samlet kan vi fra Socialdemokratiet støtte op om det, og vi ser frem til den videre udvalgsbehandling, der kommer. Tak for ordet.

Kl. 14:51

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Hans Andersen fra Venstre. Velkommen til.

Kl. 14:51

(Ordfører)

Hans Andersen (V):

Med lovforslaget vil vi give bedre muligheder for at fastholde kompetencer i Det Nationale Turismeforum og i Dansk Turismes Advisory Board, og samtidig vil vi styrke rammerne for det nationale standardiseringsorgan. Medlemmerne af Det Nationale Turismeforum og Dansk Turismes Advisory Board bliver udpeget af erhvervsministeren efter indstilling fra forskellige organisationer og myndigheder. Som også den socialdemokratiske ordfører på udmærket vis har redegjort for, er der nu udfordringen, at på nuværende tidspunkt kan medlemmerne af de to fora udpeges for 4 år, og så må de genudpeges én gang. Disse begrænsninger skaber udfordringer, da bestyrelsesforpersonerne i både Visitdenmark, Wonderful Copenhagen og Dansk Kyst- og Naturturisme er lovbestemte medlemmer af Det Nationale Turismeforum. I disse organisationer kan de sidde længere end 8 år som bestyrelsesforpersoner, og vi kan jo ende i en situation, hvor lovbestemte medlemmer af Det Nationale Turismeforum ikke kan udpeges.

Med det her lovforslag vil vi gøre det muligt at genudpege medlemmer og forpersoner i Det Nationale Turismeforum og i Dansk Turismes Advisory Board. Dermed kan den lovbestemte medlemssammensætning i Det Nationale Turismeforum overholdes, og samtidig gør vi det lettere at fastholde kompetencer i Det Nationale Turismeforum og i Dansk Turismes Advisory Board. Og jeg vil bare sige, at Venstre er meget optaget af, at det lykkes med den her proces, for vi har brug for, at vi har alle kompetencer på plads, når vi i fællesskab skal udvikle vores turisme og dermed også skabe grobund for fortsat vækst.

Så er der den anden del af lovforslaget. Det er reguleringen af det nationale standardiseringsorgan. Der er det jo sådan, som også den socialdemokratiske ordfører redegjorde for, at med lovforslaget vil vi styrke rammerne for relationen mellem det nationale standardiseringsorgan og Erhvervsministeriet som myndighed. Forslaget stiller konkrete krav til bestyrelsesmedlemmernes kompetencer og erfaring, og forslaget giver samtidig bedre mulighed for at føre tilsyn med organets økonomi og regnskab.

Lovforslagets del om regulering af det nationale standardiseringsorgan skal sikre, at det nationale standardiseringsorgan styrkes med fokus på erhvervslivet og det omgivende samfunds interesser. Med den regulering, man har i dag, er det jo ikke muligt at føre tilsyn med, hvordan den organisation, der er udpeget som nationalt standardiseringsorgan, forvalter de indtægter, der følger af at have eneret på at udvikle og sælge europæiske og internationale standarder i Danmark. Dertil kan der jo heller ikke føres tilsyn med lønniveauer og sparsommelighed i organisationen. Derfor har vi brug for med det her lovforslag, at der kan indføres krav til kompetencer og relevant erfaring for medlemmerne af bestyrelsen af den her organisation, således at de på kompetent vis og med sparsommelighed kan varetage rollen som nationalt standardiseringsorgan.

Det er essensen af det her lovforslag, og med det, jeg har fremført i dag, vil Venstre støtte lovforslaget.

Kl. 14:54

Første næstformand (Leif Lahn Jensen):

Der er ingen korte bemærkninger. Vi siger tak til ordføreren, og den næste ordfører er fru Charlotte Bagge Hansen fra Moderaterne. Velkommen.

Kl. 14:54

(Ordfører)

Charlotte Bagge Hansen (M):

Tak for ordet, formand. I dag skal vi behandle lovforslag nr. L 106, der skal sikre styringen af det nationale standardiseringsorgan, Dansk Standard, samt ændre loven om dansk turisme. Den første del af forslaget omhandler Dansk Standard. Dansk Standard er en institution, der har monopol på at udvikle og sælge europæiske og internationale standarder i Danmark. Derfor er det også vigtigt, at der kan føres tilsyn med den.

Som lovgivningen er nu, kan der ikke føres tilsyn med, hvordan Dansk Standard forvalter deres indtægter og lønniveauer. Det manglende tilsyn viste sig også at have konsekvenser i 2022, da det blev opdaget, at der var tilfælde med uforholdsmæssig høje lønninger. Med dette lovforslag sikres det, at tilsynet med Dansk Standard styrkes, så det kan arbejde mere omkostningseffektivt. Det mener vi både er til gavn for erhvervslivet og samfundet.

Den anden del af lovforslaget omhandler Det Nationale Turismeforum. Den her del af forslaget har til formål at sikre, at den lovbestemte medlemssammensætning i Det Nationale Turismeforum kan overholdes, og at medlemmerne i forummet og i Dansk Turismes Advisory Board kan genudpeges. Det tiltag gør det nemmere at fastholde kompetencer og genudpege medlemmer.

Det er utrolig vigtigt, da turisme er et rigtig, rigtig vigtigt erhverv, specielt ude i Vandkantsdanmark. Det er vigtigt, vi har de bedste kompetencer; det er vigtigt, vi har de dygtigste mennesker til at fremme vores turisme i Danmark, da indtægtskilden er væsentlig ude i landdistrikterne.

Alt i alt synes vi i Moderaterne, at det er et godt lovforslag, og vi stemmer naturligvis for. Tak for ordet.

Kl. 14:56

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Lisbeth Bech-Nielsen fra SF. Velkommen.

Kl. 14:57

(Ordfører)

Lisbeth Bech-Nielsen (SF):

Det her lovforslag handler om to ting, nemlig regulering af det nationale standardiseringsorgan i Danmark, Dansk Standard, og udpegning til Det Nationale Turismeforum og Dansk Turismes Advisory Board. Mine kolleger har redegjort godt for forslagene. Jeg vil fokusere på udpegningen af medlemmer til Dansk Standard.

Der bliver lavet en del om på det, og jeg synes, at der har været nogle høringssvar, der med rette har haft fokus på, hvorfor arbejdstagerne ikke bliver repræsenteret i den her nye form. Derfor vil jeg i løbet af processen her også stille nogle spørgsmål til ministeren, nemlig om, hvilke overvejelser der har ligget bag at lade Dansk Industri, Dansk Erhverv og Forbrugerrådet Tænk indstille medlemmer til bestyrelsen i Dansk Standard; ikke fordi jeg personligt synes, det er underligt, men der mangler nogle, der repræsenterer arbejdstagernes interesser.

Tidligere har Standardiseringspolitisk Forum udpeget to medlemmer af bestyrelsen, og her var der en bred gruppe af interessenter repræsenteret blandt arbejdstagerne. Og hvis ministeren mener, at det er af afgørende betydning, at både Dansk Industri og Dansk Erhverv har indstillingsret, hvilket også vil give mening, så håber jeg, at ministeren vi anse det som en mulighed at nedsætte antallet af direkte udpegede af ministeren fra seks til fem medlemmer og så lade en organisation, som repræsenterer arbejdstagerne, komme med en indstilling til bestyrelsespost.

Derudover har der også været flere høringssvar, der fokuserer på længden og på overgangsperioden, og der synes jeg, at Forbrugerrådet Tænk kommer med et godt ændringsforslag. De opfordrer nemlig til – både af hensyn til bestyrelsens virke og sammensætning, og for at der også er de rette kompetencer til stede i forhold til den nye lov – at 2024 skal være overgangsperioden, så der pr. 1. januar 2025 sidder en komplet bestyrelse udpeget efter de nye krav i loven. Det er lidt mærkeligt at lave nogle store ændringer, og så skal folk sidde der i flere år efter. Det giver mere mening at have en skæringsdato. Og så vil der selvfølgelig være mange af de dygtige mennesker, der vil kunne blive genudpeget, men det vil i det mindste blive foretaget med de nye krav in mente.

Så det er nogle af de ting, som vi i SF gerne lige vil have vendt i udvalgsarbejdet.

Kl. 15:00

Første næstformand (Leif Lahn Jensen):

Vi siger tak til ordføreren. Den næste ordfører er fru Betina Kastbjerg fra Danmarksdemokraterne.

Kl. 15:00

(Ordfører)

Betina Kastbjerg (DD):

Tak for ordet. Med dette forslag er det hensigten, at styringen af det nationale standardiseringsorgan styrkes til gavn for erhvervslivet og det omgivende samfunds interesser, og at det derudover opererer omkostningseffektivt og til gavn for dansk erhvervsliv og det øvrige samfunds interesser. Ydermere har lovforslaget til formål at sikre, at den lovbestemte medlemssammensætning i Det Nationale Turismeforum kan overholdes, og at medlemmerne i forummet og i Dansk Turismes Advisory Board kan genudpeges, således at de respektive organisationer ikke er nødsaget til at udskifte organisationens mest kvalificerede repræsentanter.

Danmarksdemokraterne støtter forslaget, da lovforslaget sikrer, at standarder og standardisering er effektive politiske redskaber på europæisk plan. Forordningen sigter konkret mod at understøtte et virkningsfuldt og effektivt europæisk standardiseringssystem. Derudover vil vi med dette forslag sikre, at genudpegningen af medlemmerne og formænd i Det Nationale Turismeforum og i dets rådgivende organ Dansk Turismes Advisory Board sker mest hensigtsmæssigt. Jeg ved godt, at der i forslaget står forpersoner, men det ord ligger altså meget langt fra, hvad jeg vil udtale.

Dog vil jeg gerne gøre opmærksom på, at der i høringssvarene til forslaget foreslås at se på, om eksempelvis Danmarks Restauranter & Caféer samt relevante myndigheder – det er et forslag fra Dansk Erhverv – skal have plads i Dansk Turismes Advisory Board. Vi vil derfor gerne i det videre udvalgsarbejde lægge op til, at der ses på, om konstellationen af Dansk Turismes Advisory Board kan optimeres yderligere, f.eks. ved at inkludere aktører, som ikke er med i dag.

Kl. 15:01

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Lars-Christian Brask fra Liberal Alliance. Velkommen.

Kl. 15:01

(Ordfører)

Lars-Christian Brask (LA):

Tak for det. Det er jo ikke et lovforslag, der kommer til at skabe hverken revolution eller oprør i mindre målestok. Det, der er i lovforslaget, kan vi i Liberal Alliance sagtens stå på mål for, også selv om skæringsdagen bliver overskredet, ved at man bare bliver videreført ved at sidde i bestyrelsen. Vi overlader det trygt til erhvervsministeren og hans departement at få foretaget de ting, der skal foretages efter det, der står i loven. Så vi støtter det.

Kl. 15:02

Første næstformand (Leif Lahn Jensen):

Vi siger tak til ordføreren. Næste ordfører er fru Mona Juul fra Det Konservative Folkeparti. Velkommen.

Kl. 15:02

(Ordfører)

Mona Juul (KF):

Tak for ordet. Det er et lille, men vigtigt lovforslag, der dels skal sikre, at ministeren kan genudpege medlemmer og forpersoner i Det Nationale Turismeforum og Dansk Turismes Advisory Board, dels skal regulere relationen mellem det nationale standardiseringsorgan og den ansvarlige myndighed. Det er dæleme vigtigt, at vi stiller krav til kompetencer og relevant erfaring for medlemmer af bestyrelsen for den organisation, der varetager rollen som national standardiseringsorgan. Og det er dæleme vigtigt, at man kan have tillid til, at det nationale standardiseringsorgan drives professionelt og på økonomisk forsvarlig vis.

I baggrundsmaterialet er der listet et par af mine spørgsmål til ministeren vedrørende strategi for bæredygtig udvikling af dansk turisme. Lad mig derfor lige benytte lejligheden til at minde ministeren om altid, altid at huske at have politisk fokus på vores turisme- og oplevelsesøkonomi. Der er ikke noget, der kommer af sig selv, og jeg ser fortsat uforløst potentiale i den branche. Som jeg for nylig har skrevet om, er turismen med til at skabe mere. Det er med til at skabe mere vækst, ikke bare for sig selv, men for mange afledte brancher. Uden hoteller, ingen gæster. Uden gæster, ingen butikker. Uden butikker, ingen levende byer. Det er bare for tage et eksempel. Jeg mener, at det er en kæmpe styrke, men samtidig måske det, der gør, at branchen kan være lidt sværere at få hold på end mange andre af vores styrkepositioner.

Så når turisme som erhverv er mere vertikalt end horisontalt, stilles der ganske enkelt andre krav, bl.a. at strategien skal være stærk nok til at have et nationalt afsæt. Jeg tænker, at de mange decentrale snakke med fordel kunne løftes op i en fælles vækstplan. Det kunne være spændende at høre mere til ministerens tanker herom.

I mellemtiden bakker vi selvfølgelig op om dagens forslag.

Kl. 15:04

Første næstformand (Leif Lahn Jensen):

Jeg vil lige pointere, at der var et par ord i talen, vi normalt ikke bruger. Men udover det er der ikke spørgsmål, så jeg siger mange tak til ordføreren. Tusind tak. Vi siger velkommen til den næste ordfører, hr. Pelle Dragsted fra Enhedslisten. Værsgo.

Kl. 15:04

(Ordfører)

Pelle Dragsted (EL):

Man skal ikke skamme sig over at blive irettesat af formanden. Det har vi alle sammen prøvet, op til flere gange, når man ikke er helt, helt korrekt.

Det her forslag har jo to dele. Jeg vil først og fremmest beskæftige mig med spørgsmålet om Dansk Standard, som jo er en vigtig aktør og organisation, som har at gøre med standardisering, altså de her iso-certificeringer og andet, som gør, at man f.eks. kan handle på tværs af grænser og ved, at man får den kvalitet og det indhold, som man forventer. Så det er ganske vigtigt; det er faktisk hele forudsætningen for meget af den samhandel, der foregår internationalt. Og derfor er det heller ikke nogen ligegyldig organisation.

Baggrunden for det her lovforslag er jo nok den skandale, som ramte Dansk Standard for noget tid siden, hvor det kom frem, at direktøren havde aftalt med bestyrelsesformanden at tildele sig selv en fratrædelsesordning på 22 mio. kr., som ud fra sådan normale standarder selv i ganske gavmilde foretagender nok lige var at tage munden for fuld, hvis vi skal sige det mildt. Og det er så det, tror jeg, der har fået regeringen til at genbesøge den regulering, der er af den her organisation, Dansk Standard.

Det er jo grundlæggende på en måde lidt mærkeligt, at en opgave, som man godt kunne mene var en form for myndighedsopgave, er placeret i en erhvervsdrivende fond og ikke i en eller anden form for politisk reguleret organisation eller i hvert fald i en form, hvor der var en større politisk indflydelse på dens arbejde. Det er, særlig fordi det jo altså også er en fond, som man må sige også økonomisk er en vis belastning for dele af erhvervslivet, og hvor der selvfølgelig er en interesse i, at byrderne ikke bliver for store, eller at der ikke går for meget forretning i det fra fondens side.

Men man kan sige, at med det her forslag rykker man Dansk Standard en anelse tættere på, i og med at man får en stærkere regulering, både af, hvem der sidder i bestyrelsen, og derved ad den vej kan øve indflydelse, men jo altså også ved, at man får et direkte tilsyn med den økonomiske drift af fonden, som man ikke har haft, siden den blev omdannet til en fond. Og det synes jeg og Enhedslisten er rigtig fornuftigt.

Der er dog nogle bekymringer i forhold til lovforslaget fra vores side. Den ene har også været nævnt af andre ordførere, og det er spørgsmålet om, hvem det er, der så skal udpege til den her bestyrelse. Og der synes vi, det er problematisk, at det kun er arbejdsgiversiden i erhvervslivet, som får lov at indstille til bestyrelsen, altså så vidt jeg husker, er det Dansk Erhverv og Dansk Industri, og at lønmodtagernes organisationer ikke får lov til at indstille. Og det er ikke bare, fordi vi i Enhedslisten har stor sympati for lønmodtagerne. Det er, fordi der faktisk nogle gange kan være interessemodsætninger mellem lønmodtagersiden og arbejdsgiversiden i de her spørgsmål om certificering.

En anden organisation, som også har undret sig over, at de ikke har indstillingsret, er jo Ingeniørforeningen IDA, som også er en organisation, som spiller en central rolle på det her område. Derfor kan man godt undre sig lidt over, at man har valgt de aktører, som man har, særlig, synes jeg, fordi der lidt er tale om noget dobbeltkonfekt. For på den ene side sidder de her organisationer altså i det her advisoryboard, som kommer nu, og på den anden side indstiller de også til bestyrelsen. Det virker lidt mærkeligt, at man både sidder i bestyrelsen og sidder i det rådgivende organ, som skal rådgive bestyrelsen. Så det synes vi måske ikke er så godt gennemtænkt, og vi vil nok bede om teknisk hjælp til nogle ændringsforslag til lovforslaget, med mindre, selvfølgelig, at ministeren overbevisende kan redegøre for, hvorfor det er tilfældet, at kun arbejdsgiversiden og ikke lønmodtagersiden skal være repræsenteret her. Tak for ordet.

Kl. 15:08

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Katrine Robsøe fra Radikale Venstre. Værsgo.

Kl. 15:08

(Ordfører)

Katrine Robsøe (RV):

Tak for det. Jeg skal gøre det kort. Radikale Venstre kan også godt støtte lovforslaget. Vi synes, det er fornuftigt, at vi naturligvis – også på den baggrund i forhold til Dansk Standard, standardiseringsorganet – får strammet op den vej rundt, og samtidig synes vi også, at det er rigtig fornuftigt, at man giver mulighed for, at man kan genudpege medlemmerne af Det Nationale Turismeforum og Dansk Turismes Advisory Board, så vi rent faktisk ikke laver unødvendige udskiftninger bare for at skifte ud, men at vi rent faktisk har de bedste kompetencer siddende i nogle af de råd, som er ret vigtige for et meget vigtigt erhverv her i Danmark også. Så Radikale støtter forslaget.

Kl. 15:09

Første næstformand (Leif Lahn Jensen):

Vi siger tak til ordføreren. Så er det erhvervsministeren. Velkommen.

Kl. 15:10

Erhvervsministeren (Morten Bødskov):

Tak for det, formand, og tak for bemærkningerne til lovforslaget. Som det også har været fremme, handler lovforslaget jo overordnet om to ting: 1) at styrke rammerne for det nationale standardiseringsorgan og 2) at give bedre muligheder for at fastholde kompetencer i Det Nationale Turismeforum og i Dansk Turismes  Advisoryboard, som det hedder.

Først vil jeg sige lidt om det nationale standardiseringsorgan. Standarder er helt centrale for vores virksomheder, for myndighederne og også for forbrugerne. De danner så at sige en fælles ramme eller et fælles sprog, om man vil, som gør, at vi forstår tingene ens. De gør, at tingene virker, således at pæren ikke bare kan bruges og sælges i Danmark, men at den også passer i fatningen i andre lande. Det er ret godt, for hvis man har tænkt sig at ville producere elpærer, er det jo fint, at man også kan sælge dem uden for landets grænser. Det er derfor, at vi har det her organ.

I Danmark har vi så et organ, der udvikler og sælger standarder. Det er så Fonden Dansk Standard. Via organet betaler virksomheder, universiteter og eksperter for at deltage i udviklingen af standarder, og det er også igennem organet, at de så køber standarderne. Derfor skal vi selvfølgelig sikre, at det drives så omkostningseffektivt og så kompetent som overhovedet muligt, og det her lovforslag skal styrke rammerne for relationen mellem det nationale standardiseringsorgan og Erhvervsministeriet som myndighed. Det gør forslaget ved at stille konkrete krav til bestyrelsesmedlemmernes kompetencer og erfaring, og forslaget giver samtidig bedre mulighed for tilsyn med organets økonomi og regnskab. Vi skal stille krav, fordi organet har en særlig privilegeret position i Danmark – det giver sig selv – og som det også har været fremme, var der sidste år en sag om afskedigelsen af den daværende direktør, der gav anledning til en række overvejelser, kan man roligt sige, om rammerne for styringen af organet.

Den offentlige høring har vist, at der er bred opbakning til lovforslaget, og lovforslaget har generelt fået en positiv modtagelse fra interessenterne, og jeg har noteret mig, at flere af organisationerne gerne vil have, at vi nedsætter et interessentforum. Som det også har været fremført heroppe fra talerstolen, er det klart, at når man åbner for dialog om organer af den her karakter, er der nogen, der lige pludselig finder ud af, at det måske kunne være interessant at sidde der. Det vil vi gerne være med til at honorere ved at lave et interessentforum, således at vi kan samle interessenter og interesser tættere i det her forum. Så det ønske, der har været fra forskellige interessenter på området her, om et interessentforum, altså at vi nedsætter det her interessentforum, er et ønske, jeg bakker op om, fordi det er vigtigt, at organet også i fremtiden inddrager og hører sine interessenter.

Hvis vi ser på ændringerne, bliver det med lovforslaget for det første muligt at føre et udvidet tilsyn med regnskaber, så vi altid kan få et dækkende statusbillede. For det andet fastsættes der et loft over den øverste direktions vederlag, samtidig med at der indføres mulighed for at gennemføre juridisk-kritisk revision. For det tredje stilles der krav til bestyrelsesmedlemmernes kompetencer og erfaringer. Og for det fjerde kan der jo så nu nedsættes det her interessentforum, som jeg omtalte tidligere, i form af et advisoryboard, som skal rådgive organet.

Derudover sætter forslaget rammer om udpegninger fra regeringens side, om man vil. Erhvervsministeren udpeger to medlemmer ud fra en samlet betragtning om at have de profiler og kompetencer, som bestyrelsen nu kan styrkes med. Erhvervsministeren udpeger så fire medlemmer efter indstilling fra interessenter og organet selv. Det er en vigtig balance at holde fast i.

Kl. 15:14

Med lovforslaget vil vi som sagt også gøre det lettere at fastholde kompetencerne i Det Nationale Turismeforum og Dansk Turismes Advisoryboard. Medlemmerne kan også her udpeges af erhvervsministeren og efter indstilling fra forskellige organisationer og myndigheder. Lige nu er det sådan, at medlemmerne af de to fora kan udpeges for 4 år, og så må de kun genudpeges én gang. Det skaber pænt sagt nogle udfordringer, da bestyrelsesforpersonerne i Visitdenmark, Wonderful Copenhagen og Dansk Kyst- og Naturturisme er lovbestemte medlemmer af Det Nationale Turismeforum. De kan sidde længere end 8 år som bestyrelsesforpersoner for de respektive organisationer, og uden en lovændring kan vi dermed ende i en situation, hvor lovbestemte medlemmer af Det Nationale Turismeforum ikke kan udpeges. Det er ikke hensigtsmæssigt.

Derudover er der hensynet til, at organisationerne ikke kan fastholde deres mest kvalificerede repræsentanter, og som flere har været inde på, er det her område afgørende. Det er et område i stor vækst, og derfor er det vigtigt, at vi fastholder kompetencerne. Lovforslaget gør det derfor muligt at genudpege medlemmer og forpersoner i Det Nationale Turismeforum og i Dansk Turismes Advisoryboard, bl.a. så den lovbestemte medlemssammensætning i Det Nationale Turismeforum kan opretholdes.

Den offentlige høring har vist opbakning til lovforslaget. Der er stor og bred forståelse for, at vi har brug for at fastholde kompetencer i Det Nationale Turismeforum og i Dansk Turismes Advisoryboard, og med de her ord ser jeg frem til den videre behandling af forslaget i folketingsudvalget. Tak for ordet.

Kl. 15:15

Første næstformand (Leif Lahn Jensen):

Tak for det. Der er en enkelt, der har ønsket en kort bemærkning. Hr. Pelle Dragsted, værsgo.

Kl. 15:16

Pelle Dragsted (EL):

Spørgsmålet går på bestyrelsens sammensætning. Jeg kan godt læse ud fra lovforslaget læse, at man nedsætter et interessentforum – det er der jo allerede i dag, men man ændrer reglerne for det med det her advisoryboard, hvor de her lønmodtagerorganisationer så kan få repræsentation. Men det ændrer jo ikke ved, at det stiller dem i en mindre indflydelsesrig rolle, kan man sige, at de ikke har indstillingsret til selve bestyrelsen – særlig når man jo fjerner det her advisoryboards mulighed for at være med til at udpege bestyrelsesmedlemmerne.

Så det er ligesom Erhvervsministeriet – og det tror jeg formentlig er klogt – der indstiller den her bestyrelse. Men hvorfor er det, at en socialdemokratisk erhvervsminister ikke lytter til de høringssvar, som er kommet fra nogle af de store lønmodtagerorganisationer, som er optaget af det her område, og som siger: Det bliver skævt, hvis det kun er erhvervsorganisationerne og forbrugerorganisationerne, der har mulighed for at indstille?

Kl. 15:17

Første næstformand (Leif Lahn Jensen):

Ministeren.

Kl. 15:17

Erhvervsministeren (Morten Bødskov):

Vi synes ikke, det er skævt, og vi synes, vi kompenserer ved at lave et stærkere interessentforum, således at man kan fastholde og styrke dialogen om det, som organet her udarbejder. Så vi synes ikke, at der ligger nogen form for konflikt af nogen art, tværtimod, og derfor er der efter vores opfattelse ikke noget grundlag for at ændre selve bestyrelsessammensætningen. Og jeg er glad for, at hr. Pelle Dragsted trods alt også er enig i, at det er vigtigt at trække det lidt tættere til erhvervsministeren, når det handler om udpegelsen til bestyrelsen, fordi det er her, der har været problemer, og det har vi behov for at få gjort noget ved.

Kl. 15:17

Første næstformand (Leif Lahn Jensen):

Spørgeren.

Kl. 15:17

Pelle Dragsted (EL):

Nu har vi bare en tradition i Danmark i en lang række bestyrelser af den her karakter for, at man har repræsentation fra både arbejdsgiverside og lønmodtagerside, og derfor undrer det mig bare, at netop en socialdemokratisk erhvervsminister ikke ser behovet. For det er jo klart, at der er en skævhed, når det er sådan, at i det ene tilfælde får Dansk Erhverv og Dansk Industri både repræsentation i det her advisoryboard og indstillingsret til bestyrelsen, mens lønmodtagersiden kun sidder i det advisoryboard. Er ministeren ikke enig i, at der er en forskellig behandling? Og hvad er årsagen til, at man ikke efterkommer det høringssvar fra lønmodtagernes organisationer?

Kl. 15:18

Første næstformand (Leif Lahn Jensen):

Ministeren.

Kl. 15:18

Erhvervsministeren (Morten Bødskov):

Altså, nu er der i udgangspunktet ikke nogen, der får forringet deres muligheder – tværtimod er der nogen, der får et nyt interessentforum, som de får lov til at sidde i. Det er da udmærket, og det er sådan set det, der er svaret på den diskussion, der har været. For én ting er, at det gælder dele af fagbevægelsen – det er jo helt fair – noget andet er, at der er andre organisationer, som også ønsker at være med. Og måske er det godt, at man trækker det op i sådan et interessentforum, hvor man så styrker dialogen mellem bestyrelsen og det interessentforum om udviklingen af standarder. Det synes vi er en fair balance.

Kl. 15:18

Første næstformand (Leif Lahn Jensen):

Der er ikke flere bemærkninger. Vi siger tak til erhvervsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

23) Forhandling om redegørelse nr. R 10:

Ældreministerens redegørelse om ældreområdet 2023.


(Anmeldelse 29.03.2023. Redegørelse givet 29.03.2023. Meddelelse om forhandling 29.03.2023).

Kl. 15:19

Første næstformand (Leif Lahn Jensen):

Vi skal nu i gang med en redegørelsesdebat, og det indebærer, at ordførerne skal rykke frem på de forreste rækker og logge sig ind.

Vi holder lige en kort pause.

Vi siger tak til de gode folk, der har hjulpet os.

Så går vi i gang med forhandlingen, og den første ordfører er fru Birgitte Vind fra Socialdemokratiet. Velkommen.

Kl. 15:21

Forhandling

(Ordfører)

Birgitte Vind (S):

Tak til formanden. Jeg skal lige se, om den her lave pult kan komme lidt højere op. Tak for ordet. Jeg er vikar for vores ældreordfører, Annette Lind, i dag. Tak til ministeren for årets ældrepolitiske redegørelse. Den ældrepolitiske redegørelse er en god anledning til at gøre status over ældreområdet og se fremad og se på de opgaver, som ligger foran os.

For Socialdemokratiet er en god og værdig ældrepleje helt centralt, og det skal være trygt at blive gammel, men man skal ikke også miste sin frihed og selvbestemmelse, fordi man bliver ældre. Vi skal alle sammen have den hjælp, vi har behov for, og vi skal som samfund tage os godt af hinanden, tage os godt af dem, der har taget deres tørn på arbejdsmarkedet og har været med til at bygge vores velfærdssamfund op.

I ældreredegørelsen, som vi har foran os, har vi primært fokus på de ca. 225.000 mennesker over 65 år, som bor på plejehjem, eller som modtager hjemmehjælp eller rehabilitering i eget hjem. Men ældreområdet er selvfølgelig meget bredere end det, for det er jo et mindretal af ældre, der bor på plejehjem, eller som modtager hjemmehjælp. Det er også vigtigt at huske, at der er rigtig mange andre dele af vores samfund, som bidrager til et godt ældreliv, ikke mindst civilsamfundet med de mange frivillige foreninger. Det giver os noget af det allerallervigtigste uanset alder at være en del af meningsfulde fællesskaber sammen med andre, dyrke relationer og venskaber og ikke mindst mindske risikoen for, at man lever i ensomhed.

I den her ældreredegørelse, vi sidder med her, er der rigtig mange tal. Et af dem viser, at otte ud af ti ældre faktisk er rigtig, rigtig godt tilfredse med ældreplejen og den hjælp og støtte, som de modtager. Det fortæller os, at der er rigtig, rigtig meget godt, der fungerer i vores ældrepleje, og vi har titusindvis af dygtige medarbejdere, som hver eneste dag går på arbejde og gør en kæmpe forskel for vores ældre medborgere. Det skal vi altid huske, når vi taler om ældreområdet.

Omvendt skal vi også huske den relativt store gruppe, som ikke erklærer sig helt tilfredse, og vi skal jo heller ikke lede længe i vores virkelighed for at konstatere, at ældreplejen rent faktisk også er udfordret. Vi kan alle sammen huske beretninger i medierne om ældre, der ikke får den nødvendige pleje, ældre, som oplever, at deres hjem er en banegård, fordi de får besøg af mange forskellige medarbejdere, kommuner, som har svært ved at skaffe kvalificeret arbejdskraft, og medarbejdere, der oplever, at deres faglighed bliver tilsidesat til fordel for kontrol og bureaukrati.

Som ældreredegørelsen viser, bliver vi i de kommende år mange flere ældre, både i antal hoveder og som andel af den samlede befolkning. Særlig gruppen over 80 år ser ud til at blive fordoblet i de kommende årtier, og ved I hvad? Det er jo bare rigtig, rigtig godt, for det betyder, at vi alle sammen lever længere, og det gælder faktisk både mænd og kvinder. Det stigende antal ældre giver jo selvfølgelig også lidt praktiske, hvad skal man sige, udfordringer, vi så skal løse, for det betyder jo, at vi skal bruge flere medarbejdere. Det er også glædeligt, og det skal vi sådan set i såvel sundhedsvæsenet som i ældreplejen, og det gælder igen særlig for dem, der har allermest brug for pleje, typisk de ældste over 80 år.

Regeringen har jo forpligtet sig til, at pengene skal følge med, når vi bliver flere ældre, og vi kan også se af ældreredegørelsen, at kommunerne faktisk bruger flere penge på ældreområdet i dag end for 4 år siden, men der er jo altså så også kommet markant flere ældre. Så de penge, der er, rækker sådan set ikke til andet end bare lige det niveau, vi kender i forvejen.

Men i Socialdemokratiet er vi også overbevist om, at pengene skal følge med, men at pengene heller ikke gør det alene, for der er nogle andre udfordringer, som også er vigtige at løse, og det er manglen på medarbejdere. Jeg hører ligesom mange af jer med jævne mellemrum fra kommunerne, der synes, at det er lidt svært at rekruttere uddannede social- og sundhedsmedarbejdere. Redegørelsen viser, der er nogenlunde lige så mange social- og sundhedsmedarbejdere ansat i kommunerne i dag som for 4 år siden. Igen skal det så lige ses i den kontekst, at der stadig væk er kommet flere ældre. Så helt i mål er vi bestemt ikke.

Der er også sket en forskydning. Der er sket næsten en fordobling af andelen af ikkeuddannet personale, mens der er blevet færre uddannede social- og sundhedsmedarbejdere. Det er selvfølgelig en bekymrende udvikling, og den kan vi ikke sidde overhørig. Det er ikke, fordi det ikke også er godt at have ufaglært arbejdskraft, men det er jo et tegn på, at kommunerne har mangel på uddannet arbejdskraft.

Kl. 15:26

I 2030 ser det ud til, at vi vil mangle 17.000 social- og sundhedsmedarbejdere. Det er rigtig, rigtig mange. Så vi står med en kæmpe udfordring, og der er ikke én enkelt løsning. Men vi kommer altså heller ikke uden om at snakke løn- og arbejdsvilkår, og derfor er det også godt, at regeringen har fået tage fat på trepartsdrøftelser med arbejdsmarkedets parter om netop det emne og har afsat penge til at finde flere penge til løn i den offentlige sektor.

Det leder mig selvfølgelig også til at tale om, at noget af det allerallervigtigste – så kan jeg ikke understrege det mere – er frisættelse. Og frisættelse er blevet sådan et ord, vi kaster lidt om os med, men det er vigtigt. Vi har længe talt om det, og det handler om bureaukrati, dokumentation, kontrol og store mængde regler, som selvfølgelig er indført i en god mening for lige at sikre os, at det hele går, som det skal, men som tilsammen betyder, at arbejdsdagen sander til, og at rigtig mange medarbejdere har svært ved at se sig selv gøre et meningsfyldt stykke arbejde, fordi alt skal ske på minutter og sekunder og med nogle bulletiner, som de måske ikke selv synes giver mening, men som en på et kontor langt væk fra, hvor de sidder, lige har bestemt.

Nu er der jo altså ingen, der tager en social- og sundhedsuddannelse for bare lige at udføre dokumentation og kontrol. De har taget den her uddannelse, fordi de godt kan lide at arbejde med mennesker. Så en frisættelse fra unødvendigt bureaukrati og kontrol og en frisættelse fra overstyring og også fra den her mistillidsdagsorden, som vi desværre har set, er alfa og omega for, at vi også kan sikre os, at folk har lyst til at arbejde i den her sektor.

Vi skal have styrket medarbejdernes arbejdsglæde, de skal kunne mærke sig selv, når de går på arbejde, og at de gør en forskel. Og så skal vi selvfølgelig huske dem, det handler om, nemlig de ældre og deres selvbestemmelse. Vi skal have mere værdighed ind i visiteringen, ind i ældreplejen, der skal lyttes til den enkelte ældre, man skal ikke bare være et minuttal på et stykke papir.

I Socialdemokratiet ser vi jo frem til tiden, der kommer. Vi har i lang tid arbejdet på en ældrelov. Det gjorde den forrige regering også, og jeg kan se, at ministeren sidder hernede og nikker. Der er blevet lavet et kæmpe forarbejde i forhold til at få skabt fundamentet for en ny ældrelov, en ny ældrelov, som dels sikrer frihed til medarbejderne, en ældrelov med få og enkle regler, men selvfølgelig også en ældrelov, der sikrer, at man får den hjælp, man skal have.

Der er rigtig mange ting og tal i den her redegørelse, men jeg synes, det allerallervigtigste, vi må have for øje her i salen, er at huske, at der ikke er ét håndtag, vi skal dreje på i fremtidens ældrepleje. Der er mange håndtag, vi skal dreje på. Vi skal se på løn, vi skal huske, at vi skal kigge på vores uddannelsesområde, så flere unge bliver ledt ad den vej, hvor samfundet har brug for arbejdskraft. Vi skal have set på lønningerne, og vi skal i høj grad se på at fjerne bureaukrati og regler.

Så der ligger ret mange arbejdsopgaver og venter foran os, og nu er jeg som sagt ikke ældreordfører, men jeg skulle hilse fra vores ældreordfører, Annette Lind, og sige, at hun glæder sig til tiden, der kommer, og de store opgaver, der venter. Tak for ordet.

Kl. 15:29

Første næstformand (Leif Lahn Jensen):

Tak til ordføreren. Der er et par korte bemærkninger. Den første er fra fru Lisbeth Bech-Nielsen. Værsgo.

Kl. 15:29

Lisbeth Bech-Nielsen (SF):

Tak, og dejligt, at vi også får lov at stille spørgsmål hernedefra. Ordføreren er inde på nogle af de ting, der er rigtig, rigtig vigtige i forhold til at kunne tiltrække medarbejdere. Men noget af det, der også er afgørende for vores offentlige sektor, specielt ældreområdet, er jo også, at pengene følger med. Og det har jo været en diskussion her i Folketingssalen i mange år efterhånden, om man skulle dække det demografiske træk eller ej. Jeg og SF er rigtig glade for, at den tidligere socialdemokratiske regering og også den her regering har sagt, at man vil dække det demografiske træk. Men som professor Nina Schmidt og andre jo har afdækket, er der nogle mekanismer i økonomien i vores offentlige sektor, der gør, at selv om man dækker det demografiske træk, vil det ikke være nok. Altså, det vil de facto betyde færre og færre medarbejdere inden for den offentlige sektor. Er det noget, man diskuterer i Socialdemokratiet, og er det noget, man vil overveje? Det er simpelt hen ikke nok. Ikke engang til at opretholde status quo.

Kl. 15:30

Første næstformand (Leif Lahn Jensen):

Ordføreren.

Kl. 15:30

Birgitte Vind (S):

Vi har øje på bolden, og vi skal jo hele tiden afveje, hvordan virkeligheden ser ud, og hvad der er behov for. Så der er jo ingen døre, der er lukket fra Socialdemokratiets side. I den bedste af alle verdener havde vi et pengetræ, hvor vi tog pengene ned fra. Det har vi ikke, det er der ingen af os der har. Så vi skal selvfølgelig være realistiske, men vi skal også gøre tingene ordentligt. Nu er jeg ikke med i forarbejdet til den nye ældrelov længere, men jeg har store forventninger til, at ældreloven også kommer til at pege på nogle af de ting, som vi fremadrettet skal have af mekanismer i forhold til at kunne følge med de udfordringer, der er.

Vi ved jo også, at mange af vores ældre, de 225.000, vi taler  om her, er syge og plejekrævende. Vi ved også, at vi skal i gang med at se på samarbejde mellem kommuner og regioner i forhold til at få løst nogle af de opgaver. Så der er jo rigtig mange ting, der spiller ind på det her område. Men det er helt klart, at vi skal have øje på bolden, og i redegørelsen er der også nævnt velfærdsteknologi som et af de steder, man kan kigge ind i og se, om der er noget at hente der. Det, der er vigtigt for Socialdemokratiet, er, at vi bliver ved med at bevare værdigheden for det enkelte menneske.

Kl. 15:32

Første næstformand (Leif Lahn Jensen):

Spørgeren.

Kl. 15:32

Lisbeth Bech-Nielsen (SF):

Der er helt klart mange ting, man kan gøre. Men både Torben Tranæs og Eva Schmidt og andre økonomer siger jo, at det på ingen måde vil være noget, der kan kompensere for den underminering af økonomien, der vil ske år for år. Og det er jo teknikaliteter, i forhold til at de offentlige lønninger også følger det private område osv. Men uanset hvad vil resultatet være det samme, nemlig at økonomien år for år bliver udhulet, hvilket betyder færre medarbejdere. Det kan man ikke effektivisere sig ud af, og jeg mener, at det er det, der er bolden.

Kl. 15:32

Første næstformand (Leif Lahn Jensen):

Ordføreren.

Kl. 15:32

Birgitte Vind (S):

Det var jo ikke et decideret spørgsmål, men tak for holdningen. For jeg tror, vi sådan set deler den opfattelse, at vi har effektiviseret meget og grundigt i så mange år, så vi måske også er blevet så effektive, at vi har fjernet os fra kerneopgaven og måske nogle gange glemt, hvad det egentlig er, medarbejderne skal til for. Og i Socialdemokratiet er vi ikke et sekund i tvivl om, at det, at vi frisætter medarbejdernes faglighed, så de ikke længere skal bruge tid på at sætte flueben ud for en masse kontrolskemaer, forenkler deres hverdag; det giver mulighed og plads for mere nærhed i relationen og for selvstyrende teams. Formanden har rejst sig op, og nu er jeg slet ikke kommet ind på den delevaluering, som VIVE har lavet, i forhold til hvad der rent faktisk virker, og at der er nogle veje, vi kan gå der også.

Kl. 15:33

Første næstformand (Leif Lahn Jensen):

Så er det fru Kirsten Normann Andersen.

Kl. 15:33

Kirsten Normann Andersen (SF):

Tak for det. Jeg er sådan set enig med ordføreren i, at der er rigtig mange forskellige håndtag, der skal drejes på for at løse den her kæmpestore opgave, som vi står over for, og derfor synes jeg jo også, det gælder om at komme i gang. Men når nu ordføreren selv nævner, at vi skal lade pengene følge med, og vi bliver flere og flere ældre, så tænker jeg bare, at der er al mulig grund til at være bekymret, når man kigger på den her personaleudvikling fra 2018 til 2022, altså på bare 4 år.

I redegørelsen står der, at man forventer at skulle bruge 17.000 flere inden for sundhedsområdet i 2030, og alligevel kan vi se, at andelen af faglært personale er faldende i den periode, mens andelen af ufaglært personale er stigende. Er det her et af de områder, hvor man skal ind at kigge på, om man i et samarbejde med f.eks. undervisningsministeren måske kunne prøve at gøre et eller andet for at rekruttere? 9.000 ufaglærte medarbejdere var der ansat i 2022 mod 4.900 i 2018. Hvad tænker ordføreren vi kan gøre for at rekruttere de her mange ufaglærte mennesker til faglært arbejde i fremtiden?

Kl. 15:34

Første næstformand (Leif Lahn Jensen):

Tak. Ordføreren.

Kl. 15:34

Birgitte Vind (S):

Jamen jeg er helt overbevist om, at vi bliver nødt til at tage ansvaret på os, og så bliver vi nødt til at dirigere de unge den vej, hvor der er brug for arbejdskraften. Det kan man jo gøre på mange måder, og det er noget af det, vi i regeringen også har sagt at vi vil. Vi vil se på uddannelsesområdet også. Og vi skal jo stoppe med at uddanne til noget, der ikke er brug for, og så skal vi have uddannet unge til det, der er brug for.

Som det har været i mange år, har der jo ikke været den store lyst til det her område. Jeg tror, vi selv har en del af skylden. Vi har også i det her Folketing talt områderne i den offentlige sektor godt og grundigt ned. Og den offentlige sektor er jo tusind gange bedre end sit rygte, og de medarbejdere, der går på arbejde hver eneste dag, siger, at de har noget af det mest meningsfyldte arbejde, man kan have. Og de gode historier skal ud at leve og ånde, og man skal forstå, hvor vigtig en opgave, det er, man løfter for velfærdssamfundet, når man tager en uddannelse inden for det her område.

Kl. 15:35

Første næstformand (Leif Lahn Jensen):

Spørgeren.

Kl. 15:35

Kirsten Normann Andersen (SF):

Jeg er fuldstændig enig i, at det er et meningsfuldt arbejde – det er et job, jeg selv har elsket højt. Men det ændrer ikke ved, at det ikke er lykkedes at få uddannet nogle flere, og det er jo heller ikke sådan, at regeringen har annonceret, at der skal udbydes f.eks. flere uddannelsespladser til social- og sundhedspersonalet.

Så helt konkret: Hvordan forestiller regeringen sig at vi skal lykkes med at rekruttere de her 9.000, som allerede er i job, og som stadig væk ikke har en uddannelse, samtidig med at vi kommer til at mangle 17.000 mere i 2030?

Kl. 15:36

Første næstformand (Leif Lahn Jensen):

Ordføreren.

Kl. 15:36

Birgitte Vind (S):

Altså, der ligger jo ligesom en bunden opgave for os alle sammen, ikke bare regeringen, men hele Folketinget, med at gå den her vej og få fundet ud af, hvordan vi skal løse opgaven. Ordføreren har jo fuldstændig ret – det er ikke lykkedes indtil nu. Og som jeg sagde før, har vi selv været med til at tale det ned, i forhold til hvor mange problemer der var.

Nu er vi i gang med at sætte området fri, og jeg håber virkelig, at vi ved fælles hjælp kan få talt det her meget, meget vigtige velfærdsområde op og prioriteret det, både når det kommer til de penge, vi har sagt der skal følge med, frisættelse af fagligheden og så en dialog med de unge mennesker om, at vi har et stort ønske om, at de skal vælge den her vej. Rigtig mange kommuner er jo faktisk gået i gang med allerede at rekruttere fra folkeskolen.

Kl. 15:36

Første næstformand (Leif Lahn Jensen):

Så er det fru Marlene Harpsøe.

Kl. 15:36

Marlene Harpsøe (DD):

Først vil jeg sige tak til ordføreren for en rigtig fin tale. Det er tydeligt at høre, at det her med ældreplejen og en værdig ældrepleje er noget, der ligger os alle sammen på sinde. Så tak for det.

Det, jeg gerne vil spørge ind til, vedrører, at vi jo bare står og venter på og tripper efter at forhandle om en ny ældrelov, og vi står også over for, at regeringen har nedsat en Sundhedsstrukturkommission, og jeg kan da godt blive nervøs for, at det, vi kommer til at forhandle om i forhold til en ældrelov, bliver så snævert og bliver silotænkning i forhold til nogle af de andre områder, som også er vigtige at inddrage.

Deler ordføreren den bekymring, at når det er, at man nedsætter sådan en Sundhedsstrukturkommission, hvor vi skal vente på, at de bliver færdige, så er der nogle koblinger til ældreområdet, som vi ikke kan forhandle om og ikke kan løse, men som vi må vente 2, 3, 4 år på rent faktisk at løse? Deler ordføreren den bekymring?

Kl. 15:37

Første næstformand (Leif Lahn Jensen):

Ordføreren.

Kl. 15:37

Birgitte Vind (S):

Tak. Nej, det gør jeg ikke. Jeg er ret sikker på, at det kæmpe forarbejde, som nu har pågået i hvert fald i et år, hvis det ikke snart er i halvandet år, i forhold til at forberede en ny ældrelov, kan vi snart begynde at se konturerne af. Det er også vigtigt, at vi gør det grundigt. Vi skal skynde os langsomt. Men forarbejdet har været grundigt, det har taget lang tid, og man har været i dialog med alle interessenter – folk, der arbejder i sektoren, pårørende, civilsamfundsorganisationer – og alt det er jo taget ned i nogle anbefalinger og skal nu danne baggrund for en lovgivning, og det er jeg bestemt ikke bekymret for. Altså, tværtimod tror jeg, at man kommer til at se tingene spille fint sammen med det, der kommer fra Sundhedsstrukturkommissionen.

Kl. 15:38

Første næstformand (Leif Lahn Jensen):

Spørgeren.

Kl. 15:38

Marlene Harpsøe (DD):

Det må vi jo så se på, og vi må lade det komme an på en prøve i forbindelse med de forhandlinger, som kommer på et eller andet tidspunkt. Men der er en klar opfordring fra Danmarksdemokraterne til, at man skynder sig lidt mere med at indkalde til de her forhandlinger, for som ordføreren jo også har sagt, er der rent faktisk allerede lavet et meget, meget stort, grundigt forarbejde. Så hvordan kan det være, at man endnu ikke har indkaldt til forhandlinger?

Kl. 15:38

Første næstformand (Leif Lahn Jensen):

Ordføreren.

Kl. 15:38

Birgitte Vind (S):

Det spørgsmål er nok bedre at stille til ministeren, men jeg er sikker på, at ministeren – det kan jeg jo se i ministerens forord i redegørelsen – har arbejdet meget, meget grundigt med at sætte sig ind i sagerne. Så jeg er ret sikker på, at ministeren indkalder, så snart der er mulighed for det.

Kl. 15:39

Første næstformand (Leif Lahn Jensen):

Den næste for en kort bemærkning er fru Pia Kjærsgaard.

Kl. 15:39

Pia Kjærsgaard (DF):

Det er lidt i samme boldgade. Altså, jeg går ikke ud fra, at vi når det inden sommer. Det gør vi ikke. Så går sommeren, så kommer efteråret, og så er der alt muligt andet på dagsordenen. Jeg trænger virkelig til en klar tilkendegivelse her. Den her ældrelov, der nu har været undervejs i hvert fald i halvandet år, tror jeg, hvis ikke mere, og hvor alt ligger parat, har jeg også rykket for adskillige gange. Det er så vigtigt i forhold til organisationerne, der står og venter på den, og ikke mindst de ældre. Altså, hvad sker der på det her område?

Jeg må indrømme, og det kommer vi så tilbage til, at den her redegørelse – ordføreren var også inde på det – jo primært går på det med fritstillingen, som vi alle sammen er lidt usikre på. Hvad betyder det egentlig? Hvad er det egentlig? Og det kunne jeg da godt tænke mig at høre lidt mere om. Fritstilling er jo mange ting. Er det kommunerne, der skal fritstilles, er det de ældre, der skal fritstilles, eller hvem er det?

Men spørgsmålet er – måske mest til ministeren, men ordføreren må også have rådført sig: Hvornår? Vi når det ikke inden sommerferien, det kan vi lige så godt sige, men hvornår så?

Kl. 15:40

Første næstformand (Leif Lahn Jensen):

Ordføreren.

Kl. 15:40

Birgitte Vind (S):

Som jeg sagde lige før, er det kun ministeren, der kan svare på det. Og jeg har meget, meget stor respekt for, at ministeren giver sig den tid, der skal til.

Omkring frisættelsen kan vi jo allerede nu se nogle rigtig, rigtig gode resultater fra de kommuner, der har arbejdet med det. Og det handler jo i høj grad om, at der, hvor man sætter personalet fri til at træffe selvstændige, vigtige faglige beslutninger, stiger arbejdsglæden, de ældres tilfredshed stiger, og det er faktisk en rigtig fin vej at gå.

Så jeg er egentlig ret fortrøstningsfuld. Jeg er også optaget af, at noget skal ske, men det er søreme også vigtigt, at vi gør det ordentligt.

Kl. 15:40

Første næstformand (Leif Lahn Jensen):

Spørgeren.

Kl. 15:40

Pia Kjærsgaard (DF):

Okay, jeg skal nok stille spørgsmålet til ministeren, og jeg håber, at jeg får et mere fyldestgørende svar. Jeg anerkender også, at det kan ordføreren nok ikke helt give, men jeg følte alligevel anledning til at rejse det sådan ret tidligt i debatten, for det er jo et meget stort spørgsmål for os alle sammen.

Kl. 15:41

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Næste ordfører på talerstolen er hr. Hans Christian Schmidt fra Venstre. Velkommen.

Kl. 15:41

(Ordfører)

Hans Christian Schmidt (V):

Allerførst tak til ministeren for redegørelsen om ældreområdet 2023. Jeg synes, at når man læser den igennem og ser på det stof, der ligger heri, så danner det et godt grundlag for, at vi kan komme videre – og selvfølgelig også videre med det, som vi alle sammen taler meget om: frisættelsen, ældreloven osv. Men det er altid godt at have fast grund under fødderne, inden man går i gang med at diskutere.

Derfor vil jeg også sige med det samme, at jeg hilser det velkommen, at vi har fået den ældreminister, vi har, for det er en ældreminister, som jeg kan mærke brænder for at gøre noget for området, men som også har en erfaring at trække på fra sit tidligere arbejdsliv. Det tror jeg bare er vældig, vældig godt man får kombineret, for ellers bliver det hurtigt snak. Det siger jeg, for når man har været herinde i 28 år, har man alligevel lagt mærke til noget, og her er det kendt, at vi har meget snak. Vi snakker meget; vi handler knap så meget. Det tror jeg meget at ministeren vil kunne ændre på. Jeg føler mig i hvert fald overbevist om det, så velkommen hertil. Selv om ministeren har været her et stykke tid, er det alligevel første gang, vi skal have sådan en redegørelse for ældreområdet, vi direkte skal diskutere.

Der er jo ingen tvivl om, at vi taler meget om fritstilling. Jeg tror, det var fru Pia Kjærsgaard, der spurgte: Hvem er det i grunden, der skal fritstilles? Jeg tror, vi kommer til at bruge megen tid på det her. For det er jo ikke sådan, at Folketinget aldrig har talt om det. Men mærkeligt nok har Folketinget også tit talt om, når der så skete nogle ting ude i kommunerne eller ude på plejehjemmene – jeg vil ikke sige, vi stod i kø, men så var der i hvert fald mange synspunkter om – at nu skulle der gøres noget herindefra, og vi skulle have bedre styr på det, og vi skulle sørge for, at der var mere kontrol osv. Så meget af det, vi har lavet, har jeg i hvert fald gennem årene været med til at stemme for. Jeg kan godt se, at der er nogle af deltagerne, der ikke helt har været med i det så længe, men jeg påtager mig i hvert fald mit ansvar for også at have stemt for de andre ting.

Der er det jo vigtigt, når vi endelig fritstiller, hvad det så i grunden er, vi fritstiller. Der er ingen tvivl om, at for Venstre vil den største fritstilling hele tiden gælde de ældre. Men vi har jo også blik for, at vi godt ved, at det er noget med institutionerne, det er noget med plejehjemmene, og det er noget med medarbejderne. Vi kan godt forstå, at der er andre ting, men det er alligevel sådan, at vi altid vil ende og starte ved de ældre.

Det er vigtigt at huske på, at vores ældre jo ikke stiller nogen urimelige krav. Der er jo tale om mennesker, der har passet på sig selv hele livet, og man kan også læse i redegørelsen, at andelen af danskere over 65 år, der bor på plejehjem, er faldet fra 4,6 pct. i 2009 til 3,3 pct. nu her i 2021-22. Der må man jo bare sige, at det i hvert fald er et tegn på, at der er flere og flere ældre mennesker, der forsøger at klare sig i eget hjem. Det er selvfølgelig også et tegn på, at der er nogen, der gør det muligt, men alligevel. Jeg deler fuldstændig den socialdemokratiske ordfører fru Birgitte Vinds holdning om, at vi har mange, mange dygtige medarbejdere. Det skal vi passe på vi ikke glemmer, for de gør en kæmpe indsats, men tit bliver de lidt kvalt i, at vi har så mange ting, vi ellers diskuterer om, og det er knap så positivt, når vi diskuterer det. Men det skal vi huske.

Derfor kan vi heller ikke tale om, at vi har en ældrebyrde. Det mener jeg er et forkert udtryk at bruge. Vi har et problem med, at det ser ud til, at der bliver færre ansatte til at passe på vores ældre i fremtiden, og som jeg tror SF's ordfører var inde på, kommer vi til at diskutere det her med personale, og vi kommer også til at kigge på det på en utraditionel måde.

Jeg kan se, at redegørelsen viser, at 76 pct. af social- og sundhedshjælperne inden for kommunerne arbejder på deltid. Det har jeg såmænd fuld forståelse for, men hvis vi gerne vil have dem til at arbejde fuldtid, hvis vi ser det som en af mulighederne for at få flere hænder, så tror jeg, det allervigtigste er, at man lægger øre til, hvad de ansatte siger der skal til, for at de kunne forestille sig at skulle på fuldtid. Altså, folk går ikke på deltid, fordi de bare sad og valgte, og nå ja, så tog de deltid i stedet for fuldtid. Det er simpelt hen nogle tanker, man har haft. Man går noget igennem for at vurdere, hvad man gør. Det tror jeg vi skal huske at tage meget, meget alvorligt, og det er jo selvfølgelig noget af det, der ligger ligefor, når vi kan kigge på, at vi har personalemangel. Men vi skal jo huske at spørge dem, hvad der har været årsagen til det, og for alt i verden, hvad der vil kunne gøre, at de har lyst til at komme tilbage og arbejde enten fuldtid eller et højere antal timer. Det må vi se på.

Kl. 15:46

Vi kan i hvert fald se, når vi kigger i redegørelsen, at for social- og sundhedsassistenter blev 22 pct. af stillingerne ikke besat ved rekrutteringsforsøgene i perioden marts til og med august 2022 – det bliver man altid nervøs over at se – mens det for social- og sundhedshjælpere gjorde sig gældende for 25 pct., og det bliver man lige så nervøs over. Så vi kommer, og det gør Venstre også, til at gå ind med et klart ønske om at få flere på fuldtid, f.eks. ved at skabe nogle bedre incitamenter og fuldtidsansættelser, men også ved at spørge, hvad der skal til, for at de kunne tænke sig det. Så jeg tror, vi skal komme med et åbent sind, og når jeg kigger ud over de ældreordførere, der er her, tror jeg jeg har lært de fleste at kende som politikere, der har et åbent sind, så det er kun godt. Så er vi da startet det rigtige sted, for jeg tror, vi kommer til at bruge meget af det.

Så vil jeg sige omkring det med, at alle ældre i Danmark har krav på at få en ordentlig behandling i vores plejevæsen, at det synes jeg virkelig vi skal skrive os bag øret. Derfor er det jo godt, at 81 pct. føler sig trygge og tilpasse på vores plejehjem. Det fremgår også af redegørelsen. Men altså, helt principielt kunne man jo godt have en anden holdning og sige, at hvis man bor på et plejehjem, er det vel 100 pct., der skal føle sig trygge og tilpasse. De er jo inden for de rammer, hvor der er nogen til stede, og i hvert fald måtte tallet gerne være højere end 81 pct., når jeg kigger på det.

Jeg vil sige – og det er også det, der lidt bliver min afslutning – at vejen til at skabe mere tilfredshed tror jeg er, at man får lov til selv at vælge; selv vælge, hvilket botilbud der er det rigtige for en, og selv have indflydelse på, hvad man får at spise, og hvem der kommer og gør rent. Derfor skal vi styrke det frie valg.

Jeg har jo i mine år som politiker også været kommunalpolitiker, og der vil jeg bare sige, at en af de dårligste beslutninger, jeg nogen sinde har været med til at træffe, var, da vi indførte frostmad. Det tror jeg simpelt hen var meget dårligt vi gjorde. Jeg siger det, fordi de ældre fortalte mig, at det såmænd ikke var maden, der var dårlig, den var sådan set okay; det var mere det, at de sådan savnede duften af mad. Jeg tror, vi har haft for lidt opmærksomhed på, hvad der i grunden betyder noget af andre ting end lige det at få fornødenhederne. Altså, duften af mad savnede de simpelt hen så meget. Jeg kan forstå, at nogle steder er de begyndt at placere køkkener igen og lave noget mad, så man dog kan lugte maden. Jeg har da heldigvis ikke set nogen, der har fundet på at sætte sådan noget op, som så kunne minde om, at man laver mad. Det er vigtig mad, man laver, og det vil jeg bare opfordre til at man bliver ved med, for det betyder noget for folk.

Jeg skal som afslutning her sige, at jeg også godt vil være med til at kigge på de her private plejehjem, også godt kigge på afregningsprisen, og hvordan det i grunden er, vi beregner det hele. Jeg tror, vi er nødt til at komme ind og røre ved det hele. Det her kommer ikke til at komme af sig selv. Vi har jo gjort det mange gange gennem årene og været inde at kigge lidt på det, men det er sådan set ikke blevet meget bedre, det må vi sige. Vi har ikke fået flere, der har søgt de uddannelser; vi har ikke fået større opmærksomhed på det område. Så jeg kan godt forstå, hvis ældreministeren siger, at nu tager vi det lige helt stille og roligt, og så får vi lavet det her ordentligt fra starten. For vi har ét skud, og så har vi ikke flere, for så tror jeg, vi mister opbakningen i befolkningen. Vi skal gøre det i det første hug.

Jeg skal så som afslutning hilse fra Moderaternes ældreordfører, Mike Villa Fonseca, som jeg har et godt samarbejde med og har lært at kende som en meget seriøst arbejdende politiker. Han kan desværre ikke være her i dag, fordi han er på en udvalgsrejse. Nogle af os ved jo, når vi har været her længe nok, hvordan tingene ligger oven i hinanden hele tiden. Men bare fordi Mike Villa Fonseca ikke er her i dag, betyder det jo ikke, at Moderaterne er ligeglade med ældreområdet. Det tror jeg også ældreministeren, som jo er fra samme parti, vil fortælle om lidt – tværtimod faktisk. Og jeg skulle sige fra Mike Villa Fonseca, at Moderaterne er fuldt bevidste om udfordringerne på ældreområdet, og jeg skulle også minde os om, at vi skal huske at anerkende de gode folk, vi har i ældreplejen i dag. De gør det godt, og Mike Villa Fonseca vil også gerne have, at jeg understreger, at for ham og Moderaterne er rekruttering og fastholdelse en af de væsentligste opgaver. Det være hermed gjort. Og så vil jeg bare sige tak for redegørelsen endnu en gang. Jeg synes, den danner et godt grundlag for, at vi kan komme videre. Tak.

Kl. 15:50

Første næstformand (Leif Lahn Jensen):

Vi siger tak til ordføreren. Der er nogle korte bemærkninger. Den første er fra fru Marlene Harpsøe. Værsgo.

Kl. 15:50

Marlene Harpsøe (DD):

Jeg vil også først takke for en rigtig fin ordførertale. Det gør mig glad at høre, at også Venstre er optaget af, at vi skal sikre nogle gode arbejdsforhold for medarbejderne, og at vi skal spørge medarbejderne: Hvad skal der til, for at I kan give en ekstra indsats og komme op på de her 37 timer om ugen?

Samtidig må jeg jo bare sige, at vi vel godt ved det – altså, senest i dag er der overskrifter i lokalaviser i Sønderjylland, i JydskeVestkysten og Ugeavisen Sønderborg, der skriver, at der nu igen spares på ældre. Der er bl.a. besparelsesforslag om, at hvis man bruger kompressionsstrømper, skal man også have dem på om natten, for så sparer hjemmeplejen lige et dagligt besøg. Det er jo den slags forhold, der gør, at man ikke har lyst til at arbejde i sådan et vanvid. Og det håber jeg da også at man vil anerkende fra Venstres side, altså at det også handler om penge, at det også handler om midler i den her sag. Hvor ligger Venstre i forhold til at sikre nogle ordentlige arbejdsforhold?

Kl. 15:51

Første næstformand (Leif Lahn Jensen):

Ordføreren.

Kl. 15:51

Hans Christian Schmidt (V):

Jamen jeg er enig med spørgeren. Det overrasker mig nu heller ikke så meget, for jeg kender godt spørgeren – så det overrasker mig ikke. Men jeg er enig. Og jeg er også nødt til at sige, at hvis vi vil ændre på noget af det her, kommer vi også til at tale midler – altså, vi kommer til at tale penge. Vi kan lige så godt indse, at det kommer til at spille en rolle. Det kan det gøre med hensyn til lønninger, det kan det gøre med hensyn til ressourcer, man skal stille til rådighed, eller det kan det gøre med hensyn til så mange andre ting – efteruddannelse osv.

Men summa summarum er det bare sådan, at vi kommer til at tale penge, og der deler fuldstændig spørgerens synspunkt.

Kl. 15:52

Første næstformand (Leif Lahn Jensen):

Spørgeren.

Kl. 15:52

Marlene Harpsøe (DD):

Det glæder mig, at Venstre også er med på, at vi skal tilføre flere midler til ældreområdet, for det er der brug for.

En anden, sidste ting, jeg vil spørge til, er også det, som jeg spurgte den forrige ordfører om, og det er det med de her snitflader, der er til andre sektorer. Og når vi taler ældreområdet, må man sige, at der er rigtig mange geriatriske patienter, der ligger rundtomkring på vores sygehuse, og er man ikke i Venstre nervøse for, at man kommer til at lave silotænkning i de her forhandlinger omkring en ældrelov, når man ikke engang på grund af den her Sundhedsstrukturkommission kan tage fat på regionerne i den forbindelse?

Kl. 15:52

Første næstformand (Leif Lahn Jensen):

Ordføreren.

Kl. 15:52

Hans Christian Schmidt (V):

Altså, nu er jeg ikke så nervøs for det, men det skyldes jo bl.a., at jeg kan se, at der er mange ældreordførere, der nok skal holde det på linjen og på banen og på skinnerne.

Men derudover mener jeg også, at vi er nødt til at gøre det, at vi laver det her krydstjek, hvor vi også går ind og siger til nogle af de andre grupper: Vi bliver nødt til på et eller andet tidspunkt at snakke med jer om det, for vi er nødt til at se det i en helhed. Jeg deler fuldstændig det synspunkt, og det tror jeg de fleste gør, når de har haft ældre, der både har været på sygehuset og derefter haft hjemmepleje i deres eget hjem, for så oplever man jo virkelig, hvor sammenhængende det her er.

Kl. 15:53

Første næstformand (Leif Lahn Jensen):

Så er det hr. Pelle Dragsted.

Kl. 15:53

Pelle Dragsted (EL):

Tak for det, og tak for muligheden for at få lov at stille spørgsmål hernedefra. Vores ældreordfører, Peder Hvelplund, er på vej, men sidder optaget af et andet møde her af vigtig karakter. Der er mange gode hensigter fra ordføreren, når det kommer til, at der skal være mere frit valg, og der bliver også snakket om private løsninger, som jo kan komme til at koste flere penge. Der er nogen, der skal tjene penge på det, og de ryger jo ligesom op af lommen på os alle sammen. Men hvis vi lægger de uenigheder til side, er det grundlæggende problem vel, at der har været en årelang underfinansiering af velfærdssamfundet. Hvis vi kigger på den andel af den samlede velstand i vores samfund, som vi bruger på vores velfærd, så er den bare faldet. Og det er jo lidt af et løftebrud. For dengang man øgede pensionsalderen for alle danskere, sagde man jo, at nu har vi råd til samme velfærd i fremtiden. Og siden har man bare ikke fulgt op på det. Den andel af vores velstand, vi bruger på velfærd, er faldet. Vil Venstre være med til at sikre, at velfærden fremover følger med, fuldstændig, når velstanden i samfundet stiger?

Kl. 15:54

Første næstformand (Leif Lahn Jensen):

Ordføreren.

Kl. 15:54

Hans Christian Schmidt (V):

Hvis der er en ting, jeg har lært, efter at have været herinde i mange år, så er det, at der er stor forskel på, om jeg repræsenterer mit parti, eller om jeg skal prøve at tænke lidt ind i regeringen, så det vil jeg nu nok balancere mit svar lidt ud fra.

Men jeg hører, at man også i regeringen siger: Vi er åbne over for det, vi ved godt, det kommer til at koste flere penge. Hvad det lige nøjagtig kommer til at koster, og i hvilken sektor det ligger, tror jeg lige man skal passe lidt på med. For hvis jeg ser på sådan en demensplan, hvis vi nu tager den, og siger, har vi i grunden gjort det godt fra statens side?, så vil jeg sige, at det synes jeg da sådan set ligger meget fint. Men jeg skulle jo både være blind og døv, hvis jeg ikke lægger mærke til – jeg har selv været 20 år i kommunalpolitik – at der er sket nogle ordentlige nedskæringer på ældreområdet i kommunerne, som det også blev nævnt lige før af en ordfører. Så altså, vi kommer på den ene eller den anden måde til at forholde os til det. Også selv om vi kan se, at en del ældre har det bedre, så bliver der også flere. Vi bliver mange flere de næste år, så alene antallet vil betyde, at vi kommer til at bruge flere penge. Og ja, det kommer vi også til at forholde os til. Og det er Venstre såmænd også positivt stemt for.

Kl. 15:55

Første næstformand (Leif Lahn Jensen):

Spørgeren.

Kl. 15:55

Pelle Dragsted (EL):

Jeg tror, alle er enige om, at vi skal bruge flere penge. Men spørgsmålet er: Vil man lade de penge følge med den almindelige velstandsudvikling i vores samfund? Det er jo sådan set det, man finanspolitisk planlægger langsigtet efter. Men det er bare sjovt nok, at hver gang vi så kommer til de her mellemfristede planer, som vi planlægger økonomien med frem mod 2030, så bliver de penge pludselig brugt til alt muligt andet end det, som politikerne lovede befolkningen, dengang de hævede pensionsalderen, nemlig at velstanden også i fremtiden skulle være af samme kaliber, samme kvalitet, som den har været. Så vil regeringen sikre, at når vi i fremtiden bliver rigere, følger vores udgifter til velfærden med op?

Kl. 15:56

Første næstformand (Leif Lahn Jensen):

Ordføreren.

Kl. 15:56

Hans Christian Schmidt (V):

Helt overordnet vil man jo bare skulle huske hinanden på, at der jo ikke bliver brugt penge, som ikke er vedtaget af et flertal i Folketinget. Så vi har jo alle sammen, dem, der har udgjort et flertal, været med til at bruge penge på det. Jeg synes, de synspunkter, som spørgeren fremlægger her, er svære at sige ikke er rigtige. Jeg ved ikke, om det så betyder, at vi også finder midlerne til det. Men vi kan jo have en god intention om det, og det har jeg.

Kl. 15:56

Første næstformand (Leif Lahn Jensen):

Så er det fru Pia Kjærsgaard.

Kl. 15:56

Pia Kjærsgaard (DF):

Tak for det. Ordføreren kom ind på maden til de ældre, og det synes jeg er et rigtig, rigtig godt emne. Men jeg sad og tænkte, da vi skulle have den her debat, at der jo er mange udgifter ude i kommunerne, som man tænker hvad egentlig bruges til, og noget af det dårligste, jeg har hørt, er netop i forhold til maden, at man nu skal have klimaaftryk på de ældres mad på nogle plejehjem. Altså, det er jo fuldstændig langt ude. Der har jeg godt nok svært ved at fornemme duften af godt kød, når det drejer sig om vegetarretter eller klimaaftryk, eller hvad ved jeg. Kunne vi dog ikke allerede nu blive enige om, at det ikke er noget, vi vil have, og at i den nye ældrelov skal den slags bandlyses over for de ældre?

Kl. 15:57

Første næstformand (Leif Lahn Jensen):

Ordføreren.

Kl. 15:57

Hans Christian Schmidt (V):

Jeg har i hvert fald den betragtning, at man skal huske at følge, hvad det er, de ældre mennesker gerne selv vil spise. Altså, jeg tror, det er et meget, meget sent tidspunkt at begynde at sige, at nu skal vi lige belære nogen lidt om, hvordan man spiser. Jeg tror, man skal lytte til de ældre, også i den her sag.

Kl. 15:58

Første næstformand (Leif Lahn Jensen):

Spørgeren.

Kl. 15:58

Pia Kjærsgaard (DF):

Det er bare så synd, for mange af dem siger jo altså ikke noget, finder sig bare i det, og jeg må indrømme, at det med maden jo faktisk betyder meget for rigtig mange mennesker, specielt på institutioner. Vi ved det også fra børnehavebørn osv., men specielt de ældre, som måske holder sig lidt tilbage. Jeg vil bare nævne det i den her debat, fordi jeg synes, det er noget, vi skal huske. Klimaaftryk på de ældres mad lyder jo fuldstændig gakgak, hvad det i virkeligheden også er. Så der hylder jeg altså hakkebøffen, flæskestegen, medisterpølsen, og hvad der ellers er. Der må godt være noget grønt til, men det der med klimaaftrykket skal ikke have for stor en plads.

Kl. 15:58

Første næstformand (Leif Lahn Jensen):

Ordføreren.

Kl. 15:58

Hans Christian Schmidt (V):

Jeg tror, spørgeren rammer meget centralt, hvad der i grunden rører sig, når de ældre taler om, hvad de godt kan lide at spise, og jeg vil bare sige, at jeg tror, spørgeren har ret i, at de ikke siger så meget. Det vil ændre sig noget, når de nye generationer kommer, f.eks. min egen. Men det er rigtigt, at de ældre, der er der i dag, ikke siger så meget. De finder sig i en del ting, men så må vi jo blive bedre til at vide, hvad de mener, uden at vi behøver at spørge dem.

Kl. 15:59

Første næstformand (Leif Lahn Jensen):

Så er den næste spørger fru Kirsten Normann Andersen. Værsgo.

Kl. 15:59

Kirsten Normann Andersen (SF):

Tak for det, og også tak for en god tale. Jeg synes, der er rigtig mange vigtige pointer i talen – ikke mindst spørgsmålet om at gå praktisk til opgaverne, altså tage fat i de problemer, der rent faktisk skal løses først. Derfor ærgrer det mig også en lille smule, at ordføreren alligevel ender med at tale om bureaukrati og også rigtig meget om privatisering, som jo er det, vi taler om, når ordførerens parti og den borgerlige del af Folketinget taler om det frie valg. Hvis man kigger i redegørelsen her, kan man jo se, at andelen af borgere, som vælger privat leverandør, fra 2011 til 2021 stort set er uændret. Vidner det om, at det vigtigste for borgerne i ældreplejen er muligheden for at vælge logoet på firmabilen? Og er regeringspartierne i virkeligheden kommet til at sætte kikkerten for det blinde øje, når man insisterer på at blive ved med at tale om, at det frie valg er det vigtigste?

Kl. 16:00

Tredje næstformand (Karsten Hønge):

Ordføreren.

Kl. 16:00

Hans Christian Schmidt (V):

Næh, jeg tror ikke, at de ældre går så meget op i logoet. Altså, jeg tror, at de går meget mere op i, hvordan servicen er, altså hvordan maden smager, eller hvordan rengøringen og hjælpen, man i øvrigt får, er. Det tror jeg at de går meget mere op i. Og så er de såmænd ikke så afhængige af, om det er den ene eller den anden part, der gør det. Så det synspunkt deler jeg. Men omvendt vil jeg også sige, at jeg tror, at en vis form for konkurrence langt hen ad vejen altid er godt, fordi det udvikler os på den måde, at vi prøver at gøre det bedre, end nogle andre måske gør. Og hvis der er en god balance i det, tror jeg at det bliver vældig godt. Og jeg tror, at det vil være til gavn for de ældre; det er det, jeg er mest optaget af.

Kl. 16:01

Tredje næstformand (Karsten Hønge):

Spørgeren.

Kl. 16:01

Kirsten Normann Andersen (SF):

Jeg tror i virkeligheden også, at vi burde være optaget af, om der er pladser nok. Andelen af plejehjemspladser er uændret i perioden. Vi kan til gengæld se, at der er forholdsvis flere friplejehjem, og i takt med det er der færre kommunale plejehjem. Så vi ender med at være sådan nogenlunde status quo. Så vi skal blot have en opmærksomhed på, at vi jo ikke har ændret i andelen af pladser til ældre ved hjælp af privatiseringer. Så måske ordføreren kan knytte et par tanker til det. Altså, hvorfor er det, at kommunerne lukker plejehjem, i takt med at der kommer nye friplejehjem? Har det noget med prisen at gøre?

Kl. 16:01

Tredje næstformand (Karsten Hønge):

Ordføreren.

Kl. 16:01

Hans Christian Schmidt (V):

Jeg må indrømme, at jeg er for langt fra det kommunale. Selv om jeg har været i det i 20 år, er jeg i dag for langt væk fra det. For det er altid nemt at give løsninger på andres områder, og derfor kunne jeg jo sagtens sige, hvad jeg synes at kommunalpolitikerne skulle gøre. Men jeg vil blive i spørgerens tanker og sige, at det må være de ældre, vi holder fokus på. Om det så betyder det ene eller det andet, må komme i anden række. Det synspunkt deler jeg faktisk.

Kl. 16:02

Tredje næstformand (Karsten Hønge):

Næste korte bemærkning er til fru Mette Abildgaard, Det Konservative Folkeparti.

Kl. 16:02

Mette Abildgaard (KF):

Tak til ordføreren for en god tale. Jeg vil tillade mig at spørge om noget lidt uden for det, ordføreren talte om. Det er, fordi ordføreren nævnte det her med, at ordføreren har været 28 år i Folketinget; det er mange år. Og det fik mig til at spekulere på, hvilken udvikling der er sket i de 28 år i forhold til måden, vi ser på vores ældre på. Det er jeg lidt nysgerrig på. Jeg kan nogle gange i dag sidde med en bekymring om, om ældre i al for høj grad er blevet fællesskabets ansvar. Hvor ser vi familien i forhold til de ældre, civilsamfundet, naboerne, hvor det er normalt, at man banker på hos naboen og hører, om der er noget, man skal hjælpe med? Jeg synes, det er fantastisk, at vi har et offentligt tilbud til vores ældre, der har brug for det. Men jeg kan også nogle gange blive trist og bekymret, når jeg ser tal om ensomhed for eksempelvis vores ældre. Derfor er jeg bare nysgerrig efter at høre fra ordføreren, der har så mange års erfaring herinde, hvilken udvikling man har oplevet i løbet af de år. Og hænger det sammen med den måde, vi har indrettet de offentlige tilbud på? Tak.

Kl. 16:03

Tredje næstformand (Karsten Hønge):

Ordføreren.

Kl. 16:03

Hans Christian Schmidt (V):

Jeg synes i hvert fald, at spørgeren skal blive ved med at have den der lidt skeptiske holdning til det. Det har vi brug for at der er nogen der har. Jeg synes – hvis jeg sådan hurtigt skulle vurdere det bare lige i et overblik – at det har ændret sig meget i forhold til det med ensomhed. Vi har flere ensomme i dag, end vi har haft før. Men det er bare sådan en følelse, jeg har.

Så synes jeg også, at når man kigger på ældreområdet, er ældreområdet blevet et lidt andet område, end det var, dengang jeg kom herind. Altså, der var nogle emner, som man var helt sikker på at man skulle kunne. Det var sådan noget med, at hvis man ikke gjorde det, fik man ret hurtigt problemer i debatter hernede. Og der var ældreområdet jo et meget, meget stort og fast område. Det synes jeg ikke det er på samme måde i dag. Jeg er ikke sikker på, at det har noget at gøre med, at vi ikke har opmærksomhed på det; jeg tror mere, det har noget at gøre med, at vi pludselig ikke har fået det hele med. Altså, vi har ikke helt forstået, hvad der rørte sig derude ved de ældre. Vi har måske en tendens til at se dem med vores egne øjne og ikke med de ældres øjne. Og det tror jeg at man skal huske.

Kl. 16:04

Tredje næstformand (Karsten Hønge):

Fru Mette Abildgaard.

Kl. 16:04

Mette Abildgaard (KF):

I Danmark kigger vi jo bl.a. meget til Holland og den model, de har der, i forhold til hjemmeplejen – den her Buurtzorgmodel. Et af de elementer, der faktisk ligger deri, men som ikke har fyldt så meget i den danske debat, er, at civilsamfundet og familien faktisk også spiller en større rolle i den model, så man eksempelvis går ind og oplærer en ægtefælle i at give støttestrømperne på, frem for at der skal komme en medarbejder og gøre det. Det giver også noget frihed for den ældre, fordi man slipper for et besøg fra myndighederne og man bedre kan indrette sin tilværelse, som det nu passer den enkelte. Er det noget, ordføreren er villig til at diskutere, altså om vi skal turde at gøre mere af den slags i Danmark, selv om jeg er klar over, at det er svært at diskutere?

Kl. 16:04

Tredje næstformand (Karsten Hønge):

Ordføreren.

Kl. 16:04

Hans Christian Schmidt (V):

I den grad. Og jeg mener, at spørgeren har fuldstændig ret. Vi skal lade være med at tænke på det som noget økonomisk og noget, hvor vi sparer nogle hænder eller sådan noget. Vi skal tænke på det på den måde, som spørgeren helt rigtigt siger, nemlig den ældres frihed. For den ældre oplever det dejligt, at det er en pårørende, der sådan set gør det, i stedet for at det altid er en anden en. Jeg spurgte en ældre, som jeg lige har besøgt: Hvor mange forskellige mennesker kommer der ved dig? For du siger, at det er noget af det, du synes er allermest bekymrende, altså at der er så mange mennesker. Og vedkommende havde ikke engang tal på det, men syntes, at det var rigtig mange. Og det tror jeg også at vi er nødt til at forholde os til. Altså, ældre har en anden holdning til, hvordan de gerne vil have det, end vi har. Og vi er nødt til at lære at se det med deres øjne.

Kl. 16:05

Tredje næstformand (Karsten Hønge):

Der er ikke flere korte bemærkninger. Tak til hr. Hans Christian Schmidt, Venstre. Næste ordfører er fru Kirsten Normann Andersen, SF.

Kl. 16:05

(Ordfører)

Kirsten Normann Andersen (SF):

Tak for ordet, og ikke mindst tak til ældreministeren for redegørelsen. Der er virkelig mange ting, man kunne tage fat på på det her område, for som flere ordførere allerede har sagt, er der bare utrolig mange håndtag, der burde skrues på, og emner, som man kunne diskutere. Det bliver svært at nå omkring dem alle sammen, men jeg prøver alligevel at komme ind på nogle af dem.

I forordet til redegørelsen skriver ministeren selv, at Danmark er et godt sted at blive gammel. Det er jeg sådan set enig i. Men det kræver også, at vi værner om kvaliteten i den danske ældrepleje, og jeg synes, redegørelsen præsenterer flere punkter, hvor der er plads til forbedring. Først og fremmest synes jeg, det er et kæmpeproblem, at vi oplever så store udfordringer med at få besat stillinger i ældreplejen, der slås op. Det er megabekymrende, når jeg hører, at vi i 2030 mangler 17.000 social- og sundhedsmedarbejdere, altså om bare 7 år – 17.000 kommer vi til at mangle. Det synes jeg er virkelig alvorligt, og det kræver, at vi hurtigt reagerer på det og får kigget på bl.a. løn- og arbejdsvilkår, som er et rekrutteringsmiddel og nok også det eneste, der virkelig virker, når det kommer til at skulle rekruttere mennesker i den størrelsesorden. Samtidig er der relativt stor fokus på medarbejdere på deltid i redegørelsen, men måske skal vi også have en snak om, hvad der er årsagen til de mange deltidsstillinger. Er det, fordi arbejdet er for hårdt, eller er det, fordi arbejdet ikke er tilrettelagt på en fornuftig måde? Hvordan skal vi i det hele taget få sikret os, at medarbejderne kan holde til at arbejde på fuld tid?

En af de ting, der står mejslet i sten ud fra redegørelsen, er, at borgere, der modtager hjemmehjælp, er mere trygge, hvis de oplever at møde den samme medarbejder. Faktisk kan vi læse, at hele 98 pct. af de borgere, der møder den samme medarbejder, er trygge ved ældreplejen. Det synes jeg sådan set giver rigtig god mening. Jeg ville selv være meget mere tryg ved den hjælp, som jeg skulle modtage, hvis jeg kendte den person, som jeg modtog hjælpen fra, og sådan oplevede min gamle far det også. Det var bare lettere, når det var Maja, der kom. I SF foreslog vi allerede tilbage i 2017, at vi skulle organisere arbejdet i faste teams, fordi det kan øge kvaliteten, og det glæder mig virkelig, at redegørelsen understreger det. Jeg tror nemlig, at også faste teams kan være med til at øge medarbejdertrivslen. Jeg tror, de fleste mennesker kender værdien af at have nogle gode kolleger. Det gør bare arbejdet lettere, og det er måske også løsningen i forhold til at få flere medarbejdere til at vælge fuld tid.

Og ingen redegørelse uden en snak om privatisering. Sådan har det egentlig også været i de andre år, hvor vi har fået redegørelser på ældreområdet, så det er sådan set ikke noget nyt. Men jeg noterer mig, at ministeren skriver i forordet, at der skal være større valgfrihed og mere reel selvbestemmelse. Det er SF helt principielt enige i, men vi stiller os kritisk over for, hvorvidt frit valg af logoet på firmabilen automatisk medfører frihed. Redegørelsen mangler også principielt at tage stilling til, om borgeren faktisk efterspørger mere privatisering. Udviklingen er stort set uændret i de sidste 10 år, så jeg undrer mig over, om regeringen i virkeligheden er kommet til at sætte kikkerten for det blinde øje, når man insisterer på, at det stadig væk skal være grundlaget for den måde, man tænker ældreplejen på. Vi ved ikke, om tilfredsheden er uændret, for det er nemlig ikke opgjort, men risikoen for en konkurs er altså stadig væk en kæmpe trussel i forhold til kontinuitet, og det synes jeg også er et tema.

Valgfriheden har imidlertid også medført mere brugerbetaling. Brugerbetaling rammer socialt skævt. På et plejehjem i Aarhus kan man eksempelvis købe mere hjælp for 360 kr. i timen, hvis man f.eks. har brug for en undersøgelse på et hospital. Min far havde altid brug for at få nogen med sig, når han skulle på et hospital, altså som i altid, og for det meste tog det også en hel feriedag for enten min bror eller jeg. Hvis jeg skulle omsætte det til, at jeg skulle købe en hjælp, ville det have svaret til omkring 2.880 kr. for en dag. Det er der ikke ret mange ældre der har råd til. Men mener vi helt ærligt ikke, at en svækket ældre har ret til at få en kendt medarbejder med og hjælpe sig, når man skal til undersøgelse på et hospital? Det har man ikke nødvendigvis, hvis ikke man har pårørende. Sådan er virkeligheden også. I SF har vi svært ved at acceptere, at der er ældre, der ikke kan få den hjælp, som de har brug for på grund af størrelsen på pengepungen.

Kl. 16:11

Et stort afsnit beskæftiger sig med demografi. Det er naturligt, for vi bliver flere ældre, og det giver også mening at undre sig over, at regeringen ikke selv kommenterer, at antallet af plejehjemspladser er stationært, for det er jo det, det er. Men måske skal vi også tænke boligpolitik, måske skal vi tænke en anden måde at lave ældreboliger på, og måske skal vi i virkeligheden også tænke i hospicepladser. Og endnu mere bekymrende er det, at antallet af medarbejdere er faldende. Det gælder dog ikke antallet af medarbejdere uden uddannelse; de er nemlig i stigning og også i kraftig stigning, og jeg mener faktisk, at der her er et stort potentiale for rekruttering til uddannelse, hvis det er sådan, at vi ligesom tager teten her. De unge er der, de arbejder, og de har kendskab til faget, og nu skal vi give dem et rigtig godt tilbud om uddannelse.

At vi bliver flere ældre, siger ikke så meget om vores helbredstilstand til gengæld, men vi ved, at når vi bliver flere ældre, vil flere desværre også blive ramt af demens og andre progredierende sygdomme. Det stiller både krav til udbuddet af ældreboliger og plejehjem, og det betyder altså også, at vi får endnu mere behov for veluddannet personale, i takt med at vi får flere med den alvorlige sygdom demens. Også den konkrete forebyggelse af de lidelser, som ofte rammer svækkede ældre, burde have et ord med på vejen. Vi lykkes ikke rigtig med det nære og det sammenhængende sundhedsvæsen. Det fylder rigtig meget, også i regeringens egen Sundhedsstrukturkommission, men hvis vi ikke bliver bedre til at forebygge eksempelvis urinvejsinfektioner, forstoppelse, liggesår, lungebetændelser og alt det andet, som vi let kommer til at lide af, når vi bliver meget gamle, og som kan resultere i unødvendige indlæggelser, så løser vi ikke den her problemstilling. Vi skal først og fremmest forebygge, fordi det er enormt belastende for den svækkede ældre, når man får alle de her lidelser, men det forebygger også, at vi får brug for flere pladser i sundhedssektoren. Ældrepleje er også sundhed, og derfor kan man heller ikke tale om ældrepleje uden at tale om sundhed. Vi ved ikke, hvornår vi får en ældrelov, men i SF vil vi være opmærksomme på, at snitfladerne, som er rigtig svære i dag, og som vi ikke nødvendigvis har løsningerne på endnu, også bliver italesat i den forbindelse.

Jeg er enig med Socialdemokraternes ordfører, når hun siger, at der er mange håndtag, der skal styres og skrues på, og at det er vigtigt, at vi kommer i gang. Jeg er også enig med Venstres ordfører, der siger, at vi skal lykkes med løsninger, der virker i praksis. Jeg synes sådan set, at det er det, der er kunsten lige nu: at vi ikke kun taler, men at vi rent faktisk også kommer til at handle. Vi skal både fjerne bureaukrati og sikre frihed. Vi skal forebygge ensomhed, vi skal sikre trivsel og alle de andre ting, som vi jo selvfølgelig også skal, men først og fremmest skal vi sikre tryghed for ældre, og det gør vi bl.a. også med ordentlige arbejdsvilkår og ordentlige lønvilkår for det personale, som skal udføre opgaverne. Tak for ordet.

Kl. 16:14

Tredje næstformand (Karsten Hønge):

Der er en kort bemærkning. Fru Birgitte Vind, Socialdemokratiet.

Kl. 16:14

Birgitte Vind (S):

Tusind tak til ordføreren for nogle rigtig gode betragtninger og bemærkninger og en god tale. Vi kender jo hinanden lidt fra sidste periode, hvor vi har haft den fornøjelse at være ældreordførere på samme tid. Jeg hører, at ordføreren tager det her med de mange håndtag med. Men jeg ved også, at fru Kirsten Normann Andersen har et skarpt blik for de ansattes arbejdsvilkår osv., så jeg kunne også godt tænke mig at høre ordførerens bud på, hvordan vi får flere unge til at kigge den her vej – ud over det her med arbejdsvilkårene. Hvilke veje kan vi gå? Jeg tror, det er noget, vi alle sammen er meget optagede af. Tak.

Kl. 16:15

Tredje næstformand (Karsten Hønge):

Ordføreren.

Kl. 16:15

Kirsten Normann Andersen (SF):

Jeg tror ikke, der findes én løsning. Men i nogle kommuner har man jo f.eks. tilbudt unge fritidsjob på plejehjem, og det har givet nogle unge lysten til også at kigge ind i uddannelsessystemet. Jeg tror også, man skal kigge på, om man kan rekruttere flere voksne til området, hvis det er sådan, at vi skal lykkes med at have personale nok. Det er et faktum, at da man lavede social- og sundhedsuddannelserne om til ungdomsuddannelser, mistede vi rigtig mange voksne ansøgere. Så måske skal vi igen kigge på, om man kan skabe meritmuligheder for voksne jobskiftere, som har lyst til at prøve eller lave noget andet i resten af deres arbejdsliv. Så jeg tror ikke, der findes ét rigtigt svar, men der findes flere svar.

Kl. 16:15

Tredje næstformand (Karsten Hønge):

Spørgeren? Nej. Der er ikke flere korte bemærkninger. Tak til fru Kirsten Normann Andersen. Den næste ordfører er fru Marlene Harpsøe, Danmarksdemokraterne.

Kl. 16:15

(Ordfører)

Marlene Harpsøe (DD):

Vi er i Danmarksdemokraterne dybt optagede af at sikre mennesker en værdig ældrepleje – en ældrepleje, der sætter det enkelte menneske i centrum, en ældrepleje, der sætter relationen til den ældre først. Det er nemlig afgørende for at kunne give den omsorg og pleje, som den enkelte har brug for. Der er rigtig mange udfordringer i ældreplejen, der skal løses, og der er særlig én stor rød lampe, der står og blinker, og den blinker særlig, fordi der er for få medarbejdere i omsorgs- og sundhedsfaget. Og med den aldrende befolkning, hvor flere lever længere, og kommunale budgetter med stigende udgifter kræver det politisk handling at sikre en værdig ældrepleje, der griber alle, som får behov for pleje og omsorg i alderdommen.

Både den tidlige og den nuværende regeringen har jo bebudet, at man ønsker en ældrelov med få klare værdier, der skaber bedre rammer for en alderdom med livsglæde og tid til nærvær og omsorg. Det bakker vi fuldstændig op om i Danmarksdemokraterne, men vi ved også, at blanke papirer og ord ikke gør det alene. Derfor venter vi også utålmodigt på, vi kan hoppe i arbejdstøjet og skifte de her skåltaler ud med politisk handling, der sikrer, at ingen skal være bekymrede for at blive gammel i Danmark, og at ingen skal frygte for, om man kan klare arbejdspresset i plejen, eller man rent faktisk har tid til at drage den omsorg og skabe den værdi for de mennesker, der rent faktisk gjorde, at man valgte faget i første omgang.

Alt forarbejdet er på plads. Der foreligger en afrapportering fra det rådgivende panel, ekspertgrupper og borgermøder. Vi ved jo godt, hvor skoen trykker. Vi kender alle sammen tallene – den demografiske udvikling, statistikkerne – de taler et tydeligt sprog, og det gør redegørelsen, vi skal debattere i dag, jo også. Vi står midt i en velfærdsklemme af de helt store, hvor antallet af danskere over 80 år stiger markant i de kommende år. Det betyder, at flere ikke bare får brug for pleje og omsorg, men også får et komplekst behandlingsbehov. Det behøver ikke betyde, at man ikke kan have en god alderdom med masser af livskvalitet, men det kræver, at der samtidig er dedikerede medarbejdere til at løfte opgaven. Og dem er der mangel på. Så hvad venter regeringen egentlig på? Lad os komme i gang med reelle politiske forhandlinger, hellere i dag end i morgen. Det kan ikke vente.

En række kommuner er i gang med at udfordre loven dér, hvor den skaber benspænd for, at man kan skabe en god ældrepleje. Tre kommuner er blevet frikommuner, og deres arbejde med afbureaukratisering skaber fornyet energi lokalt og motivation i forhold til at tænke nyt om, hvordan vi kan skabe en hverdag, der efterlader mere tid til at levere den kerneopgave, som borgeren har brug for, uden at vi selvfølgelig går på kompromis med både kvalitet og sikkerhed. Bureaukratiet må ikke være det, der fylder i ældreplejen; det er omsorgen og plejen, der skal være tid og plads til; det er omsorgen og plejen, der er kernen i mødet med de ældre, og de skal mærke, at det er dem, som er i centrum. Derfor skal der også luges ud i det tidsrøveri, som unødvendig dokumentation er. Som ansat i ældreplejen vil man meget hellere bruge tid sammen med borgeren end på ligegyldig dokumentation, der alligevel ikke løfter kvaliteten en millimeter.

I og med at der bliver flere og flere ældre, bliver der også flere, der udvikler demens, og det skal vi have et skarpt øje for. For desværre er mennesker med demens en ofte overset gruppe. De står ikke på toppen af dagsordenen, når regeringen f.eks. præsenterer en akutplan for sygehusvæsenet, og det er, på trods af at ventetiderne på udredning for demens mange steder strækker sig over flere måneder. Og en tidlig diagnose er helt afgørende for et godt forløb for patienten såvel som de pårørende. Det skal vi have gjort noget ved, ligesom vi må få gjort noget ved det alt for høje forbrug af antipsykotisk medicin i plejen. Det er vigtigt for os i Danmarksdemokraterne, at mennesker med demens samt deres pårørende sikres en tidlig og helhedsorienteret indsats. Der skal bl.a. arbejdes konsekvent med en omsorgstilgang med relationen i centrum. Jeg vil i den forbindelse citere May Bjerre Eiby, som er leder af plejehjemmet Dagmarsminde. Hun skriver i sin bog »Når omsorg er den bedste medicin«:

»Jeg vil gerne inspirere verden til at tænke og handle ud fra det faktum, at vi er mennesker i kraft af hinanden. Vi holder hinandens liv i hænderne, og når et menneske med demens bliver taget i hånden, har det menneske intet at frygte. Livet er smukt, når man deler det med andre. Vi er alle bange for at blive alene. Men vi bliver aldrig alene, hvis vi har behov for hinanden.« 

Kl. 16:21

Hvis vi skal lykkes med en værdig ældrepleje, er medarbejdernes trivsel en lige så central del som de ældres trivsel. Hvis de omsorg- og sundhedsansatte trives, ja, så smitter det af på det arbejde, de udfører. Det gælder i øvrigt på alle arbejdspladser. Vi holder nemlig hinandens liv i hænderne. Her er vi i Danmarksdemokraterne meget glade for, at flere og flere kommuner indfører mindre, faste teams. Det gavner de ældre, da det bliver det samme hold af medarbejdere, der kommer i deres hjem. Mange oplever deres hjem som en banegård, og det er både utrygt og uværdigt. Men medarbejderne trives også i højere grad i mindre, faste teams, hvor man kommer hos borgere, som man kender, og de kender en. Det er vigtigt for den relation, som er central i ældreplejen, og for at give omsorg og pleje, som er koncentreret om den enkelte. Vi holder nemlig hinandens liv i hænderne.

Vi er i Danmarksdemokraterne et nyt parti, med vi har allerede sikret resultater på ældreområdet, og det er vi selvfølgelig glade for. I den netop indgåede aftale om SSA-reserven for 2023 var vi med til at sikre penge til mennesker med demens, bl.a. til at øge omsorgen og nedbringe brugen af antipsykotisk medicin. Ligeledes fik vi i Danmarksdemokraterne igennem at etablere en transportordning for mennesker med demens, så de kan deltage i fritidsaktiviteter.

I forbindelse med aftalen om forskningsreserven for 2023 fik vi i Danmarksdemokraterne ligeledes forhandlet 200 mio. kr. til forskning i omsorg og pleje i det nære sundhedsvæsen igennem – meget vigtigt. For det er afgørende, at vi forsker også på det her område, så flere borgere i fremtiden modtager en pleje og omsorg af høj kvalitet, der er evidensbaseret, også i det nære sundhedsvæsen. Vi har også på andre områder sikret flere midler til landets seniorer.

Vi i Danmarksdemokraterne har også som det eneste parti uden for regeringen fremsat et finanslovsforslag, hvor vi bl.a. foreslår, at der etableres et nationalt forsknings- og videnscenter for ensomhed, at der etableres en ældrevejlederfunktion i kommunerne, ligesom vi afsætter et milliardbeløb til en bedre ældrepleje i 2023 stigende til 2 mia. kr. i 2024. Herudover ønsker vi selvfølgelig også en akutpakke til erhvervsskolerne, og det er også afgørende, for det er også nogle af dem, der uddanner social- og sundhedshjælpere og -assistenter rundtomkring til ældreplejen. Sammen med den indsats er vi bl.a. også med til at fremme, at flere vælger at uddanne sig og arbejde med pleje, omsorg og sundhed. For uden mennesker med varme hjerter og kloge hoveder, er en ny ældrelov ingenting.

I Danmarksdemokraterne står vi klar – meget, meget klar – til at indgå endnu flere aftaler, der kommer landets mange ældre til gavn. Så der skal ikke herske nogen tvivl om, at vi møder op, når regeringen inviterer til forhandlinger om en ny ældrelov. Derfor vil jeg også afslutningsvis opfordre regeringen til at sætte i gang hurtigst muligt. Hverken de ældre, pårørende eller ansatte i ældreplejen kan vente længere. De har virkelig brug for vores opbakning; de har virkelig brug for, at vi tager det politiske ansvar på os og sætter handling bag de mange flotte ord. Tak for ordet.

Kl. 16:25

Tredje næstformand (Karsten Hønge):

Den første korte bemærkning er til fru Mette Abildgaard, Det Konservative Folkeparti.

Kl. 16:25

Mette Abildgaard (KF):

Tak til ordføreren for en dedikeret tale. I sidste folketingssamling – eller var det forrige? – fremsatte Det Konservative Folkeparti et beslutningsforslag, B 6, som endte med at få opbakning fra i hvert fald alle de borgerlige partier, og som gik på, at der skulle laves en korrekt beregning af afregningspriserne for ikkekommunale leverandører af plejeservice. Det kan lyde enormt tørt og kedeligt, men det er det, der udgør hele fundamentet for, at vores ældre har et reelt frit valg. For hvis ikke de virksomheder, som leverer gode private tilbud til vores borgere, får en korrekt afregning, så kommer de ikke til at være der i fremtiden. Det er der desværre talrige eksempler på at de ikke gør. Vi kan også se, at den afregningspris, der er i kommunerne, svinger helt ekstremt meget. Vi kan se, at man i nogle kommuner husker at indregne de udgifter, man har til HR og til vedligehold og alt muligt andet, mens man i andre kommuner ikke lige får de elementer med i beregningen. Vil Danmarksdemokraterne være med til at se på, om ikke vi skal have en bedre kontrol af den form for afregning?

Kl. 16:26

Tredje næstformand (Karsten Hønge):

Ordføreren.

Kl. 16:26

Marlene Harpsøe (DD):

I Danmarksdemokraterne vil vi bestemt gerne være med til at se på, om der er behov for at gøre noget bedre her. Jeg har ikke læst det pågældende forslag, der tidligere har været fremsat og behandlet her, men vi vil selvfølgelig gerne være med til at se på det. Vi anerkender også, at det kan være uhyre svært for kommunerne at foretage de beregninger; det kræver nogle kompetencer, og det er svært at vide, om alle 98 kommuner gør brug af de samme kompetencer og den samme faglighed i forhold til at sikre, at beregningerne er korrekte.

Kl. 16:26

Tredje næstformand (Karsten Hønge):

Spørgeren.

Kl. 16:26

Mette Abildgaard (KF):

Det lyder rigtig godt, at ordføreren er indstillet på at have en dialog om, hvordan vi kan gøre det bedre fremadrettet. Der er jo for nylig blevet fremlagt en rapport, som pegede på det her svære samarbejdsklima mellem de private aktører og kommunerne. For hvis man er utilfreds med prisen, er det sådan set den part, man har en direkte relation til, som man skal klage over, hvilket sætter de private aktører i en meget svær situation. Men det ser jeg frem til at vi kan drøfte yderligere, også i forbindelse med at vi skal lave den nye ældrelov.

Kl. 16:27

Tredje næstformand (Karsten Hønge):

Ordføreren.

Kl. 16:27

Marlene Harpsøe (DD):

Det tager vi selvfølgelig godt imod. Man skal selvfølgelig også være opmærksom på, at kompleksiteten på ældreområdet bare bliver større og større, og det gør jo også de pågældende beregninger sværere og mere udfordrende at lave. Men jeg synes også, der er mange, mange andre vigtige ting på det her område, som vi først skal tage hånd om, frem for at vi udelukkende stiller skarpt på beregninger.

Kl. 16:27

Tredje næstformand (Karsten Hønge):

Den næste korte bemærkning er til fru Birgitte Vind, Socialdemokratiet.

Kl. 16:27

Birgitte Vind (S):

Tak for det, og tak for en rigtig fin og dedikeret ordførertale. Jeg kan mærke, at ordføreren brænder for ældreområdet. Ordføreren nævnte og citerede en plejehjemsleder på et privat plejehjem, og det er et plejehjem, der ofte bliver henvist til i den offentlige debat. Jeg vil lige høre ordføreren om noget. Jeg tænker jo, at det er rigtig dejligt, hvad den private sektor kan, men anerkender ordføreren, at hvis vi kunne frisætte den offentlige sektor og give den offentlige sektor de samme muligheder for at gøre det, der nu giver mening lokalt, så kunne man få den samme glæde og det samme nærvær og den samme anerkendelse for sit arbejde som f.eks. på de private plejehjem?

Kl. 16:28

Tredje næstformand (Karsten Hønge):

Ordføreren.

Kl. 16:28

Marlene Harpsøe (DD):

Helt grundlæggende mener vi i Danmarksdemokraterne, at det er godt, at der både er private friplejehjem, men også plejehjem. Jeg synes også, det er interessant, når vi snakker om den her frisættelsesdagsorden, at i f.eks. Viborg Kommune, som jeg har besøgt, og som er blevet frikommune, er der rent faktisk ret mange af de forskellige handlingsplaner – eller hvad man kalder dem – der bliver sat i gang efter frisættelsen, som de faktisk kunne sætte i gang i forvejen, og det er jo ret interessant. Men den her frisættelsesdagsorden har sådan set skabt en energi og en motivation lokalt til at se på området. Så det er blot for at nævne, at der altså i dag er ting, man allerede kan, også selv om man ikke er blevet frisat. Dermed ikke være sagt, at vi ikke går ind for at frisætte; det gør vi stadig væk, for det kan også noget. Der skal udfordres, og det bakker vi fuldstændig op om.

Kl. 16:29

Tredje næstformand (Karsten Hønge):

Spørgeren.

Kl. 16:29

Birgitte Vind (S):

Tak for det. Ja, det er fuldstændig rigtigt, at de resultater, man er nået frem til i de tre kommuner på ældreområdet, er jo, at mange af de regler, man har haft, faktisk er nogle, man måske selv har lavet i kommunen. Men processen, man har haft med at sætte kommunerne fri, har gjort, man har fået øje på det. Så bevidstheden om det kommer i høj grad den vej rundt, at man sætter gang i nogle processer. Men jeg tager det som en anerkendelse fra ordførerens side af, at det offentlige også kan løse opgaverne lige så frit og lige så godt, hvis ellers de sættes fri.

Kl. 16:29

Tredje næstformand (Karsten Hønge):

Ordføreren.

Kl. 16:29

Marlene Harpsøe (DD):

Jeg anerkender fuldstændig, at kommunale plejehjem og kommuner i lige så høj grad kan løse den her opgave med gode og fagligt dygtige medarbejdere. Jeg læste for nylig, at ministeren sagde, at det her et område, der er i krise, og der skal vi bare være opmærksom på, at når vi beder folk om at arbejde med det her engagement og den her motivation og med mod på at udfordre området, så sker det også i en krisetid. Det sker en krisetid, og det gør det ekstra svært at tage de udfordringer op. Men jeg har i hvert fald hæftet mig ved, at lige præcis den her frisættelsesdagsorden i de tre kommuner, der er blevet frikommuner, altså har skabt noget fornyet energi.

Kl. 16:30

Tredje næstformand (Karsten Hønge):

Der er ikke flere korte bemærkninger. Tak til fru Marlene Harpsøe, Danmarksdemokraterne. Næste ordfører er fru Katrine Daugaard, Liberal Alliance.

Kl. 16:30

(Ordfører)

Katrine Daugaard (LA):

Tak for det. Danmark beskrives ofte som et velfærdssamfund. Det betyder, at vi har valgt at indrette samfundet på en måde, så alle danskere kan modtage offentlig sygehjælp, pleje, undervisning og anden velfærd uden egenbetaling. Denne offentlige velfærd finansieres så via vores meget høje skatter, hvorfor det danske skattetryk er blandt de højeste i verden.

Der er blevet ansat over 40.000 flere offentligt ansatte under den nuværende statsminister. 10.000 af dem er bureaukrater. Jeg tror ikke, at der er mange danskere, som kan mærke, at velfærden skulle være blevet supermeget bedre i samme årrække. Samtidig står vi over for en række udfordringer. Ældre i alderen over 80 år forventes at stige med over 300.000 personer frem til 2050. Prisen på vores nuværende velfærdsniveau vil stige endnu mere, alene fordi omkostninger og løn stiger. De kommende generationer, som er vant til at kunne bestille lige det, de har lyst til at spise, og så bliver det leveret med et  woltbud, kommer altså ikke til at lade sig spise af med sølle mikrobølgeovnsretter og et ugentligt bad. Vi har store rekrutteringsproblemer og kan i 2030 se frem til at mangle 17.000 social- og sundhedsmedarbejdere.

Redegørelsen om ældreområdet er virkelig interessant læsning, og tusind tak for den. F.eks. kan vi læse, at modtagere af hjemmehjælp, der benytter private leverandører, er steget markant siden 2011. Alligevel er udviklingen i private leverandører af hjemmehjælp i eget hjem faldet med næsten 100 leverandører på 10 år. Det finder LA lidt bekymrende, da det er helt afgørende i forhold til de kriser, jeg netop har opremset, at de private og de selvejende bliver en større medspiller på området, særlig når vi kan se i tallene, at flere og flere borgere faktisk helst vil have deres service fra det private. Vi bør derfor give dem bedre mulighed for, at de kan være aktører, der gennem sund konkurrence og reel valgfrihed samlet set giver vores ældre bedre tilbud at vælge imellem.

LA er enig i, at vi skal sikre borgerne stabilitet og tryghed ved at sikre, at borgere i større omfang bliver mødt af det samme personale. Men vi deler ikke helt bekymringen om et A- og et B-hold. For hvis vi sikrer A-holdet den bedste kvalitet, som vi mener er et rimeligt serviceniveau i Danmark, hvorfor skulle B-holdet så ikke have mulighed for at tilkøbe flere serviceydelser, hvis de har lyst til det og for øvrigt selv har sparet op til det? Af samme grund er det også vigtigt, at vi udvikler og ikke afvikler private aktører, som kan byde ind med konkurrence og udvikling af opgaverne. Derfor mener vi i LA også, at det er vigtigt at skabe fuldstændig gennemsigtighed i priserne.

Vi er i LA glade for at kunne læse, at regeringen nu vil sætte borgernes ønske og behov i fokus. Sådan mener vi også, at det bør og skal være. Vi er også glade for, at der i redegørelsen skrives om en fremtidig større valgfrihed og mere reel selvbestemmelse. Det er noget, vi i LA er meget optaget af og har mange gode idéer til, synes vi selv. Vi takker for redegørelsen på ældreområdet, og vi glæder os til at samarbejde om en ny ældrelov.

Kl. 16:34

Tredje næstformand (Karsten Hønge):

Der er ingen korte bemærkninger. Tak til fru Katrine Daugaard, Liberal Alliance. Næste ordfører er fru Mette Abildgaard, Det Konservative Folkeparti.

Kl. 16:34

(Ordfører)

Mette Abildgaard (KF):

Tak for det, formand, og tusind tak til Social-, Bolig- og Ældreministeriet for at have udarbejdet den her ældreredegørelse, som jo giver anledning til at have den debat, vi har i salen i dag. Jeg nyder debatten med mine dygtige kollegaer i salen, men jeg glæder mig også rigtig meget til, at vi rykker debatten ind i et forhandlingslokale, som jeg også var inde på, da vi mødtes her i Folketingssalen sidst og drøftede et lovforslag. Så kan vi nemlig realisere det, statsministeren lovede i sin nytårstale på årets første dag i 2022: en ny ældrelov.

Vi kan også realisere noget af det, der står beskrevet i regeringsgrundlaget: en frisættelse af den offentlige sektor med afsæt i ældreområdet. Det er efterspurgt, både af de ældre, af de pårørende og ikke mindst af de ansatte. Og vi skylder dem det; vi skylder de ældre en værdig alderdom. De har slidt og slæbt, og nu skal de selv nyde godt af fællesskabet. Det er det, vi Konservative kalder generationskontrakten.

Jeg vil komme ind på dele af de ting, der er nævnt i redegørelsen i dag, men når af gode grunde ikke omkring det hele. For mig og Det Konservative Folkeparti handler frisættelse først og fremmest om at frisætte borgeren. Vi skal huske på, at selv om man er blevet ældre, har man stadig forskellige præferencer som mennesker, og det skal ældretilværelsen naturligvis afspejle. Alt andet ville være helt forkert.

At de ældre vil vælge selv, synes jeg også godt man kan se i ældreredegørelsen. Her kan vi bl.a. se, at der i 2021 var 19.200 ældre på venteliste til en plejehjemsplads. Af de godt 19.000 var det faktisk langt de fleste, lige omkring knap 14.000, som ønskede at gøre brug af det frie valg og stod på venteliste til et specifikt plejehjem frem for at stå på den her generelle venteliste, hvor man er garanteret en plads inden for 2 måneder. At de ældre ønsker det, er jo et udtryk for, at de har en idé om, at de ville føle sig tilpas netop der – at de ville føle sig hjemme – og det er jo det, man skal på et plejehjem. For mig er det overhovedet ikke afgørende, om det er et kommunalt plejehjem, om det er privat, eller om det er en selvejende institution. For mig er det afgørende, at valget er til stede.

Heldigvis viser tallene i redegørelsen også, at langt de fleste af vores ældre, uanset hvilken type hjem de måtte bo på, føler sig trygge og tilpas, nemlig 89 pct. Det er ikke sådan, at vi skal stille os tilfredse med det tal, men det er et skridt i den rigtige retning. Lidt dårligere ser det ud for modtagerne af hjemmehjælp, hvor det er 81 pct., der er tilfredse eller meget tilfredse, og i det hele taget er det jo interessant, at vi nu har fået de her tal at tale ud fra. Det synes jeg er en væsentlig kvalitet i den redegørelse, der er kommet i år.

Nu har jeg talt om hjem, og vi kommer til at mangle hjem i fremtiden til vores ældre, tusindvis og atter tusindvis af hjem, også selv om det er helt rigtigt, som hr. Hans Christian Schmidt sagde i sin ordførertale, at flere og flere ældre også har et ønske om at blive i eget hjem, så længe det overhovedet kan lade sig gøre. I 2050 vil vi i Danmark have 300.000 flere ældre over 80 år sammenlignet med 2020, hvilket også flere af mine kollegaer har været inde på. Det kommer til at kræve tusindvis af plejehjem og plejeboliger.

Der venter kommunerne en utrolig stor opgave, men der er masser af aktører, som gerne vil hjælpe kommunerne i forhold til det store byggeri, der venter, eksempelvis vores pensionskasser. De har meldt sig klar. Det synes jeg der er et meget interessant perspektiv i. Jeg kunne håbe på, at ministeren ville stille sig i spidsen for et strategisk samarbejde med bl.a. de her pensionskasser og andre aktører, hvor vi kan se på, hvordan vi får ryddet nogle af de sten af vejen, der måtte være, for, at  de private aktører kommer til at bidrage til at få etableret de mange hjem, vi kommer til at mangle i fremtiden.

Så viser ældreredegørelsen jo desværre også meget tydeligt, at det ikke alene er hjem, der kommer til at mangle i fremtiden. Det er i særdeleshed dygtige og dedikerede medarbejdere. Fra marts til august i 2020 var det i 22 pct. af forsøgene på at rekruttere social- og sundhedsassistenter ikke muligt at besætte en stilling. Flere af mine kollegaer har nævnt, at det er 17.000, der kommer til at mangle. Det er så stort et tal, at det er svært for os helt at forstå.

Dertil kommer, at vi allerede i dag ansætter for mange, som ikke nødvendigvis har de kvalifikationer, der skal til. Jeg tror sådan set på, at de fleste kan blive dygtige medarbejdere, hvis de kommer med den rigtige indstilling til arbejdet på vores plejehjem, men man skal ikke undervurdere, at i dag er mange af dem, der kommer på plejehjem, så syge, at der er i den grad er tale om sundhedsfagligt arbejde. Jeg tror, at hvis man har prøvet at sidde med på en af morgenkonferencerne på sådan et plejehjem og hørt, hvordan de starter med at gennemgå alle beboerne, og hvordan de triagerer og gennemgår, hvem der skal rykkes rundt i kategori, og hvem der skal have ekstra medicin osv., så får man en enorm respekt for den faglighed, der ligger, og som af gode grunde kræver uddannelse.

Kl. 16:40

Jeg tror ikke, der findes et enkelt tiltag, som kommer til at bringe os i mål i forhold til de 17.000. Jeg tror faktisk, at vi er i en situation, hvor vi ikke kan tillade os at udelukke ret mange initiativer. Så er der de små initiativer. Man har gjort sig gode erfaringer i det sydjyske med nogle af de landmænd, der er kommet til Danmark fra udlandet, fra resten af Europa, for at bidrage i det danske landbrug. De har ofte hustruer med. Der har man faktisk rigtig gode erfaringer fra bl.a. Varde Kommune, så vidt jeg husker det, med at lave et særligt forløb for dem, hvor man får intensiveret danskundervisningen og får de her folk ud i plejen, hvor de har været enormt populære, kommer med en rigtig god indstilling til arbejdet og er blevet taget godt imod. Det er et lille initiativ. Det anerkender jeg til fulde. Det løser ikke det her. Men jeg tror ikke, vi kan tillade os at afvise ret meget, som situationen er lige nu.

Vi Konservative har også foreslået – sammen med andre gode partier her i salen – det her om en autorisationsordning for social- og sundhedshjælpere, ligesom der findes for social- og sundhedsassistenter i dag. Det synes vi er symbolsk vigtigt forstået på den måde, at det er en anerkendelse af den faglighed, der ligger i det at være social- og sundhedshjælper, og en respekt for, at det er en uddannelse, der berettiger en titel. I dag kan du komme direkte fra gymnasiet og blive ansat på et plejehjem og i virkeligheden få den samme titel brugt om dig. Det er ikke retvisende.

Jeg vil tillade mig også at nævne et punkt, som ikke er omtalt i ældreredegørelsen, men som faktisk heldigvis har været nævnt i debatten i dag, nemlig af min gode kollega fru Marlene Harpsøe, og det ligger også mit hjerte nært. Vi lavede i 2017 en demenshandlingsplan, hvor det tredje mål gik på at nedbringe forbruget af antipsykotisk medicin til mennesker med demens med 50 pct. frem mod 2025. Dengang fik cirka hver femte antipsykotisk medicin, og tallet er desværre stort set det samme i dag. Som udgangspunkt skal mennesker med demens ikke have antipsykotisk medicin. Effekten af behandlingen til mennesker med demens er i bedste fald beskeden, og det kan medføre alvorlige bivirkninger og øget dødelighed, og samtidig nedsætter medicinen de kognitive evner hos mennesker med demens og svækker evnen til at kommunikere endnu mere. Det er en rigtig ond cirkel. Det vanskeliggør virkelig samarbejdet og muligheden for at tilbyde den relevante pleje og omsorg til de her udsatte mennesker med demens.

Jeg håber, at ministeren vil følge det her rigtig nøje. Indtil videre har jeg ladet ministeren lande i sædet og ikke overvældet ministeren med alt for mange § 20-spørgsmål om gode initiativer på det her område, men de kommer med tiden. Jeg er dog sikker på, at ministeren også er optaget af, at vi når i mål i forhold til den demenshandlingsplan, der er lavet, og at vi også – apropos de tråde, der trækker ind i sundhedsområdet – får styr på den lange sagsbehandlingstid, der er for at blive udredt for demens i dag. Det kan vi simpelt hen ikke være bekendt.

En ny ældrelov skal alt muligt, som jeg ikke nødvendigvis når ind på i dag, men som vi kommer til at tale meget mere om. Vi skal se på de 1.550 visitatorer, som redegørelsen beskriver vi har. Kunne vi bringe det tal lidt ned ved at have tillid til, at man kun beder om hjælp, hvis man rent faktisk har brug for det? Der er et rigtig spændende forsøg i Viborg Kommune i forhold til madservice. Jeg tror ikke, at ret mange, som jeg også sagde i sidste uge, beder om mad fra det offentlige, hvis man kan lave sine egne frikadeller, og på samme måde tror jeg ikke, at ret mange beder om en toiletstol eller andre hjælpemidler, hvis man kan være fri for det.

Der er plads til, at vi, både af hensyn til medarbejderne og de ældre, kan gøre det bedre. Vi skal se på tilsynet. Der ligger et grundigt arbejde, som har været klar længe. Vi skal have forsimplet vores tilsynssystem, så vi bruger ressourcerne bedst muligt. Vi skal sikre flere velkendte ansigter i hjemmeplejen, som flere også har været inde på, se på inspiration fra Buurtzorg og alt muligt andet.

Så kunne jeg drømme om, at vi bevægede os hen imod en ældrepleje, hvor vi turde styre mindre ud fra proceskrav, tjeklister og dokumentation og måske lidt mere ud fra nogle helt simple kvalitetsindikatorer, der giver et indtryk af, om der er tilfredshed med det, der bliver leveret. Mange ting kan man jo måle simpelt på. Vi kan se på antallet af forebyggelige genindlæggelser; er der mange genindlæggelser fra et plejehjem, som kunne have været forebygget, er det jo nok et tegn på, at der er noget, man skal være obs på det pågældende sted. Vi har meget data til rådighed, som ikke kræver alle mulige nye registreringer, men som kan trækkes simpelt, så vi til gengæld kan sætte målrettet ind der, hvor behovet er. Tak for ordet.

Kl. 16:45

Tredje næstformand (Karsten Hønge):

Det var lige på sekundet. Der er en kort bemærkning fra fru Kirsten Normann Andersen, SF.

Kl. 16:45

Kirsten Normann Andersen (SF):

Tak for det. Jeg bliver nødt til at tage ordet, for jeg får altid tics, når der er nogen, der vil bruge mit pensionsselskab til at investere i alt muligt. Nej, det var nu ikke så meget det, men jeg er lidt optaget af spørgsmålet, om der er plejehjemspladser nok. Formelt set har vi jo frit valg. Vi må jo selv vælge, hvad det er for et plejehjem, vi gerne vil bo på, men reelt skal der også være en plads den dag, hvor vi får behov for det. Og ligesom det er med madordninger, er der jo ikke nogen, der går og drømmer om at få brug for en plejehjemsplads, men når behovet opstår, er det jo vigtigt, at pladsen er der. Altså, min far ønskede en plads på et plejehjem, der lå ved siden af der, hvor jeg selv boede, men der var bare aldrig nogen sinde en plads, så han fik en plads et helt andet sted i kommunen, og det var ikke, fordi det var en fantastisk bolig – det tror jeg ikke at jeg generer nogen ved at sige – men det vigtigste var jo, at det var et sted, hvor han følte sig godt tilpas, og hvor han var tryg ved at være. Og det er vel det, vi i virkeligheden skal sætte alle kræfter ind på, for det er en utopi, at alle bare kan ende med at få den plads, som de lige præcis allerhelst vil have.

Kl. 16:46

Tredje næstformand (Karsten Hønge):

Fru Mette Abildgaard.

Kl. 16:46

Mette Abildgaard (KF):

Jeg er faktisk meget enig med ordføreren i, at vi nok på det her område skal differentiere mellem, om der er formelt frit valg, eller om der er reelt frit valg. For det er rigtigt i forhold til boliger, at det ikke er meget værd for den enkelte ældre, at man formelt set har frit valg i dag, når der er så meget pres på plejehjemspladser, at man risikerer aldrig nogen sinde at få en plads på det hjem, som man nu engang har ønsket sig. Men det understreger jo sådan set også kun behovet for, at vi, i takt med at der bliver de her 300.000 flere ældre over 80 år frem mod 2050, får investeret i at få udvidet antallet af både ældreboliger, men også plejehjem, for gør vi ikke det, er der i hvert fald på ingen måde noget som helst, der minder om et frit valg, tilbage.

I forhold til det her med pensionskasserne synes jeg, at det er ret fornuftigt, men der har vi måske også lidt forskellige ideologiske udgangspunkter. Men jeg synes, det er meget spændende, hvis de har lyst til at gå ind og være med til at bygge alt lige fra kaserner til plejehjem.

Kl. 16:47

Tredje næstformand (Karsten Hønge):

Spørgeren.

Kl. 16:47

Kirsten Normann Andersen (SF):

Jeg synes, det er interessant, når man kigger på redegørelsen, at man jo faktisk kan se, at i takt med at der kommer flere private plejehjem, bliver der lukket kommunale plejehjem, og det tænker jeg måske vidner om, at der også er mange udgifter forbundet med at skulle etablere plejehjemspladser. Så man ender faktisk med sådan en status quo. Men når jeg lytter til ordføreren, lyder det, som om ordføreren er enig i, at der faktisk er et stort behov for flere plejehjem, fordi de ældre, som flytter på plejehjem, også har et meget stort plejebehov, og det håndterer man måske bedst på et plejehjem. Er det det, som jeg kan lytte mig til at ordføreren også siger, altså at vi skal have flere plejehjemspladser, ganske enkelt?

Kl. 16:47

Tredje næstformand (Karsten Hønge):

Ordføreren.

Kl. 16:47

Mette Abildgaard (KF):

Jeg synes, det er eksakt viden, at vi skal have flere plejehjemspladser. Jeg synes, at tallene taler deres tydelige sprog. Det behøver jo ikke nødvendigvis at betyde, at de plejehjem skal ligge præcis de samme steder. Der kan være skred i demografien, som gør, at der skal lukkes nogle steder og åbnes op andre steder. Vi skal også tænke i nye boformer. Jeg synes, at nogle af de eksperimenter, man har set de seneste år, er vildt spændende – det lyder så voldsomt at kalde det eksperimenter, for det er nu noget, der er gået ret godt – hvor man også har fællesarealer, hvor familien kan bo, når de er på besøg i perioder, og hvor der er aktiviteter og andet. Der er meget spændende i gang.

Kl. 16:48

Tredje næstformand (Karsten Hønge):

Der er ikke flere korte bemærkninger. Tak til fru Mette Abildgaard, Det Konservative Folkeparti. Den næste ordfører er hr. Peder Hvelplund, Enhedslisten.

Kl. 16:48

(Ordfører)

Peder Hvelplund (EL):

Tak for det, formand, og tak til ældreministeren for redegørelsen. Jeg synes, det er vigtigt allerførst at slå fast, at der heldigvis hver eneste dag udføres et fantastisk stykke arbejde af dygtige og dedikerede velfærdsprofessionelle i vores pleje- og omsorgssektor, og at der også er rigtig mange ældre, som får en god og tilstrækkelig hjælp. Men det er også afgørende at sige, at vi har et velfærdssamfund, som er presset. Vi ser alt for ofte, at der er steder, hvor hjælpen ikke slår til, og hvor der ikke er de tilstrækkelige ressourcer til at give den fornødne hjælp og omsorg, og det er også klart, at det er en problemstilling, som vi herindefra skal tage alvorligt, altså i hvilket omfang vi er i stand til at kunne levere de tilstrækkelige både personalemæssige og økonomiske rammer, der gør, at der kan leveres en god, rimelig og fair pleje til vores ældre medborgere.

Der skal ikke herske nogen tvivl om, at min store frygt i forhold til den udvikling, vi ser nu, hvor vi har et velfærdssamfund, som er under pres, er risikoen for, at der kan opstå et A- og et B-hold blandt de ældre, altså at dem, der har råd til at betale for en forsikring, dem, der har råd til at betale for ekstra pleje, i langt højere grad kommer til at lægge beslag på de knappe personaleressourcer, der er, og at vi derfor kommer til at opleve en skævhed i forhold til, hvem det er, der kan få en god og tilstrækkelig pleje, nemlig dem, der har overskud både økonomisk og socialt til at kunne sikre sig pleje, og at dem, der ikke er i stand til det, så efterfølgende bliver ladt tilbage på perronen.

Det er også klart, af det hænger sammen med den helt store udfordring, vi står med i forhold til rekruttering og fastholdelse af personale. Som andre også har været inde på, er der jo en forholdsvis stor andel af de stillinger, der bliver slået op, som ikke kan besættes. Hvis vi ser på, hvad der er virkeligheden rundtom på mange plejecentre og i hjemmeplejen, så er det, at der er en meget stor andel af ufaglærte, som arbejder der. I mange kommuner er det over halvdelen af dem, der arbejder i plejesektoren, som ikke har en relevant faglig uddannelse i forhold til det, og vi står også med nogle enormt store problemer i forhold til at kunne tiltrække nye på uddannelserne. Når vi ser på den udfordring, vi står med med det stigende antal ældre, der – heldigvis – kommer i de kommende år, så er det bare en enorm udfordring, og der er det altså svært ikke at komme ind på spørgsmålet om både løn- og arbejdsvilkår. Jeg anser det jo som værende fuldstændig uomgængeligt, at vi bliver nødt til at få givet et lønløft til særlig vores velfærdsprofessionelle i de kvindedominerede velfærdsfag, og hvis vi skal kunne tiltrække og fastholde personale inden for både pleje- og omsorgssektoren, men også inden for sundhedsvæsenet, er det også afgørende, at vi ser på de løn- og arbejdsvilkår, som vi tilbyder. Så et opgør med uligelønnen og et opgør med tjenestemandsreformen fra 1969 tror jeg er fuldstændig uomgængeligt, hvis det er sådan, at vi skal kunne sikre en tilfredsstillende pleje fremover.

Så er det også klart, at vi bliver nødt til se på arbejdsvilkårene. Der er det jo heldigvis sådan, at der er begyndt at komme mere fokus på det at kunne arbejde i mere selvstyrende teams, og at vi i langt højere grad overlader det til personalet og den ældre selv at tilrettelægge plejen, og hvilke opgaver der skal løses, og det er jo i virkeligheden der, hvor jeg synes det interessante i forhold til, når vi snakker frisættelse, kommer ind. For »frisættelse« er jo et meget pænt ord, som det kan være svært at være imod, men det centrale er jo, hvad der egentlig ligger i ordet frisættelse. Og for mig og for Enhedslisten er det afgørende i forhold til frisættelse jo, at det reelt set bliver personalet og den ældre, der i et samarbejde kan tilrettelægge plejen, og hvilke opgaver der skal løses, og at der også er ressourcerne til det, og det kan i et vist omfang også betyde en afbureaukratisering. Vi kan jo se i dag, hvordan man i mange kommuner opjusterer på visitatorer, altså i forhold til at kommunerne skal sikre, at den ydelse, der leveres, lige til præcis er tilstrækkelig til, at man ikke får en sag ved Ankestyrelsen, men heller ikke mere, end at det sikrer, at det lige ligger over det niveau, simpelt hen af økonomiske hensyn. Der så jeg jo langt hellere, at kommunerne fik nogle rammer, som gjorde, at man i langt højere grad kunne løse opgaverne efter den ældres egne behov, og at det kunne tilrettelægges sammen med personalet. Der har vi jo også set nogle klare eksempler på, at det, hvis personalet får en større faglighed i forhold til at kunne tilrettelægge arbejdet, så giver nogle bedre muligheder.

Kl. 16:53

Jeg tror jo også, at det, når vi snakker frisættelse, så handler om et opgør med den tvangsprivatisering, som kommunerne nu er underlagt. Det afgørende er jo ikke, hvilket logo der står på bilen der kommer, eller på kitlen på den ansatte, der kommer ind, men det er jo et spørgsmål om, hvad det er for en hjælp, der kan tilbydes. Der synes jeg, at der i dag, når vi snakker frisættelse, så er et alt for stort fokus på, at det er et spørgsmål om, om det er offentligt, eller om det er privat. Jeg synes jo, det er mere afgørende, at vi sikrer ressourcer til, at man kan levere en ordentlig pleje, og at den ældre har en reel indflydelse på, hvilken pleje det er, der skal modtages, end at det skal gøres til genstand for et spørgsmål om, om det er noget, der kan tjenes penge på.

Så er der også flere, der har været inde på hele spørgsmålet omkring boformer og plejecentre, og jeg synes også, det er relevant at se på, at der er sket en udvikling over de seneste år. Altså, et plejecenter i dag er noget andet, end det var for 20 år siden eller for 30 år siden, og generelt er de borgere, der kommer på et plejecenter i dag, væsentlig dårligere, end de var før. Man kan jo sige, at vi dag på langt de fleste plejecentre burde have normeringer, som man har det på et demensplejehjem, fordi langt størsteparten af de beboere, der er på et plejecenter, er demente. Og det gør jo egentlig også, at der er flere, som ønsker at få hjælp i eget hjem i så lang tid som overhovedet muligt, før man kommer på et plejecenter.

Derfor tror jeg også, at vi i fremtiden bliver nødt til at se på, hvordan vi organiserer nogle boformer, og hvordan vi sikrer, at vi i langt større grad både kan have plejecentre for folk, der er plejekrævende, og også plejecentre, hvor der kan være et større socialt liv, men at vi også kan organisere nogle boformer, som gør, at folk kan bo sammen i fællesskaber og på andre måder, end man kan i dag. Jeg tror faktisk også, der er mange, som gerne vil have hjælp fra nogen, som man har en relation til, når det handler om det at kunne købe ind for hinanden, det at kunne have et socialt samvær. Men samtidig er det jo også fuldstændig afgørende, at vi har en klar grænse i forhold til de konkrete plejeopgaver, og at det ikke er noget, som vi pålægger et civilsamfund, men at vi netop sikrer, at der er den tilstrækkelige og den velkvalificerede hjælp at få. Men jeg tror, det bliver nødvendigt at se på, hvordan vi organiserer os i forskellige boformer, hvor fællesskaber også kan komme til at spille en større rolle.

Det sidste element, jeg også synes det er væsentligt at berøre, er hele spørgsmålet omkring økonomien for de ældre og også spørgsmålet om at undgå, at der opstår et A- og et B-hold. Jeg tror nok, at det er blandt gruppen af ældre borgere, hvor vi ser nogle af de største indkomstforskelle, altså hvor vi ser nogle af de borgere, der har den største friværdi og den største mulighed for at kunne tilkøbe sig ekstra ydelser, men det er også der, hvor vi har en stor gruppe af reelt fattige, altså borgere, som kun lever af folkepensionens grundbeløb, og der mener jeg, det er nødvendigt at få kigget på, hvordan vi får udjævnet noget af den indtægtsforskel. For det har jo også en betydning for, hvilke vilkår det er, man har i de sidste år af ens liv.

Vi har lige for nylig haft debatten her i Folketingssalen, hvor Faglige Seniorer ønskede et opgør med den forsinkede regulering af overførselsindkomster, der var, og også den mindre regulering, der er. Jeg synes også, vi bør kigge på, om man kan give et yderligere tilskud til dem, der kun lever af folkepensionen og pensionstillægget. Så synes jeg også, man bør se på noget af det, som også fylder rigtig meget i ældres økonomi, nemlig spørgsmålet om udgifter til både tandlæge, lægehenviste ydelser og medicin, og om vi der reelt ikke også kunne gå ind og sikre, at det var en del af velfærdssamfundet, så vi på den måde også kunne sikre mere lige vilkår.

Alt i alt ser jeg jo frem til, at vi bliver indkaldt til forhandlinger om en ældrelov. Jeg synes, det er vigtigt at fokusere på, at hele ældreområdet er andet end det, der er hjemmepleje og plejecentre, men at det generelt også handler om, hvad det er for nogle vilkår, vi tilbyder, fordi det også har en betydning for, hvilke rammer og hvilken ulighed der er blandt vores ældre medborgere, og dermed også hvilke betingelser man har for at kunne leve et selvstændigt og retfærdigt liv de sidste af ens år. Så jeg ser frem til en indkaldelse til forhandlingerne, og det skal ikke være nogen hemmelighed, at der fra Enhedslistens side også er et klart ønske om, at vi investerer yderligere i området, så vi kan få gjort op med noget af den ulighed, vi oplever. Tak for ordet.

Kl. 16:58

Tredje næstformand (Karsten Hønge):

Der er en kort bemærkning til fru Pia Kjærsgaard, Dansk Folkeparti.

Kl. 16:58

Pia Kjærsgaard (DF):

Tak for det. Jeg er meget enig i, at det er en bred palet, vi skal i gang med, altså at det ikke alene er plejecentre osv., og at det ville være dejligt at få en kulegravning af hele ældreområdet.

Så vil jeg bare kvittere for, at hr. Peder Hvelplund nævnte tjenestemandsreformen, som jo har været oppe til debat mange gange. Men vi er med, fordi der er af stor betydning for, at vi kan komme i gang med at få ændret det, som vi så tit taler om, nemlig lønvilkårene i forhold til den sektor, som er meget, meget vigtig, og så selvfølgelig arbejdsforholdene, som jeg bestemt heller ikke vil undlade at nævne. For det er to ting, der er så vigtige for at tiltrække flere. Tak.

Kl. 16:59

Tredje næstformand (Karsten Hønge):

Ordføreren.

Kl. 16:59

Peder Hvelplund (EL):

Det er jo jeg helt enig i. Jeg tror, det er fuldstændig afgørende, når vi ser på det meget værdifulde arbejde, der foregår ude i hele ældresektoren, altså både i pleje- og omsorgssektoren, hvor tjenestemandsreformen fra 1969 har været med til at lave en skævvridning i forhold til, hvordan vi værdisætter det arbejde, og også hvis det er sådan, at vi reelt ønsker at kunne give et signal om, at det her er et vigtigt arbejde.

Altså, det er jo paradoksalt, at den løn, man får for at holde et menneske i hånden de sidste timer af vedkommendes liv eller at tage imod et barn, når det bliver født, eller at give omsorg til pårørende, der har mistet en nær slægtning, er noget af det, som vi værdisætter allerlavest. Så jeg er helt enig i, at det er et af de områder, vi bliver nødt til at se på, hvis der skal sikres et løft til det her område.

Kl. 17:00

Tredje næstformand (Karsten Hønge):

Der er ikke flere korte bemærkninger. Tak til hr. Peder Hvelplund, Enhedslisten. Næste ordfører er fru Lotte Rod, Radikale Venstre.

Kl. 17:00

(Ordfører)

Lotte Rod (RV):

Tak for det. Ved I, hvad der måske er en af de vigtigste grunde til menneskets udvikling? Det er bedstemødrene, de vise ældre kvinder. Det er faktisk ikke engang noget, jeg selv har fundet på, men jeg har været i gang med at læse Rane Willerslev og holdet på Nationalmuseets fortælling og bog om menneskets udvikling, og hvis jeg ikke husker helt forkert, er der kun to arter, hvor kvinder lever væsentligt ud over den fødedygtige alder og overgangsalderen. Den ene er spækhuggerne, hvor det er den gamle kloge hun, som leder jagten, og så er det mennesket, og hvis man tænker tilbage på, dengang vi var jægere og samlere, var det formentlig det, at der var kvinder, der blev gamle, der gjorde, at vi som mennesker kunne have den her lange barndom og dermed udvikle os – fordi de gamle kloge kvinder var der til at tage sig af børnene, mens forældrene var ude at skaffe mad. Jeg synes bare, det var på sin plads at starte med sådan en hyldest til de vise ældre.

Jeg har selv været så heldig i min familie at have faster Grethe. I virkeligheden var hun slet ikke min faster Grethe; hun var min fars faster Grethe, men hun var ligesom også vores alle sammens faster Grethe. Hun var diakonisse og boede på Diakonissestiftelsen. I kan næsten se hende for jer: Hun havde altid pænt tøj på og lagt sølvbestikket frem, når man kom. Hun læste altid bøger, læste aviser og fulgte med i nyhederne, og da hun blev så gammel, at hendes øjne ikke virkede mere, hørte hun lydbøger. Og hun kunne ikke sove om natten, så hun lyttede til helt utrolig mange lydbøger, og der var ikke det, man ikke kunne snakke med faster Grethe om. Hun blev næsten 100 år, og for mig står hun som et billede på, at sådan vil jeg også gerne være, når jeg bliver gammel. Og så ved jeg godt, at sådan er det ikke for os alle sammen. Jeg har også min farmor, som endte med at glemme, hvem vi alle sammen var, og som til sidst lå i sin seng hele tiden i utrolig lang tid, og på en eller anden måde siger det jo noget om, at det der med at snakke om ældre egentlig ikke giver så meget mening, for vi er så utrolig forskellige, og det er så utrolig forskelligt, hvordan den sidste tid af vores liv bliver. Derfor tænkte jeg, at jeg ville slå ned på fire forskellige ting i det, som jeg kunne sige noget om i dag: lidt om frisættelse, lidt om forebyggelse, lidt om prioritering og så lidt om dans. Først vil jeg sige noget om frisættelse.

Nu har jeg ikke været her, lige så lang tid som Venstres ordfører, men jeg har dog været medlem af Folketinget i over 10 år, og i alle årene har vi diskuteret afbureaukratisering, og nu kalder vi det så frisættelse. Jeg har ret tænkt meget over, hvad det er, der gør, at det er sådan noget, politikere bliver ved med at tale om, og at der så sker så utrolig lidt. På en eller anden måde tror jeg, det hænger sammen med, at vi i alle de år ikke har stillet det, som er det helt grundlæggende spørgsmål, nemlig hvordan vi egentlig ser mennesket. Altså, tror vi grundlæggende, at mennesket er godt og gør det bedste, man kan, eller tror vi grundlæggende, at mennesket forsøger at snyde? For så længe vi ikke stiller os selv det spørgsmål, bliver vi ved med at føre politik, som vi plejer, hvor det hele handler om at kontrollere og dokumentere, fordi vi altid tror på, at der er nogen, der snyder, og hvis det går galt et eller andet sted, svarer vi med mere tilsyn og mere kontrol. Jeg tror og vi tror i Radikale Venstre, at når vi rundtomkring ser en forråelse, hvor man tænker: Hvordan kunne du som medarbejder finde på at behandle f.eks. en ældre på den der måde? bunder den forråelse i, at vi har skabt et system, hvor vi gør mennesker til midler, og hvor det handler om at krydse af og dokumentere og gøre det rigtige i stedet for at være etisk forpligtet på det menneske, man står over for. Derfor synes jeg og derfor tror vi på i Radikale Venstre, at det her med frisættelse kommer vi aldrig til at lykkes med, så længe det kun handler om at afskaffe konkrete regler. Vi bliver nødt til at starte med helt grundlæggende at se mennesket på en anden måde og starte med, at det er den etiske forpligtelse, altså at det er vigtigt, når man kommer hen til den ældre, at man kigger vedkommende i øjnene, at man er der for vedkommende, frem for at man kan dokumentere, at man lige præcis har krydset noget af, og i øvrigt løb man så stærkt og fik aldrig nogen sinde kigget vedkommende i øjnene.

Kl. 17:05

Så er der forebyggelse og ulighed. Vi har snakket lidt om den økonomiske ulighed i dag, men jeg har en enorm indignation på vegne af, hvor stor forskel der er på, hvilke forhåbninger vi kan have til, både hvor gamle vi bliver, men også hvor godt vi har det, når vi bliver gamle, og det hænger jo sammen med, at vi i alt for mange år har underprioriteret forebyggelse, og derfor synes jeg, en vigtig del af den her diskussion er, hvordan vi kommer til som Folketing at tage langt mere alvorligt, at vi forebygger, sådan at langt flere mennesker kan se frem til en god alderdom.

Det tredje er prioritering. Jeg synes, at vi på forskellige måder har været inde på i debatten i dag, at vi ikke synes, det er godt nok, som det er i dag. Jeg tror, at hvis vi bare fortsætter med at gøre, som vi plejer, og der kommer flere ældre, så bliver den situation jo bare værre, og at vi kommer til at være i en situation, hvor vi giver noget til alle, som er for dårligt. Derfor tror jeg, vi bliver nødt til herinde at starte en diskussion af, at måske skal vi ikke give noget, der er for dårligt, til alle, måske skal vi turde at prioritere og sige, at dem, der har mest brug for det, skal vi give noget, som er virkelig godt, og til gengæld må vi andre, der kan betale selv, så selv betale for noget mere. For ellers risikerer vi, at dem, der har allermest brug for det, simpelt hen får for lidt hjælp.

Det fjerde er dansen. Jeg har det selv ret svært med institutioner. Jeg synes, at det der med at komme ind et sted, hvor der er sådan en lang gang, gør et eller andet ved mig som menneske. Derfor er det vigtige for mig, når vi har de her snakke om at blive gammel, hvordan vi får mere plads til alt det, hvor man er en del af noget, der er større end en selv. Jeg er vild med, når man laver erindringsdans, jeg er vild med de initiativer, der popper op nu med leg på plejehjem, hvor man har legegrupper og barselsgrupper, der kommer og leger, og jeg er også vild med mad, der dufter og smager af noget. Derfor vil jeg slutte med det, som fru Pia Kjærsgaard tog op. For jeg kan også godt lige medisterpølse. Men når fru Pia Kjærsgaard siger, at klimaaftryk på mad er gakgak, tænker jeg, at måske er det mere fru Pia Kjærsgaards syn på, hvad klimavenlig mad er, der er gakgak. For jeg synes, det er tarveligt, når vi serverer tarvelig mad af tarvelige råvarer, der ikke smager af noget og ikke dufter af noget. Men jeg får jo lyst til at invitere fru Pia Kjærsgaard på hasselbackgræskar med et ordentligt lag smør, som virkelig smager godt, for jeg synes, vi har en opgave i, at når man er gammel, skal man have noget mad, som gør en glad, og det kan sagtens være klimavenligt.

Kl. 17:08

Tredje næstformand (Karsten Hønge):

Det udløser straks en kort bemærkning fra fru Pia Kjærsgaard.

Kl. 17:08

Pia Kjærsgaard (DF):

Jeg kender godt alle de der retter, men jeg er jo heller ikke gammel, så det er derfor. Men der sidder nogle rigtig gamle mennesker, vil jeg sige, på plejehjem og andre institutioner, som jeg ikke tror vil være lykkelige for det der. Det tror jeg altså bare ikke. Man er så vant til den mad, man har fået hele livet, og det kan nogle da mene er forkert. Altså, det kan man jo måske blive syg af i en alder af 90 år eller sådan et eller andet, det kan da godt være, og måske er det ikke så klimavenligt, men jeg vil alligevel fastholde, at det er det, der er det vigtigste for de ældre og de rigtig gamle mennesker.

Så må vi andre forsøge at klare det ved en gang imellem, når vi går i Netto, at købe en eller anden vegetarret, som jeg sådan set ikke synes smager særlig godt. Det skal jeg sige, men vi gør det jo for klimaets skyld, ikke? Og det kan vi gøre, fordi vi selv kan vælge det, men det kan man altså ikke på plejehjemmene. Og jeg synes, det er meget søgt, når man begynder med det i forhold til de gamle mennesker. Det er så bare min pointe.

Kl. 17:09

Tredje næstformand (Karsten Hønge):

Ordføreren.

Kl. 17:09

Lotte Rod (RV):

Selvfølgelig skal man have mulighed for at få medister, og man skal have mulighed for at få flæskesteg og alle mulige ting, man kan lide. Og derfor er det også vigtigt at huske på, at kostrådene jo faktisk er, at det er 80 pct. grønt og 20 pct. kød. Så det er jo ikke, fordi alt kød skal ud.

Jeg synes jo, at det interessante i diskussionen er, hvad det er for nogle gode råvarer. Altså, er det gode, ordentlige råvarer, man laver mad af? Og er det mennesker, som er gode til at lave mad og får det til at smage af noget? For det skal netop ikke være surt; det skal jo være noget, der faktisk er lækkert.

Kl. 17:10

Tredje næstformand (Karsten Hønge):

Spørgeren.

Kl. 17:10

Pia Kjærsgaard (DF):

Jamen det hele skal være gode råvarer, og det skal kødet bestemt også være. Det skal ikke være sådan noget udpint noget, man får på plejehjemmene. Det skal nemlig være super, super lækker og veltillavet mad, men det skal altså på en eller anden måde være det, som ældre mennesker, lad os bare sige gamle mennesker, har været vant til hele deres liv. Man kan ikke rykke sig på det tidspunkt, hvor man er 85, 90 år – jeg tror simpelt hen ikke på det – med en eller anden majskolbe med godt med smør på, græskar, eller hvad ved jeg. Jeg tror ganske enkelt ikke på det.

Kl. 17:10

Tredje næstformand (Karsten Hønge):

Ordføreren.

Kl. 17:10

Lotte Rod (RV):

Jeg vil gerne udfordre fru Pia Kjærsgaard. Vi kan jo finde et sted, hvor man laver noget virkelig lækkert klimavenligt mad, og så kan vi se, om fru Pia Kjærsgaard overhovedet kan smage, at der ikke er kød i.

Kl. 17:10

Tredje næstformand (Karsten Hønge):

Der er ikke flere korte bemærkninger. Tak til fru Lotte Rod, Radikale Venstre. Næste ordfører er fru Pia Kjærsgaard, Dansk Folkeparti.

Kl. 17:11

(Ordfører)

Pia Kjærsgaard (DF):

Tak til ældreministeren for redegørelsen om ældreområdet 2023. Det er jo, og det kan man også høre på debatten her, bekymrende læsning. For det er jo ikke godt nok, som det er. Og jeg tror virkelig oprigtigt, at alle politikere og ældreordførerne her, men også de øvrige politiske partier ude omkring i grupperne, så gerne vil gøre det godt for for de ældre. Der er ikke nogen, der modsætter sig det. Vi har nok måske lidt forskellige holdninger, men nok alligevel ikke i forhold til, hvordan vi gør det. Og der kommer jo flere ældre, og vi mangler allerede i dag personale til at hjælpe dem. Der er en større og større andel af personale på ældreområdet af ikkeuddannede social- og sundhedsmedarbejdere. Over 30 pct. af hjemmehjælpsmodtagerne mener ikke helt, at den hjælp og støtte, de modtager, passer til deres behov. Der er jo tale om velkendte problemer. Der er ikke meget nyt i det, og vi har diskuteret det så mange gange, og det er også derfor, at nogle af os rykker rigtig meget på den ældrelov, som vi har ventet på så længe.

Det, der bekymrer mig allermest, er manglen på løsninger fra regeringens side. Det bliver nævnt, at man vil frisætte ældreområdet, at man vil have en ældrepleje, der skal tage udgangspunkt i den enkeltes behov. Man vil have større valgfrihed og selvbestemmelse for de ældre. Og man vil have en ny måde at styre og kontrollere ældreområdet på, hvor ledere og medarbejdere mødes med tillid og frihed. Det er overskrifter, som vi alle sammen kan blive enige om. Problemet er, at der kun er tale om overskrifter. Der er endnu ikke nogen konkrete bud på løsninger, og jeg er spændt på, hvad regeringen vil gøre for at sikre mere personale – for det er helt afgørende, at vi får mere personale – eller for den sags skyld for at sikre en ældrepleje, der tager udgangspunkt i den enkelte ældre.

Det er meget længe siden, at statsministeren i sin nytårstale annoncerede, at der nu skulle laves en ny ældrelov. Det er efterhånden længe siden, at det rådgivende panel på ældreområdet, som den tidligere regering nedsatte, afleverede deres anbefalinger og input til en ældrelov. Alligevel venter de ældre stadig på de gode løsninger, og det kan vi ikke rigtig være bekendt.

Ældrepolitikken er en mærkesag for Dansk Folkeparti. Det var faktisk det, der gjorde, at jeg for mange år siden gik ind i politik. Vi er klar til at indgå i konstruktive forhandlinger, der kan sikre en bedre ældrepleje. I al beskedenhed har vi da også gennem årene sat nogle markante aftryk på ældreområdet. Jeg kan eksempelvis nævne værdighedsmilliarden, ældrechecken og klippekortordningen. Det sidste virker ikke længere helt, som jeg godt kunne ønske at det skulle gøre. Vi er altid i gang og klar med gode idéer og input, så snart ministeren kalder, og vi er også klar til at lytte til alle andres gode idéer til gavn for de ældre. Derfor er det også positivt, at vi har den her debat i dag. Men min indtrængende opfordring må altså også være, at der skal følges op med noget konkret handling, og det skal være snart.

I Dansk Folkeparti mener vi, at ældreplejen skal organiseres med en langt højere grad af selvbestemmelse, reelt frit valg, samt selvvisitation, hvor hjælpen til den ældre bestemmes i et samarbejde mellem den ældre og det personale, der er ude i hjemmet og hjælper den ældre. Det giver altså ikke mening, at det personale, der sidder bag et skrivebord, er dem, der skal beslutte, hvilken hjælp de ældre skal have. Det kan den ældre og de personale, der konkret er ude hos den ældre, meget bedre beslutte sammen. Det vil også give mulighed for, at indsatsen i langt højere grad tilpasses den enkelte ældre og dennes behov.

I den forbindelse er det også vigtigt, at vi får udbredt de her faste teams omkring de ældre. Vi taler alle sammen om dem, og flere kommuner gør det heldigvis allerede, men det skal være alle kommuner. Og vi kan se af redegørelsen, at det har en effekt. Langt flere ældre føler sig trygge, når det er det samme personale, der er omkring dem. Det giver jo heller ingen mening, at der skal sidde folk og vurdere, om fru Hansen nu også har behov for det hjælpemiddel, hun har bedt om. Lad os nu have mere tillid til de ældre. Der er ikke nogen, der beder om et hjælpemiddel, som de ikke har behov. Konkret mener vi, at man bør fjerne alt, hvad der hedder visitation til hjælpemidler til under et vist beløb. Det kan være 5.000 kr. eller måske 10.000 kr. En sidegevinst vil være, at det vil frigive nogen visitatorer, der i stedet kan bruge tiden ude hos de ældre, og det bringer mig videre til det næste. For vi mangler jo personale på ældreområdet. Det er dybt bekymrende.

Kl. 17:16

Det er også bekymrende, at andelen af ikkeuddannede social- og sundhedsmedarbejdere i ældresektoren bliver større og større. Vi bliver nødt til at gøre noget, og der er behov for en bred vifte af indsatser. Vi ved jo f.eks., at frafaldet på sosu-skolerne er alt for stort, og her skal der sættes ind. Man kunne eksempelvis se at indføre en elevløn under hele uddannelsen, som FOA har foreslået. Man kunne også se at få udbredt mesterlæren på sosu-området betydeligt og yderligere. Og så er det vigtigt, at vi får fastholdt og tiltrukket de uddannede sosu'er, der er på arbejdsmarkedet. Her må vi hele tiden se på, om der også er nogle ordentlige arbejdsvilkår. Det gælder indflydelse på arbejdstider, løn osv.

Der er jo masser af ting, man kunne gribe fat i under sådan en debat på ældreområdet. Jeg kan nok ikke nå at få det hele med, og derfor synes jeg, at det er så vigtigt, at vi også tager fat på det, som bekymrer mig rigtig meget rundtom i kommunerne. I øjeblikket kan vi læse, at kommunerne skal spare. Og vi læser meget om, at vores byrådspolitikere slår ud med armene og siger, at vi er nødt til at spare også på ældreområdet.

Så må jeg så bare sige: Hvad med alle de ansatte ude i kommunerne, som ikke har nogen funktion overhovedet, og som intet, intet har med ældre at gøre? Det er djøf'ere, journalister, kommunikationseksperter, der virkelig skal fortælle, hvor brillant den her kommune fungerer. Altså, hvad har det med ældreomsorg at gøre? Det kan man vise, hvis man har omsorgen. Det kan de pårørende fortælle, og det kan de ældre også berette videre om, altså at de bare har det godt. Det er milliarder af kroner, der bruges på det her. Det er fuldstændig vanvittigt, hvis vi tager hele landet, med alt det overflødige personale, og det synes jeg at jeg vil sige til ministeren altså også hører med i en ældrelov. Jeg ved godt, at det ikke udelukkende er ældre, når man tager noget, men man bliver nødt til at tage kommunerne og se på, hvad kommunerne egentlig bruger pengene til. Alt det her overflødige personale er en skændsel.

Hvad med at indføre, at der også skal sikres nogle nationale minimumsstandarder på ældreområdet, som sikrer et højt kommunalt serviceniveau? Hvordan sådanne minimumsstandarder skal tilrettelægges og se ud, skal jo ske i et samarbejde mellem de relevante interessenter på området. Vi havde det meget i valgkampene, specielt den forrige valgkamp, om børneområdet, og det er fint nok. Men det kniber på ældreområdet. Hvorfor har vi ikke minimumsrettigheder på ældreområdet? Det, der er faren, ved jeg godt er, at der er nogle kommuner, der som minimum vil holde dér – det har vi også diskuteret. Men når krisen kradser og man siger, at man ikke har penge, kunne man i hvert fald sige: Hertil kan vi klare den, og helst meget over. Det kunne handle om rettigheder i forhold til rengøring og muligheden for at komme i bad. Man føler sig næsten hele pinligt berørt, når man siger sådan noget: en mulighed for at komme i bad. Der er så meget, vi skal se på.

Min afsluttende bemærkning må være endnu en opfordring til ministeren om, at vi kommer i gang med arbejdet. Tak for ordet.

Kl. 17:19

Tredje næstformand (Karsten Hønge):

Der er ingen korte bemærkninger. Tak til fru Pia Kjærsgaard fra Dansk Folkeparti. Den næste ordfører, der er til stede i hvert fald, er hr. Kim Edberg Andersen, Nye Borgerlige.

Kl. 17:19

(Ordfører)

Kim Edberg Andersen (NB):

Det er jo altid rart at komme til sidst ved de her redegørelser, for alt er dybest set sagt, på godt og ondt, fra venstre til højre. Og man sidder næsten altid ved en redegørelse og tænker, at vi jo faktisk ikke er så uenige om grundpræmissen. Her er det det her med, at vores ældre skal have det godt, og så kan vi have en masse ideologi, der adskiller os, i forhold til hvordan vi kommer derhen.

Men jeg vil godt starte et andet sted. For i en valgkamp er vi politikere altid gode til at komme på ældrecentrene, og det er mange år siden, at jeg har været på et ældrecenter sidst, og jeg var faktisk lidt i chok over, hvor dårlige de mennesker, som sad der, var. Og så får man lidt en dårlig smag i munden, når man samtidig har en følelse af, at vi har bygget et system op, som ligesom bare skal holde os i live derude i stedet for at sørge for, at vi har gode liv, mens vi er der. Og det er der, hvor jeg gerne vil hen: gode liv, mens vi er der. For vi kan godt snakke om duften af hjemmelavet mad på ældrecenteret, men virkeligheden er, at vi har lavet regler, der gør, at det skal laves i et industrikøkken, sådan at der ingen duft kommer.

Min store frygt her i livet er, at jeg bliver gammel nok til at komme på et ældrecenter, og det håber jeg at jeg kan være herinde længe nok til at jeg kan nå at ændre på. For jeg er en god blå dreng, og jeg skal nok passe mig selv og klare mig selv, så længe jeg kan det, og så håber jeg på, at vi sammen kan få opbygget et system, både med det private og det offentlige, som så kan give mig et godt liv, når jeg ikke længere kan det. Og det må være det, der er præmissen for os alle sammen.

Det er en god redegørelse. Den viser jo nogle problemstillinger, som alle vi ældreordførere godt vidste i forvejen at der var. Vi mangler folk – ja, det skal vi have gjort noget ved. Vi skal også have nogle, der er faglærte, fordi fagkundskab er vigtigt. Dem, der sidder på ældrecentrene rundtomkring, er meget ringe efterhånden. Men der er også mange, som vi mister undervejs, fordi der er mange ældre mennesker, som, når de bliver ringet op af kommunen og bliver spurgt, om de mangler noget, så siger nej, fordi de er stolte og det ville de aldrig nogen sinde sige at de gjorde. Men alligevel ser vi kommuner, der skærer ned på, at man kunne køre ud og lave et besøg hos den ældre hr. Kim Edberg Andersen, hvor jeg helt sikkert ville sige nej, hvis de ringede fra kommunen og spurgte, om jeg havde brug for hjælp. Men hvis der kom en professionel ud til mig og kiggede rundt, kunne det godt være, at vedkommende kunne se, at jeg ikke længere kunne gøre rent på den måde, som jeg skulle, og at jeg ikke fyldte køleskabet, som jeg skulle, og at jeg måske havde brug for hjælp. Så det skal vi sørge for at der er ressourcer til.

Vi skal måske også se lidt på planlovgivningen. For jeg kunne jo godt tænke mig, når jeg sælger min landejendom – som heldigvis ikke bliver beskattet så hårdt nu efter det, man har fundet ud af på det område – at jeg kan få lov til at købe noget i udkanten af et ældrecenter, måske ude i tredje række, så jeg kunne bo der sammen med min kone først, og når en af os så ikke kunne længere, kunne vi flytte en række længere ind, sådan at vi kom tættere og tættere på det ældrecenter, så ældrecenteret blev en del af vores tilværelse til sidst. Vi er klar til at træffe de valg, men det kræver, at vi får private investorer, der har lyst til at bygge det, og et kommunalt system, hvor der ikke går ideologi i det og der ikke kun er nogle bestemte, der kan stå for det. Men det kræver også, at planlovgivningen er der, sådan at man kan få lov til at bygge det her et sted, hvor jeg, mens jeg stadig væk har penge og har lyst til at se på noget køn natur, kan få lov til at købe huset ude i tredje række og så stille og roligt flytte ind på ældrecenteret og få en værdig afslutning. Det er der, hvor vi skal hen, og i Nye Borgerlige kommer vi til at gå konstruktivt ind i det her.

Vi kommer også til at gå ind og sige, at vi håber, at frisættelse betyder, at vi sætter de kommunale ældrecentre fri. For der er rigtig mange af dem, der er gode, og når de bliver ramt af dårlige ting, er det typisk ikke på grund af noget ude på selve ældrecenteret, men så er det på grund af alle de ledelseslag, man skal igennem, når man finder et problem i et kommunalt system. For så skal man hele vejen op igennem systemet og snakke med sådan en som mig, dengang jeg sad i byrådet, hvorefter det skal hele vejen tilbage igen. En frisættelse ville måske også gøre, at vi kunne rekruttere nogle mennesker, som ikke har et ønske om at arbejde i et trægt kommunalt system, sådan som det er nu, og hvor man derfor godt kunne tænke sig at have en privat leverandør.

Vi kunne se i min egen kommune, at da der kom et friplejehjem, blev det fyldt med det samme, og det havde en venteliste. Og hvordan reagerede kommunen? Den lukkede alle de andre, så nu står vi igen og mangler pladser lige om lidt. Men så er kommunalpolitikere nogle gange kreative; så fremskriver de det lidt og siger, at vi bliver lidt sundere, så vi har ikke brug for pladserne endnu. Så måske er det politikerne, der er problemet. Det skal guderne vide at jeg har oplevet, også herinde, altså at vi nogle gange godt kan skabe problemer, fordi vi står så stålfast i vores egen ret. Men lige på ældreområdet og i forhold til ældreloven tror jeg at det er vigtigt, at vi ikke får den samme oplevelse i oppositionen, som vi har fået med nogle andre lovgivninger herinde, altså en oplevelse af, at det ligesom bliver et diktat. Jeg tror, at vi alle sammen har noget at bidrage med til en god ældrelov, som vi også kan bruge til noget i fremtiden, hvis vi alle sammen husker på, at det handler om det der med at give den ældre hr. Kim Edberg Andersen lyst til at bo et sted de sidste år, når jeg ikke længere kan selv, med værdighed, sådan at jeg har lyst til at leve den sidste tid, i stedet for man bare holder mig i live, så længe man kan.

Kl. 17:24

Så vil jeg lige sige en ting til. Jeg sidder jo i en region, og hvis jeg kunne få et enkelt ønske opfyldt, ville jeg gerne have en sygeplejerske på ældrecenteret, for det kunne vi spare en masse penge ved, ganske enkelt. Den er en helt iskold beregning, for vi sender rigtig mange tilbage. Regionen ville sende mig ud af supersygehuset meget hurtigt, og jeg ville meget hurtigt komme tilbage. I kan kigge til Region Nordjylland; de har faktisk sat det til 72 timer, hvor ansvaret bliver bibeholdt i regionen. Det kunne være et forslag, at vi kunne gøre det hele vejen rundt.

Så lad os nu tænke det – nu lyder det her sådan meget alternativt – holistisk. Lad os nu få det hele med og så lave en ældrelov, som vi rent faktisk kan være stolte af, når vi alle sammen på et eller andet tidspunkt får brug for hjælp. For virkeligheden er bare, at det nu har taget så lang tid at komme igennem det, at de ældre mennesker, som sad på ældrecenteret, da statsministeren sagde, at der ville komme en ældrelov, er ved at være gået bort, for man sidder der i gennemsnit i 2 år. Lad os gøre de 2 år til 2 år, vi alle sammen har lyst til, i stedet for at vi ikke har lyst til at blive udsat for statens pleje. Tak.

Kl. 17:26

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen, Nye Borgerlige. Og så er turen kommet til ældreministeren.

Kl. 17:26

Ældreministeren (Mette Kierkgaard):

Tusind, tusind tak for en rigtig god debat. Jeg føler mig faktisk sådan meget beæret over at have et udvalg, hvor man er så engagerede, så motiverede og tydeligvis så meget, meget vidende om det her område. Jeg ved jo også, idet jeg har luret tidligere regeringsperioder, at der er flere af jer, der jo er gengangere herinde i Ældreudvalget, og det tror jeg egentlig hænger sammen med noget af det, som fru Pia Kjærsgaard er inde på – selv om jeg jo ikke skal udtale mig om jeres motivation – nemlig det her med, at ældreområdet betyder rigtig meget for os alle sammen. Jeg kan i hvert fald sagtens genkende det, fru Pia Kjærsgaard taler om, nemlig at det også betyder rigtig meget i vores grupper. Så tusind tak for det.

Jeg hører jo både indgående problemforståelser og masser af løsningsforslag. Jeg hører også en fælles forståelse af, at der er et handlebehov. Altså, tænk nu, hvis vi var uenige om, at der var et problem og et behov for handling, men det lytter jeg mig egentlig frem til at der er hele vejen rundt. Og så hører jeg rigtig mange bud på en frisættelse, og det her er jo i virkeligheden vores første sådan debat om, hvad frisættelse egentlig er, altså hvor vi begynder at tage hul på den. Det kommer vi til at snakke rigtig meget mere om; det er også noget af det, jeg kommer lidt mere ind på i min tale. Og så hæfter jeg mig også ved, at flere siger – og det har jeg også selv tænkt over – at det jo er tilbagevendende problemstillinger. Som hr. Kim Edberg Andersen siger: Vi vidste det jo godt og har vidst det i lang tid. Jeg har selvfølgelig også gjort mig den umage at læse redegørelserne fra tidligere år og hørt talerne der, og det er jo nogle af de samme problemstillinger, der går igen, så jeg forstår sådan set også godt utålmodigheden i den forbindelse.

I hvert fald de sidste to tidligere ministre er endt med ikke at holde den tale, de havde skrevet, men det agter jeg nu at gøre, og det gør jeg, fordi det her også er min første mulighed for sådan egentlig at komme med mit input i debatten, men også fordi jeg synes, det er en god anledning til at perspektivere de tal, der er i redegørelsen, og den viden om det arbejde, vi har, om frisættelsen.

Danmark er et godt sted at blive gammel. Det er også noget af det, jeg skriver i forordet. Men som jeg også hører i dag, er der ingen tvivl om, at ældreplejen er udfordret, og at der er behov for nytænkning, hvis Danmark også i fremtiden skal være et godt og trygt sted at blive gammel. Ældreplejen er en grundsten i vores danske samfund, hvilket jeg også er inde på i rapporten, men vi står med et velfærdssamfund, der langsomt mister vitalitet og kvalitet, og som sander til i regler og bureaukrati. Regler og procedurer, der er indført i den bedste mening, har langsomt medført, at fokus er fjernet fra den enkeltes ønsker og behov, og mange steder kan man faktisk dårligt se den ældre for bare regler. Det er lidt som at gå ind i en skov, hvor man kigger og næsten ikke kan se skoven for bare træer.

Som jeg ser det, står vi med tre centrale udfordringer på ældreområdet. Først og fremmest mangler vi arbejdskraft. Det er der rigtig mange af jer der også er inde på, og det er jo ikke en ny problemstilling, og det er det, der kan bekymre endnu mere. Jeg har også været interesseret i, om det er, fordi vi ikke har gjort noget tidligere, men det er det jo ikke, og det ved flere af jer også. Der er jo lavet et hav af rekrutteringsforsøg, -tiltag og -initiativer fra både statslig side og kommunernes side. Så det har været kendt længe, og meget er blevet forsøgt. Og alligevel ser vi, at vi kommer til at mangle i omegnen af 17.000 social- og sundhedsmedarbejdere, hvilket flere af jer er inde på, både fru Kirsten Normann Andersen og fru Mette Abildgaard.

Det tal er også et, der bekymrer mig utrolig meget, for hvis vi ikke har hænderne, som en af jer også er inde på, jamen så er det jo virkelig, virkelig vanskeligt, for hvad får vi så ud af at lave en ny form for styring og nye rammer for levering af ydelsen, hvis vi ikke har hænderne? Så det er i virkeligheden et tal, jeg er utrolig bekymret for. Ikke alene mangler vi hænderne, men det er jo faktisk også det at fastholde dem. Fra marts til august sidste år endte 22 pct. af rekrutteringsforsøgene med, at stillingerne ikke blev besat, og hvad angår social- og sundhedshjælperne, var det 25 pct. af stillingerne, der ikke blev besat, altså en fjerdedel.

Kl. 17:31

Samtidig ser vi, at antallet af ældre vil stige frem mod 2040, og det skyldes jo bl.a., at vi lever længere, og det er jo grundlæggende glædeligt, som flere af jer også har været inde på, men det betyder også, at vi skal bruge flere hænder til at passe på vores ældre. Redegørelsen viser, at vi langtfra udnytter vores velfærdsteknologi. Velfærdsteknologi kan give ældre medborgere mere frihed og medbestemmelse i hverdagen, og det kan forbedre arbejdsmiljøet i ældreplejen og er derfor også en vigtig brik i forbindelse med rekrutteringsudfordringerne. Jeg har også prøvet at undersøge, hvilken effekt det egentlig har på arbejdskraft, men det ved vi faktisk ikke så forfærdelig meget om. Men det er i hvert fald en rimelig hypotese at have, at hænder om ikke andet kan bruges til noget andet. Af redegørelsen fremgår det, at en kommunal undersøgelse viser, at det kun er 46 pct. blandt repræsentanter for landets kommuner, der svarer, at de havde skærmbesøg, og det er som sagt også beskrevet i redegørelsen.

Den anden udfordring ud over rekruttering er, at ældreområdet er sandet til i bureaukrati, og det drejer sig faktisk ikke kun om bureaukrati og antallet af regler, det drejer sig nemlig også om det, som fru Lotte Rod var inde på, altså at det ikke kun handler om regelforenkling. Det handler om den helt grundlæggende måde, vi styrer, kontrollerer og leverer ældreplejen på, og den er sandet til. Djævlen ligger jo i detaljen, og der står i regeringsgrundlaget, at vi helt grundlæggende skal frisætte, hvordan vi styrer, kontrollerer, dokumenterer og leverer, for igennem årtier har vi opbygget et regime, hvor vi styrer og kontrollerer mere og mere, og når jeg har været rundt i landet og har besøgt kommuner, oplever jeg medarbejdere og ledere, der er engagerede, og som arbejder aktivt med om, hvordan man ikke ændrer arbejdsgangene til det bedre. Men jeg har altså også mødt medarbejdere, der jo panden mod en mur, fordi der er opbygget alt for komplicerede dokumentationssystemer, som ikke understøtter en travl hverdag, og det var endda i en kommune, der faktisk havde sat sig for at prøve at arbejde med dokumentationssystemet, men det blev faktisk bare mere kompliceret af det.

Et andet sted, vi ser bureaukratiet, og som det også viser sig i redegørelsen der bliver brugt mange ressourcer på, er den her centrale visitation med et alt for stort fokus på, hvilke indsatser kommunerne har besluttet at have på hylden, frem for hvilke behov den enkelte borger har. Central styring og minuttyranni har gjort, at hjælpen er blevet ufleksibel og med alt, alt for få muligheder for det faglige skøn. Velfærdsaftalekommunerne viser, at når vi har det faglige skøn og det gives fri, blomstrer kreativiteten, så medarbejderne faktisk bliver dygtigere, både i det arbejde, de selv gør, men faktisk også i det tværfaglige arbejde. Så en tilsanding af vores ældrepleje, hvor vi ikke kan se den ældre for bare regler, er simpelt hen blevet en mere og mere akut situation og er en udfordring.

Den tredje udfordring er der flere af jer, der er inde på, bl.a. Hr. Peder Hvelplund, og det handler om A- og B-holdet. Hvis rekruttering ikke er min største bekymring, at det måske det, der er min største bekymring. Redegørelsen viser, at 81 pct. af dem, der modtager hjemmehjælp, er tilfredse eller meget tilfredse, men sammenholdt med udviklingen i velstanden, som hr. Peder Hvelplund også er inde på, risikerer vi, at det på sigt kan sætte sig i en faldende opbakning til det universelle velfærdssamfund. Andre undersøgelser indikerer også, at vores forventning til en kommende ældrepleje, altså for os, der er kommende ældre, faktisk er, at vi ikke tror, vi vil se en ældrepleje, der kan levere en kvalitet, der kan dække de behov, vi har. Så danskernes stigende velstand betyder, at vi gradvis får højere og højere forventninger til den velfærd, der leveres af det offentlige, og vi risikerer, at dem, der har råd, køber sig til bedre velfærd og vender ryggen til en offentlig sektor, der er i knæ. Derfor er det så bydende nødvendigt, at vi har en ældrepleje, der er kvalitet og bliver forbundet med kvalitet for alle.

Det handler ikke kun om at sikre vores ældrepleje, det handler faktisk først og fremmest om at sikre næste generationers ældrepleje, for får vi først det her tandhjul til at køre skævt, tror jeg, det er utrolig svært at genoprette, altså hvis vi får lavet en skævhed i det, så de, der har råd, får bedre pleje end dem, der ikke er råd.

Kl. 17:36

Vi skal også sikre, at de ældre har valgmuligheder. Her viser redegørelsen for mig at se en alt for svag udvikling i, hvor mange der benytter en privat leverandør i hjemmeplejen. Det kommer vi nok til at diskutere lidt, har jeg fornemmelsen af. I 2021 benyttede 39 pct. af ældre hjemmeplejemodtagere sig af en privat leverandør; det synes jeg faktisk er for lavt, og det synes jeg at vi skal gøre noget mere ved. Jeg ved godt, at det er udtryk for en stigning, men jeg synes faktisk, at det fortsat er for lavt. Det er også derfor, vi i regeringsgrundlaget taler om, at vi skal have et styrket frit valg.

Hvis vi løser de her tre udfordringer, nytter det ikke noget, at vi kører videre ad samme spor, som vi har gjort igennem de sidste år, og derfor er der brug for et markant sporskifte. Jeg tror, at det overordnede spørgsmål, vi skal stille os selv, er, hvordan vi får skabt en ældrepleje, der skaber mere livsglæde, hr. Kim Edberg Andersen. Jeg tror nemlig, at det er det helt rigtige spørgsmål. Hvordan får vi skabt, at der er livsglæde og man står op om morgenen og ser ind i en god hverdag, hvor der er plads til ældres forskellighed, uden at samfundskraften går tabt? Og det er jo her, hvor frisættelsen bliver set som løsningen fra min og regeringens side.

Vi vil lave den mest omfattende frisættelse af den offentlige sektor hidtil og grundlæggende forandre den måde, velfærden i dag styres, dokumenteres, kontrolleres og leveres på. Det er rigtig nemt at skrive, for I ved lige så vel som mig, at det er der masser af tandhjul i. Det er i virkeligheden noget af det, som jeg er rigtig glad for ved debatten i dag. Flere af jer illustrerer jo en utrolig stor indsigt i, at det netop handler om, at der er mange tandhjul, der skal skrues på, hvis vi skal lykkes med at skabe en ældrepleje med kvalitet også i fremtiden.

Danmark skal være et velfærdssamfund, hvor borgeren kommer før systemet, og hvor der er langt mere lokal frihed, ansvar og engagement, og vi starter på ældreområdet. Jeg vil gerne understrege, at frisættelse ikke betyder, at man er fri for ansvaret. Tværtimod handler det om at styrke det lokale ansvar. Det kan f.eks. ske gennem åbne brugerbestyrelser og ved et tæt samarbejde med civilsamfundet. Det med civilsamfundet kommer jeg lidt mere tilbage til, men jeg er faktisk meget enig med fru Mette Abildgaard i det her potentiale, der ligger i civilsamfundet, både i forhold til at supplere i opgaveløsningen, men nok så meget også for at fastholde, at vi er et velfærdssamfund, hvor vi har et fælles ansvar, og ikke kun er en stat, der leverer en offentlig service.

Visionen om at frisætte ældreområdet handler om at skabe en ældrepleje, der skaber livsglæde. Når jeg siger livsglæde, forbinder jeg det med selvbestemmelse og valgmuligheder. For der findes ikke én one size fits all-model for livsglæde eller det gode ældreliv. Den vare står simpelt hen ikke på en hylde. Mennesker er forskellige, deres behov er forskellige, og det samme gælder opfattelsen af det gode ældreliv. Det er der også flere af jer der er inde på, og det ved vi også fra flere undersøgelser. Bl.a. har ROCKWOOL Fonden lavet en stor rapport – som jeg er sikker på at I er bekendt med – hvor en pointe netop er, at forskellighed faktisk er det, der beskriver ældrebefolkningen allerbedst. Det skal vi tage alvorligt. Derfor skal ældreplejen også være præget af en høj grad af selvbestemmelse, flere valgmuligheder og livsglæde. Ældre skal have flere muligheder, så de i højere grad kan vælge den velfærd og den hjælp, som passer bedst til deres livssituation.

Men frisættelse betyder også frisættelse af medarbejdere og frisættelse af lederne. Medarbejdere og ledere skal have mere frihed til at udfolde deres faglighed; det er der flere af jer der også er inde på, og det er jeg meget enig i. Velfærd er ikke noget, der kan bestilles eller styres. Det er noget, vi skaber i relationen til hinanden. Den bevægelse er allerede i gang i flere kommuner, der laver forsøg med selvstyrende teams. Og det har flere af jer også været inde på. Både fru Marlene Harpsøe og fru Kirsten Normann Andersen talte om de her selvstyrende teams, som jeg også synes er utrolig interessante. Der er borgernær visitation, helhedspleje og tværfaglighed. Evalueringerne taler egentlig deres eget sprog, for de viser større medarbejdertilfredshed og lavere sygefravær. Og når medarbejdere lykkes med opgaven, trives borgerne – og omvendt. Livsglæde for de ældre tror jeg hænger rigtig tæt sammen med arbejdsglæde for medarbejderne. Det vidner for mig om, at frisættelsen af medarbejdere og ledere er afgørende for at sikre en god ældrepleje med selvbestemmelse og valgmuligheder.

Kl. 17:41

Jeg vil gerne sige tak til alle de kommuner, der tør tænke nyt og vise, at der er en anden måde at gøre tingene på. Borgmesteren i Middelfart Kommune, som er en af de kommuner, der er med i velfærdsaftalerne, taler om det som en kulturforandring. Det tror jeg faktisk er meget rigtigt, og det vidner for mig om, at vi først er begyndt at se bevægelsen af, hvad det egentlig er for et potentiale, der gives fri, når det er sådan, at vi tør tænke os fri for regler og bureaukrati. Jeg tror slet ikke, at vi har en forestillingsevne endnu, når vi først ser den kraft, der er i, at man sætter fagligheden fri og giver fagligheden ro til at blomstre. Det forudsætter selvfølgelig også, at det er dygtige faglige medarbejdere, der er tæt på de ældre.

Det her mod til at tænke nyt er nødvendigt, hvis vi skal nå i mål med visionen om ældreplejen med livsglæde, nærvær og omsorg. Det betyder faktisk også, tror jeg, at vi kommer til at tænke rettigheder på en ny måde, hvor det skal være slut med minuttyranni og nulfejlskultur. Frisættelse er nemlig ikke kun et spørgsmål om at fjerne regler. Det er en grundlæggende anden måde at styre den offentlige sektor på, og det er en kæmpe opgave. Det tror jeg sådan set at I alle sammen er pinligt bevidste om; sådan hører jeg det i hvert fald i talerne. Det er netop det, en ny ældrelov skal honorere. Som fru Mette Abildgaard sagde det, er det sådan set det, som en ældrelov er svaret på.

Det, vi arbejder på i regeringen, er at lave en ældrelov med få klare værdier, der skal skabe bedre rammer for en alderdom med livsglæde. Regeringen vil give de ældre reel selvbestemmelse, udvide det frie valg, give de ældre frihed til at bo, som de vil, og sikre større kontinuitet i plejen, fordi det jo er noget af det, jævnfør redegørelsen, vi kan se fremmer trivslen. Det er ikke et let stykke arbejde, for når man skruer på ét tandhjul i den her store velfærdsmaskine, forrykker balancerne sig alle andre steder. Derfor skal vi have kigget i alle hjørnerne, hvilket jeg også hører at I taler ind i. Det betyder bl.a., at vi ud over det, jeg allerede har været inde på om visitationen, skal se på en anden måde på vores rettighedsforståelse, på den måde, vi fører tilsyn på, og på det frie valg. Alle de her ting påvirker hinanden på kryds og tværs, og derfor er det også en stor og svær opgave.

Vi skal væk fra den her minutiøse styring af ældreplejen. Vi skal give medarbejdere og ledere frihed til at yde en faglig indsats. Men vi skal også væk fra det her med, at velfærd er noget, vi styrer, for velfærd er noget, vi skaber sammen. Den her bevægelse fra styring til at skabe sammen – samskabelse – tror jeg er noget af det helt centrale i vores bevægelse fra en velfærdsstat til et velfærdssamfund. Jeg tror, at velfærden skal skabes af dem, der er tættest på borgeren og kender borgerens behov og ønsker. Det er medarbejderne og i høj grad selvfølgelig også de pårørende, men det er også de lokale fællesskaber: naboerne, veninden, gåmakkeren, den tidligere gåmakker, foreninger og virksomheder. Vi skal have aktiveret hele det civile samfund og fællesskaberne omkring den ældre.

Arbejdet med den nye ældrelov bygger bl.a. på det inddragende arbejde, som flere af os har været inde på med den såkaldte Okkelsrapport. Og indholdet i afrapporteringen er et rigtig godt udgangspunkt, men vi skal også videre end det. Nu er der flere af jer, der også taler om det som anbefalinger, men faktisk er det jo egentlig primært en afrapportering med nogle temaer, der peger på, hvad der er vigtigt at kigge ind i. Det er ikke sådan en til en anbefalinger, men det kan vi komme tilbage til. Noget er mere konkret end andet. Det er et godt udgangspunkt, men vi skal videre, hvis vi skal gå fra en velfærdsstat til et velfærdssamfund med langt højere grad af lokal frihed og lokalt ansvar. Vi er også i gang med at nytænke og udvikle konkrete løsningsforslag, og der ligger et stort og svært arbejde foran os.

Det, jeg vil afslutte med at sige, er, at vi jo har hørt rigtig mange regeringer tale om afbureaukratisering – fru Lotte Rod var inde på det – uden at det har båret frugt. Men jeg tror på, at det lykkes den her gang. Det gør jeg, både fordi jeg hører en så dyb forståelse fra jeres side – og det er jo os, der skal gøre det sammen – men også, fordi det den her gang ikke kun handler om regelforenkling. Det handler om en grundlæggende ændring af hele styringsregimet, i forhold til hvordan vi styrer, kontrollerer og leverer velfærd.

Så endnu en gang tusind tak for talerne og for debatten, og jeg ser frem til de spørgsmål, der måtte være. Det håber jeg at der er.

Kl. 17:47

Den fg. formand (Bjarne Laustsen):

Tak til ældreministeren. Der er en stribe korte bemærkninger. Først er det fru Katrine Daugaard fra Liberal Alliance. Værsgo.

Kl. 17:47

Katrine Daugaard (LA):

Jeg er meget glad for at høre om det her styrkede frie valg. Jeg kunne godt tænke mig at udfordre ministeren lidt i forhold til, at de statslige plejehjem f.eks. ikke kan gå konkurs. Kan vi nogen sinde få en oprigtig fri konkurrence og dermed også et reelt frit valg, hvis ikke der er en konkursmekanisme i det offentlige også?

Kl. 17:48

Den fg. formand (Bjarne Laustsen):

Værsgo til ældreministeren.

Kl. 17:48

Ældreministeren (Mette Kierkgaard):

Noget af det, jeg i hvert fald lægger vægt på, og som også indgår i regeringsgrundlaget, er det her med, at vi skal have en sidestilling og en ligestilling af private og offentlige leverandører. Der vil jo altid et eller andet sted være nogen, der skal have en forsyningsforpligtelse. Det er situationen i dag, at hvis du har et friplejehjem, der går konkurs – nu har vi aktuelt f.eks. et i Vejle, men der er faktisk ikke så mange konkurser – så er det kommunen, der har forsyningsforpligtelsen i sidste ende. Jeg har ikke sådan tænkt meget over det med mulighederne for konkurs, men jeg er i hvert fald optaget af, at vi får en ligestilling af de private og de offentlige leverandører i de vilkår og rammer, de har.

Kl. 17:48

Den fg. formand (Bjarne Laustsen):

Så er det fru Katrine Daugaard fra Liberal Alliance.

Kl. 17:49

Katrine Daugaard (LA):

Men hvordan kan man få det, når alle de private og selvejende kan gå konkurs, og det offentlige ikke kan? Kunne man ikke lave det på en måde, ligesom det er i det private nu, hvor man, hvis ikke man gør det godt nok, går konkurs, og så bliver det sat i udbud, så nogle andre og bedre kan få lov til at tage over?

Kl. 17:49

Den fg. formand (Bjarne Laustsen):

Værsgo at svare.

Kl. 17:49

Ældreministeren (Mette Kierkgaard):

Jeg er egentlig allermest optaget af, at vi får leveret den ældrepleje, der er, og får nogle stabile rammer for de plejehjem, uagtet hvad for en ejerform, de har. Erfaringerne med, hvor mange plejehjem der egentlig går konkurs – det er friplejehjemmene i dag – er jo ikke så mange. Så jeg ved faktisk ikke helt, hvor stor udfordringen er. Jeg er faktisk mere optaget af, at vi får skabt nogle reelle og ordentlige rammer, så vi får færrest mulige, der ender med at være i sådan en situation, bl.a. ved at sikre nogle gode afregninger.

Kl. 17:50

Den fg. formand (Bjarne Laustsen):

Så er det fru Marlene Harpsøe fra Danmarksdemokraterne. Værsgo.

Kl. 17:50

Marlene Harpsøe (DD):

Mange tak for en rigtig fin tale fra ældreministeren. I Danmarksdemokraterne er vi rigtig glade for det samarbejde, der allerede er etableret, og de forhandlinger, som kommer, glæder vi os rigtig meget til.

Noget af det, som vi i Danmarksdemokraterne jo er optaget af – og det tror jeg allerede ministeren har hørt lidt om – er de her snitflader, som der er til andre sektorer i forbindelse med den kommende ældrelov, som vi skal forhandle om. For ældreområdet er utrolig komplekst og har nogle koblinger ind i nogle andre områder – det kan f.eks. være til regionens hospitaler og behandlingstilbud. Derfor har jeg og Danmarksdemokraterne i hvert fald en bekymring for, at vi slår et rigtig stort brød op omkring ældreloven, hvor vi selvfølgelig skal finde nogle rigtig gode løsninger på ældreområdet, men hvor man samtidig ikke – fordi det hører til regionerne – kan forhandle om f.eks., hvordan vi forhindrer genindlæggelser, hvordan vi sikrer flere hospicepladser osv. osv. Og det er jo også noget, som det er vigtigt at vi kigger på.

Hvad tænker ældreministeren om det?

Kl. 17:51

Den fg. formand (Bjarne Laustsen):

Tak. Det får vi et svar på. Værsgo.

Kl. 17:51

Ældreministeren (Mette Kierkgaard):

Jeg er meget opmærksom på de koblinger og samarbejdsflader, som vi faktisk taler om det som, altså sundhedsministeren og hele Sundhedsstrukturkommissionen, hvor jeg i øvrigt også sidder med, og det er netop for at sikre, at koblingerne bliver lavet. Så jeg anerkender fuldt ud, at der er behov for koblinger, og det er også det, vi prøver at imødekomme i regeringen og har et stort fokus på.

Jeg tænker, det er vigtigt, at vi ikke reducerer – og nu ved jeg ikke, om det er det, jeg hører i spørgsmålet – ældrepleje til alene at være et spørgsmål om sundhed. Det tror jeg heller ikke er det, jeg hører, for det er jo et liv – civilsamfundsmæssigt, socialt og på alle mulige måder, også i forhold til forebyggelse, som nogle var inde på. Så jeg tror, det er vigtigt, at vi har et særskilt område i forhold til en ældrelov. Men jeg er helt enig i, at det selvfølgelig er vigtigt at se på koblingerne.

Kl. 17:52

Den fg. formand (Bjarne Laustsen):

Tak. Fru Marlene Harpsøe, Danmarksdemokraterne.

Kl. 17:52

Marlene Harpsøe (DD):

Ja, for nu har regeringen jo nedsat den her Sundhedsstrukturkommission, og vil ældreministeren love, at Sundhedsstrukturkommissionen ikke bliver en syltekrukke for de koblinger, der er, indtil de kommende forhandlinger omkring en ældrelov?

Kl. 17:52

Den fg. formand (Bjarne Laustsen):

Ældreministeren, værsgo.

Kl. 17:52

Ældreministeren (Mette Kierkgaard):

Jeg er meget sikker på, at alt, hvad vi gør i regeringen, ikke er med en intention om og med tanke på, at noget bliver en syltekrukke. Så jeg vil gerne stille i udsigt, at det ikke bliver en syltekrukke.

Kl. 17:52

Den fg. formand (Bjarne Laustsen):

Så er det fru Kirsten Normann Andersen fra SF.

Kl. 17:52

Kirsten Normann Andersen (SF):

Tak for det, og også tak for ministerens tale. Jeg tror grundlæggende, hvad ministeren også er inde på, at de fleste ældre tænker: Det vigtigste er sådan set, at jeg slipper for nogen sinde at blive afhængig af det der plejehjem. Vi vil alle sammen helst klare os selv lige til det sidste. Den dag, hvor man så vitterlig ikke selv kan komme på toilettet, er det altså alligevel faktisk rart, at der kommer nogle professionelle, der kan hjælpe en, uden at man skal føle sig ydmyget eller på nogen måde føle sig i vejen af den grund. Det tror jeg selv er vigtigt.

Derfor bliver jeg også ked af det, når diskussionerne ender i et spørgsmål om, hvorvidt det er ligestilling mellem private og offentlige leverandører eller er, fordi vi ikke har nydt tænkt nok eller sådan noget. Jeg tror virkelig, det er vigtigt, at man den her gang tænker ind, hvordan vi løser opgaverne hos den ældre. Derfor vil jeg egentlig bare gerne spørge ministeren: Når nu ministeren selv henviser til, at det er en ældrelov, der er svaret, hvordan vil ministeren så involvere det samlede Folketing i de forhandlinger, og hvornår kan vi regne med at vi eventuelt bliver indkaldt til forhandlinger?

Kl. 17:53

Den fg. formand (Bjarne Laustsen):

Værsgo til ældreministeren.

Kl. 17:53

Ældreministeren (Mette Kierkgaard):

Jeg lover jer, og det tror jeg også at jeg sagde i sidste uge, da vi var samlet, at I bliver de første, der får det at vide. Vi arbejder på højtryk med det nu, og I bliver selvfølgelig som Ældreudvalg involveret. Og der bliver jo en inddragende proces, som vi tilrettelægger efter alle kunstens regler eller i hvert fald gør os rigtig umage med at få tilrettelagt.

Jeg deler sådan set – jo ikke mindst henset til, at problemerne ikke er nye, som flere har været inde på, og som jeg også kan konstatere – behovet for, at det snart kommer. Men der er flere årsager til, at vi skal gøre os umage med det, for det er både nogle store tandhjul, vi skal have til at hænge sammen, og det er det, at når vi nu skal det – og nu har jeg jo fornøjelsen eller belastningen af at komme ude fra det kommunale – bliver vi simpelt hen nødt til at gøre det her ordentligt, for kommunerne er så pligtopfyldende i forhold til at omsætte og implementere den lovgivning, der er, at det ikke nytter noget, at vi ikke får gjort ordentligt.

Jeg er faktisk omvendt positiv og egentlig meget optimistisk over, at vi har den debat, vi har, fordi der er så stor indsigt i området. Så jeg håber og tror på, at vi får en bred aftale.

Kl. 17:55

Den fg. formand (Bjarne Laustsen):

Fru Kirsten Normann Andersen, SF, har yderligere et spørgsmål.

Kl. 17:55

Kirsten Normann Andersen (SF):

Jeg tror sådan set, at det er rigtigt, at det samlede Folketing gerne vil det her, altså er enige i, at der skal gøres noget i forhold til ældreområdet. Derfor vil jeg også bare spørge en gang til. Når ministeren siger, »vi arbejder på det«, skal jeg så forstå det, som at det er regeringen, der arbejder på det, og at vi i Ældreudvalget derfor venter på et forslag, et konkret forslag, eller forestiller regeringen sig, at lige præcis på det her område er det i forvejen så svært, at det giver rigtig god mening at sørge for, at der er meget større bredde på en eventuel aftale om, hvordan sådan en ældrelov skal se ud i fremtiden? Altså, bliver vi indkaldt til brede forhandlinger, eller venter vi på, at regeringen kommer med et udspil?

Kl. 17:55

Den fg. formand (Bjarne Laustsen):

Ældreministeren.

Kl. 17:55

Ældreministeren (Mette Kierkgaard):

Jeg kommer det ikke meget nærmere end at sige, at jeg selvfølgelig er optaget af det og arbejder rigtig meget på det, og jeg tror, det gælder for alt, hvad vi laver regeringen, at det jo ikke er sådan, at vi sidder særskilt som ministerier og gør noget udeomkring. Så vi har selvfølgelig nogle drøftelser af, hvad det er for nogle ting, der bliver fremsat i de enkelte ministerier.

Kl. 17:56

Den fg. formand (Bjarne Laustsen):

Tak. Så er det fru Mette Abildgaard fra Det Konservative Folkeparti. Værsgo.

Kl. 17:56

Mette Abildgaard (KF):

Tak til ministeren for en god tale og for at knytte flere ord på den her redegørelse. Jeg vil også tillade mig at spørge lidt ind til det forløb, vi skal i gang med. Dels kunne jeg tænke mig at høre om det her med en ny ældrelov, som jo er en gammel udmelding fra statsministeren, dels er der det her med frisættelse i regeringsgrundlaget. Kan vi forvente, at det bliver en og samme proces, det skal forhandles i? Er det to sider af samme sag?

Så kunne jeg tænke mig at spørge ind til, hvem der kommer til at sidde for bordenden i de forhandlinger: Bliver det ministeren selv, der kommer til at indbyde til forhandlinger, eller er der andre i regeringen, der kommer til det? Og så kunne jeg naturligvis tænke mig at spørge om, hvordan tidshorisonten ser ud.

Kl. 17:56

Den fg. formand (Bjarne Laustsen):

Ældreministeren.

Kl. 17:57

Ældreministeren (Mette Kierkgaard):

Jeg ville ønske, jeg kunne svare, men I må vente lidt på svaret. Altså, jeg kan godt svare, men jeg kan ikke give et konkret svar på, hverken hvornår eller hvordan det er. Jeg tænker, at jeg jo er ældreminister og har ansvar for området, så jeg tænker, det er mig, der kommer til at fremsætte forslaget til og arbejde med en ældrelov. Og nu glemte jeg faktisk den første del af dit spørgsmål – det gik på ... en frisættelse af ældreområdet, ja. Vi starter jo på ældreområdet, og det er også sådan, vi kommer til at gøre det. Og hvordan det lige kommer til at spænde af, må vi se, men vi starter i hvert fald på ældreområdet.

Kl. 17:57

Den fg. formand (Bjarne Laustsen):

Fru Mette Abildgaard, Det Konservative Folkeparti.

Kl. 17:57

Mette Abildgaard (KF):

Jeg har egentlig ret stor forståelse for, at der er nogle ting, man først kan offentliggøre, når man også har et mandat med sig fra regeringen, og at man selvfølgelig også skal finde sine positioner i regeringen. Men jeg er bare helt ærligt bekymret for, om det kommer til at trække det her meget ud. Vi hører jo lidt på rygtebørsen, at der er uenigheder mellem regeringspartierne om, hvorvidt det er vigtigst at frisætte institutionerne eller borgerne eller medarbejderen, og at det giver grobund for interne diskussioner. Så det kunne jo bare være interessant at høre, hvad ministeren mener det er vigtigst at frisætte.

Kl. 17:58

Den fg. formand (Bjarne Laustsen):

Eller ministeren.

Kl. 17:58

Ældreministeren (Mette Kierkgaard):

Som jeg også var inde på i min tale, ser jeg i hvert fald frisættelse på tre niveauer: dels af borgeren, dels af medarbejderen, og så taler jeg egentlig om frisættelse af det lokale ansvar. Det kan jo se ud på forskellige måder. Det står jo også indskrevet i regeringsgrundlaget, at vi skal prøve nogle modeller af. Altså, vi har både det her omkring de åbne bestyrelser – det er jo en institutionstænkning – og så skal vi prøve modeller for de selvejende institutioner. Og er det kommunerne eller institutionerne, der så bliver sat fri? Det er simpelt hen en drøftelse, vi også har til gode, og som jeg jo også taler med andre aktører uden for Christiansborg om.

Kl. 17:58

Den fg. formand (Bjarne Laustsen):

Tak. Så er det hr. Peter Kofod fra Dansk Folkeparti.

Kl. 17:59

Peter Kofod (DF):

Tak for det. Jeg synes, det er enormt positivt, at der bliver talt om en ældrelov, for der er jo ingen tvivl om, at den tidligere regering sagde enormt meget om det, men der skete ikke en bønne. Derfor er det jo godt, at ældreministeren betoner det.

Jeg vil gerne spørge ind til det paradoks, der kan være mellem på den ene side frisættelsen, afbureaukratiseringen, det, som mange af os ser som noget enormt positivt, og på den anden side, at det jo også kan betyde, at nogle mister nogle rettigheder, og her tænker jeg selvfølgelig på de ældre. Måske ministeren bare kan betone, hvor regeringen har tænkt sig at lægge balancen i det, for for mig er det et ret væsentligt spørgsmål.

Kl. 17:59

Den fg. formand (Bjarne Laustsen):

Værsgo til ældreministeren.

Kl. 17:59

Ældreministeren (Mette Kierkgaard):

Jeg deler helt opfattelsen af, at rettigheder er vigtige; selvfølgelig er de det i en retsstat. I dag er ældreområdet, som hr. Peter Kofod jo også er opmærksom på, reguleret dels af serviceloven, hvor det sådan er mere en juridisk rettighedsforståelse, dels af sundhedsloven, hvor det er en mere faglig rettighedsforståelse, og så har vi jo også de materielle rettigheder, som ligesom er det der med, at vi skal benævne, hvad det er for nogle typer ydelser, og så har vi også en oplevet rettighed, som man også godt kan tale om, i forhold til om man oplever, at man faktisk har den rettighed, man har.

Jeg tror, at vi kommer til at snakke om, hvad det er for en rettighedsforståelse, vi skal lægge til grund. Og tandhjulene hænger jo sammen, for vi har at gøre med en central visitation, som er det, der i høj grad muliggør den juridiske forståelse af rettigheder i dag med individuelle, konkrete vurderinger og afgørelser, og nu er der jo i Okkelsrapporten også et forslag til, at man kan fastholde den, men at justeringerne så i højere grad bliver det faglige skøn. Så jeg tror, vi kommer til at arbejde med at udvikle vores rettighedsforståelse, men der er ingen tvivl i mit hjerte og sind om, at rettighedsforståelsen er vigtig.

Kl. 18:00

Den fg. formand (Bjarne Laustsen):

Hr. Peter Kofod, Dansk Folkeparti.

Kl. 18:00

Peter Kofod (DF):

Jamen det lyder godt. Altså, det, jeg tolker det som, lyder godt. Men så lad mig stille et måske mere konkret spørgsmål.

Jeg tror, at de fleste af os myndige mennesker godt kan lide selv at beslutte, hvornår vi skal i bad, og hvor ofte vi tager et bad. Kunne det være en rettighed, som man f.eks. gav ældre på plejehjem? At i stedet for, at man får et bad om ugen – det ville jeg godt nok synes var ikke særlig rart som menneske at blive budt – får man et bad noget oftere. Kunne man forestille sig, at det var en rettighed, at ældre selv kunne bestemme, hvornår man kommer i bad, og hvor ofte man kommer i bad?

Kl. 18:01

Den fg. formand (Bjarne Laustsen):

Ældreministeren.

Kl. 18:01

Ældreministeren (Mette Kierkgaard):

Altså, jeg vil mere tænke det ind i en forståelse af selvbestemmelsesdelen. For jeg synes, at noget af det, der er vigtigt i en frisættelse af borgeren, netop er det her, som man jo så kan kalde en ret til selvbestemmelse, i forhold til at sige, om det er en gang om ugen, jeg vil i bad, eller om jeg vil i bad flere gange om ugen, og hvordan den faglige dialog skal være.

Jeg stiller mig lidt nysgerrig, når jeg har været ude på besøg, i forhold til netop at spørge, om der er nogle behov, man ikke kan få opfyldt, og det, jeg hører, er, at det er i den her dialog, der er mellem medarbejderen og den enkelte ældre, man faktisk finder ud af, hvordan det er, behovene skal prioriteres, og hvornår det er, man skal i bad.

Kl. 18:02

Den fg. formand (Bjarne Laustsen):

Så er det fru Pia Kjærsgaard fra Dansk Folkeparti. Værsgo.

Kl. 18:02

Pia Kjærsgaard (DF):

Tak for det. Altså, jeg føler mig ret overbevist om, at ministeren ved rigtig meget om det her område; det siger sig selv, også med ministerens tidligere liv i tankerne. Men når jeg hører debatten, også i forhold til fru Mette Abildgaards spørgsmål, får jeg det sådan: Altså, ministeren er minister, ældreminister, og jeg må sige, at jeg helt klart forventer, at det er ministeren, der sidder for bordenden og lytter til, hvad der bliver sagt her fra ældreordføreren.

Det synes jeg er helt, helt naturligt, altså, at sådan må det være. Og der synes jeg, ministeren er lidt usikker, og der må jeg så bare sige til ministeren, at selv om der er en trepartiregering, så – ja, jeg skal ikke belære nogen – synes jeg, det ville være fint, at ministeren sætter sig igennem og siger: De forskellige partier siger sådan, det er mig, der sidder for bordenden, og det er dem, jeg lytter til.

Jeg vil bare høre, om vi ikke kan komme dertil i hvert fald, for lige pludselig bliver jeg usikker, både på hvor lang tid det skal tage, om det kommer i en eller anden kommission, og om det nu er ministeren – om det nu er ældreministeren – der sidder for bordenden. Selvfølgelig er det da det.

Kl. 18:03

Den fg. formand (Bjarne Laustsen):

Værsgo til ældreministeren.

Kl. 18:03

Ældreministeren (Mette Kierkgaard):

Så fik jeg formuleret mig utydeligt. Selvfølgelig er det mig, der sidder for bordenden i forhandlingerne af et ældreudspil og en ældrelov.

Kl. 18:03

Den fg. formand (Bjarne Laustsen):

Fru Pia Kjærsgaard fra Dansk Folkeparti. Værsgo.

Kl. 18:03

Pia Kjærsgaard (DF):

Så vil jeg bare høre noget på nuværende tidspunkt. Det ligger måske lidt uden for det her, men jeg vil så gerne have det med, altså det, jeg også sagde i min ordførertale om, at der hele tiden mangler penge til de ældre. Man ser det nu med budgetterne rundtomkring i kommunerne – jamen vi skal spare, også på de ældre, og vi er så kede af det – og der kom jeg jo med nogle ting, som jeg synes er fuldstændig vanvittige ude i kommunerne, som ikke alene er på ældreområdet, men alt det her med kommunikation, alt det her med medarbejdere, som skal gøre det ene og det andet og det tredje, med journalister, og hvad ved jeg.

Der er altså rigtig mange penge at hente her, og der synes jeg bare, at man bør komme dertil i et moderne samfund, at man siger, at man ikke er begrænset i forhold til det her område, der alene hedder ældreområdet, men at det er kommunerne, og så spørge: Hvor kan vi finde nogle penge? For det er det, der er behov for. Der er behov for penge til de ældre, der er behov for flere ansættelser, der er behov for, ja, alt muligt til de ældre, og der synes jeg bare, vi må sige, at vi er nødt til at tage af hele paletten.

Kl. 18:04

Den fg. formand (Bjarne Laustsen):

Ja tak. Værsgo til ældreministeren.

Kl. 18:04

Ældreministeren (Mette Kierkgaard):

Altså, nu synes jeg jo egentlig, vi har en god kontrakt stat og kommuner og regioner i øvrigt imellem, i forhold til at det er i økonomiaftalerne, vi ligesom opgør, hvad det er, der er af opgaver, og hvad det er, der er af anlæg, og så laver vi en overordnet aftale om, hvor mange penge der skal med. Det er jo grundlæggende, synes jeg, i sådan en frisættelsestænkning også et ret sundt princip, at opgaver og ansvar også følges ad, og at man så egentlig som kommune også har ansvaret for at forvalte sine penge.

Når det så er sagt, er det jo en svær opgave at få opgaverne til at hænge sammen, og der vil jeg egentlig bare lige bringe det, som statsministeren har været ude at sige, ind. For hvordan er det, vi honorerer det her mål omkring administrative besparelser i kommunerne, som også er en del af regeringsgrundlaget, hvor regeringen jo også er gået ind og har sagt: Jamen lad os prøve at sætte os ned i et samarbejdsprogram over nogle år og finde ud af, hvordan det er, vi vil løfte det ansvar sammen? Det handler netop om at adressere nogle af de her administrative udgifter.

Kl. 18:05

Den fg. formand (Bjarne Laustsen):

Tak til ældreministeren. Da der ikke er flere, der har bedt om ordet, er forhandlingen sluttet.

Vi holder lige en kort pause, da vi skal have lavet en ny opstilling, så vi kan tage fat på den næste sag lige om et øjeblik.

Mødet er udsat. (Kl. 18:05).

Det næste punkt på dagsordenen er:

24) 1. behandling af lovforslag nr. L 98:

Forslag til lov om fravigelse fra obligatorisk digital selvbetjening.

Af digitaliseringsministeren (Marie Bjerre).

(Fremsættelse 29.03.2023).

Kl. 18:07

Forhandling

Den fg. formand (Bjarne Laustsen):

Mødet er genoptaget.

Forhandlingen er åbnet. Den første ordfører er hr. Malte Larsen fra Socialdemokratiet. Værsgo.

Kl. 18:07

(Ordfører)

Malte Larsen (S):

Mange tak, ærede formand. Danmark er et af de mest digitaliserede lande i verden. Vi har endda vundet flere priser for vores digitale offentlige sektor. Vores ambitioner er tårnhøje, og vi har været enormt dygtige til at se og høste de muligheder, som digitaliseringen har givet os.

Hver eneste dag nyder vi godt af, hvordan vi har indrettet vores digitale samfund. Vi skal ikke længere stå i kø på posthuset for at betale regninger; vi skal ikke forbi kommunen for at skrive vores børn op til institution eller melde flytning; vi kan på vores telefoner sidde og følge med live på vores elforbrug i hjemmet. Listen er meget længere – jeg kunne blive ved hele dagen med at komme med gode eksempler. Eksemplerne er både positive og hjælper os i vores travle hverdag.

Når de digitale løsninger gør vores hverdag nemmere, tager vi danskere løsningerne til os, for vi er dygtige til at omstille os og gribe de digitale muligheder. Det har gjort os i stand til at gå forrest i den digitale udvikling. Det gælder både i det private og i det offentlige, hvor man i andre lande kigger beundrende på, hvordan vi gør i Danmark. Og det skal vi blive ved med.

Men i vores tørst efter det næste digitaliseringsprojekt må vi indrømme at vi har været lidt for ivrige. Vi har glemt at stoppe op og kigge på, hvilken betydning det mere og mere digitaliserede samfund har for alle grupper af borgere i vores samfund. For der er uden tvivl mange, der nyder godt af det, men det bliver tydeligere, at det ikke gælder for alle. I 2021 vurderede KL og Digitaliseringsstyrelsen i en fælles analyse, at mellem 17 og 22 pct. af alle danskere mellem 15 og 89 år – dvs. omkring en femtedel af alle borgere – var såkaldt digitalt udsatte. Det er altså ikke bare en lille gruppe af ældre, der oplever at være udfordret med det digitale. Det er et bærende princip i vores samfund, at alle har lige ret til at være en del af samfundet, og det gælder selvfølgelig også den digitale del af samfundet. Det er en udfordring, hvor vi ikke kan lade stå til.

I Socialdemokratiet vil vi gerne sikre, at ingen bliver efterladt på perronen, mens det digitale tog buldrer af sted. Det er et af Socialdemokratiets løfter til danskerne. En af de løsninger, vi tidligere har peget på, er, at det skal være nemmere at blive fritaget for det digitale. Vi mener, at reglerne for fritagelse skal forenkles, så det bliver lettere for borgere, der ikke har mulighed for at anvende de digitale løsninger, at vælge det digitale fra. Og det løfte leverer vi på i dag. For det lovforslag, vi behandler her i dag, handler netop om muligheden for at blive fritaget for at anvende digitale selvbetjeningsløsninger i kontakten med offentlige myndigheder.

På en lang række områder er det i dag obligatorisk for borgerne at anvende offentlige myndigheders digitale selvbetjeningsløsninger. Der er dog mulighed for at anmode om at fravige fra kravet om digital selvbetjening og dermed blive tilbudt et alternativ. Men i dag skal man igen og igen dokumentere og forklare, hvorfor man har ret til at blive fritaget. Det bliver nu nemmere. Med det her lovforslag giver vi borgere, der er fritaget for digital post, ret til at slippe for at bruge en obligatorisk digital selvbetjeningsløsning, alene fordi man er fritaget for digital post. Dermed skal borgere, der allerede er blevet fritaget for digital post, ikke forklare en lang række myndigheder igen og igen, hvorfor de skal fritages. Det synes vi i Socialdemokratiet er fornuftigt. Det gør det nemmere for borgerne, og det gør det samtidig også nemmere for de offentlige myndigheder, der ikke længere skal bruge tid på grundigt at gennemgå borgerens konkrete situation og dokumentation for at vurdere, hvorvidt borgeren har ret til at blive fritaget.

Derfor kan vi i Socialdemokratiet støtte lovforslaget. Tak for ordet.

Kl. 18:11

Den fg. formand (Bjarne Laustsen):

Tak til hr. Malte Larsen. Der var ingen korte bemærkninger. Så går vi videre i talerrækken til fru Linea Søgaard-Lidell fra Venstre. Værsgo.

Kl. 18:11

(Ordfører)

Linea Søgaard-Lidell (V):

Tak for det. Digitaliseringen rummer kæmpestore potentialer som en del af løsningen på de meget store udfordringer, vi står over for som samfund. Vi er et af de mest digitaliserede lande i verden, ikke mindst har vi valgt at digitalisere den offentlige sektor, som gør den mere effektiv og smidigere og frigør ressourcer.

Langt de fleste borgere er rigtig glade for og godt tilfredse med den udvikling, og for langt de fleste er det en fordel, at ting kan ordnes på computeren eller på telefonen, i stedet for at man skal dukke op fysisk nede i borgerservice f.eks. Men vi må erkende, at digitaliseringen af samfundet kan skabe udfordringer for dem, som har svært ved at navigere i det digitale. Ikke alle har de nødvendige digitale kompetencer til at gøre brug af de mange digitale løsninger. Og lovforslaget her er en håndsrækning til dem, så vi ikke ekskluderer en gruppe af danskere i vores omfattende digitalisering. Med lovforslaget foreslås det i praksis at gøre digital selvbetjening frivilligt for borgere, der allerede er fritaget for digital post, så vi får en samlet digital fritagelse for de borgere.

Digitaliseringen kan være med til at løse rigtig mange udfordringer, men konsekvensen af digitaliseringen må ikke være, at vi udelukker borgere fra det offentlige. Og derfor glæder vi os i Venstre over lovforslaget, som vi naturligvis støtter. Tak for ordet.

Kl. 18:12

Den fg. formand (Bjarne Laustsen):

Tak til fru Linea Søgaard-Lidell. Der er ingen korte bemærkninger, så vi går videre i ordførerrækken til hr. Jeppe Søe fra Moderaterne. Værsgo.

Kl. 18:12

(Ordfører)

Jeppe Søe (M):

Tak for det, formand. De to ordførere har jo gennemgået lovforslaget så fint, så jeg vil starte et andet sted. For 12 år siden var jeg inde i en kiosk med min ældste søn. Telefonen ringede, og ekspedienten tog den, og det var sådan en af de der gamle med et rør og en lang ledning, der gik ind i en boks, der hang på væggen og havde fast forbindelse. Og min søn gjorde store øjne som 3-årig og spurgte, hvad det var, og jeg følte mig virkelig gammel. Det er jo sådan en meget sær verden. Det var to verdener. Han kommer aldrig til at forstå, hvad den telefon gik ud på, for den er før hans tid. Han behøver aldrig rigtig at ringe til forældrene og høre, om vennerne er hjemme, og blive bedt om at ringe senere. Nogle af os kan i hvert fald huske, at man blev ved at ringe. Vennerne har mobilen i lommen, og gudskelov for det.

I dag behandler vi et lovforslag, som skal gøre livet lettere for dem og somme tider os, der føler os bagefter vores tid. Det har jeg stor sympati for. Vi skal sikre os, at alle kan være med. Og lad os bare være ærlige: Alle, der har kæmpet mod systemet, ved, hvor lang tid den slags kan tage, og hvor svært det kan være at forstå logikken.

Når jeg forestiller mig at være fra en verden, hvor analoge telefoner er det eneste, der giver mening, forstår jeg, at lovforslaget her må vedtages. Men jeg har alligevel lyst til at sige, at jeg håber, at vi samtidig måske kan bruge det som en anledning til at se på, hvordan vi kan gøre vores onlineverden mere virkelighedsnær for flere. Digitaliseringen repræsenterer jo også i hvert fald en nemmere hverdag for de fleste. Og vi må ikke underkende, at digitale løsninger i hovedreglen repræsenterer en merværdi. Jeg synes, vi skal prioritere at få flest muligt med.

Jeg synes, der er opstået en bekymringsindustri omkring it generelt. Vi anklager it for næsten alt. Det er det onde. Det er børns trivsel. Det er voksnes stress. Det er folkeskolens undervisning. Det er demokratiske udfordringer. Det er den hårde tone. Alt sammen skyldes kun it, aldrig os selv. Og nogle ønsker endda at begrænse alt det her med lovgivning. Man kan tjene rigtig mange penge, hvis man skriver en bog, der hedder »Sluk«. Man kan ikke rigtig skrive en bog, der hedder »Tænd«. Den vil næppe sælge så mange, selv om jeg synes, der er behov for den.

Da vi i Præsidiet for ikke så lang tid siden forbød TikTok, var der en gammel dame, der ringede til mig. Hun havde fundet mit telefonnummer på Folketingets hjemmeside. Og så sagde hun, at hun jo så mente, at kineserne lyttede med på alt, hvad der foregik på hendes iPhone. Jeg måtte så prøve at forklare hende, at det krævede, at man havde TikTok. Hun troede, det var noget, der bare var i telefonen. Og jeg fortalte hende, det var sådan et sted, hvor de unge flosser  og dabber og alt mulig andet, og det måtte hun erkende at hun ikke havde, og så forstod hun det en lille smule mere.

Men det er klart, at hver eneste gang vi har en bekymring – der står måske noget i pressen, eller det er noget, vi siger herindefra – er der nogle derude, der bliver bekymrede, muligvis fordi de ikke har grundforståelsen. Og den har vi jo respekt for at de ikke har, og vi har også respekt for, at de ikke behøver at have den. Men vi skal måske arbejde for, at de kan få den, fordi der er så mange gode muligheder i det. Der er jo altid bekymring og modvilje, når nye tider banker på. Jeg kan huske fra »Eleva2ren« i gamle dage, hvor rigtig mange ringede ind, fordi de havde en drejeskivetelefon. De kunne ikke styre skærmtrolden Hugo uden at have en trykknaptelefon, så de var rasende. Men vi fandt ud af det hele til sidst, og vi fik næsten alle med.

I omegnen af en kvart million borgere er fritaget for digital post. Lad os se på, om vi kan finde et meningsfuldt tilbud til dem, så de får mulighed for at forstå, favne, opdage mulighederne og lære at bruge de nye tiders systemer. Men det er altid mennesker før systemet – altid. Lad os derfor bare gå systematisk til værks, når vi sikrer, at det er sådan, det forholder sig, også i fremtiden. Man skal kunne melde fra, men hvor er det dog ærgerligt.

Moderaterne indstiller lovforslaget til vedtagelse.

Kl. 18:16

Den fg. formand (Bjarne Laustsen):

Tak til hr. Jeppe Søe. Der er ikke nogen korte bemærkninger. Så går vi videre i talerrækken til fru Lisbeth Bech-Nielsen fra SF. Værsgo.

Kl. 18:16

(Ordfører)

Lisbeth Bech-Nielsen (SF):

Det her lovforslag – som i parentes bemærket også er ministerens første, tillykke med det – handler ikke kun om digital fritagelse. I virkeligheden handler det om noget af det mest fundamentale, som vi beskæftiger os med herinde, nemlig forholdet mellem borger og stat, hvad staten kan kræve af borgerne, hvad borgeren kan kræve af staten, hvad man kan trække ned over hovedet på borgerne, og hvad vi kan forvente af hinanden for at få vores samfund til at fungere. De store spørgsmål kalder jo på, at man får en balanceret tilgang til de her ting.

Jeg har måske været sådan en politiker, som flere har syntes var en del af en bekymringskaravane. Og det er til dels også rigtigt nok, men jeg får rigtig, rigtig mange mails og henvendelser fra ældre, der græder og siger: Jeg føler mig som en david mod goliat. Jeg føler mig dum. Jeg føler, at jeg ikke kan finde ud af det. Jeg føler, at jeg er blevet hægtet af. Hvorfor kan jeg ikke få lov at tale med et menneske? Det kan være folk, der har forskellige udviklingsproblemer, men også unge, der måske bruger rigtig meget tid på TikTok eller Instagram eller andet, men som simpelt hen bare ikke rigtig forstår det system og den infrastruktur, som er sat op, og føler sig fremmedgjort. Fremmedgjort er faktisk måske det, som jeg har oplevet at folk, der er frustrerede over det her, mest føler sig – måske brugt med nogle andre ord.

Sidste sommer havde Politiken en lang artikelserie om digitalt udsatte. Med digitalt udsatte tænker man måske på sådan nogle, som ikke har en telefon eller har en typisk ældretelefon, som min mormor har, altså sådan en, der lige kan ringe op og skrive. Men det er jo en meget bredere vifte af mennesker end det. Der er forskellige vurderinger af, hvor mange der er tale om. Det er 17-22 pct. ifølge KL og Digitaliseringsstyrelsen. Og ifølge tænketanken Justitia er det op mod 25 pct. Når der er usikkerhed omkring de her tal, er måske også, fordi man kan være på et socialt medie og samtidig have svært ved at forstå den juridiske lingo, der er i mange af de her systemer. Eller man bakser med at få installeret sit MitID på en ny telefon, hvis den gamle er blevet stjålet. Hvis nogen af jer har prøvet det eller har hørt om nogen, der har prøvet det – hold da op! Selvfølgelig skal der være sikkerhed osv., men vi har fået skabt et system, som mange føler sig fremmedgjort over for.

Når jeg taler om de her ting lidt overordnet først, er det, fordi jeg hele tiden vender tilbage til, hvad forholdet mellem borger og stat skal handle om. Jeg synes personligt, at det er rigtig rart, at vi har den grad af digitalisering, som vi har. Jeg synes, det er rart, at jeg kan ordne rigtig mange ting over min telefon. Det tror jeg at rigtig mange synes. Men jeg synes, at det med grundessensen i, hvad vi kræver at borgerne skal kunne – at de skal eje en telefon for at være borger i et land – er gået for vidt. Derfor er det her lovforslag ét skridt i den retning.

Jeg tror ikke på, at borgerservice vil blive rendt over ende af millioner af danskere, fordi man har en ret til at være borger, selv om man ikke vil eller kan bruge digitale selvbetjeningsløsninger. Det tror jeg ikke på. Langt de fleste af os synes faktisk, at mange af de ting er smarte, tidsbesparende og andet. Men vi skal holde fokus på, at man skal have ret til at være borger i det her land, også uden at det ødelægger ens nattesøvn, fordi man f.eks. simpelt hen ikke kan overskue digital post. Jeg synes ikke, det er rimeligt, at der er hundredtusindvis af mennesker, som føler sig dumme, umyndiggjorte og fremmedgjorte, fordi vi stiller nogle krav til dem.

Derfor er mit udgangspunkt altid, at det er en fantastisk service, at vi har digital selvbetjening. Rigtig mange af os gør god brug af det. Men det skal være en service og et tilbud og ikke en pligt. Derfor vil jeg gerne lige, fordi jeg kun har 6 sekunder tilbage, henvise til alle de mange høringssvar, der er kommet fra organisationer, der siger, at det er et godt skridt, men at det ikke er godt nok.

Kl. 18:22

Den fg. formand (Bjarne Laustsen):

Tak til fru Lisbeth Bech-Nielsen. Der er ingen korte bemærkninger, og så kan vi gå videre i talerækken til hr. Dennis Flydtkjær fra Danmarksdemokraterne. Værsgo.

Kl. 18:22

(Ordfører)

Dennis Flydtkjær (DD):

Tak for det. Vi lever jo i den digitale tidsalder, hvor langt det meste af den kommunikation, vi har med det offentlige, foregår via digitale platforme. Jeg er selv en af dem, der synes, det er en stor fordel, for jeg synes, det er dejligt, at man kan sidde om aftenen eller om søndagen og skrive til de offentlige myndigheder, uden at man skal møde op på Borgerservice. Det tror jeg heldigvis langt de fleste danskere synes der er åbenlyse fordele ved. Men vi er også nødt til at have et blik for – det kan jeg også høre de andre ordførertalere synes, specielt den sidste ordførertaler fra SF's side – at der også er rigtig mange, som ikke er der, som ikke synes, det er en fordel, og som har svært ved det. Det kan enten være, fordi man er fra en anden tid, eller fordi man er ældre, eller fordi man har et handicap. Der kan være mange årsager til, at man ikke er digital, og der er det selvfølgelig helt oplagt rigtigt, og derfor er det også et godt lovforslag, at man selvfølgelig skal tage hensyn til de mange borgere, som ikke er digitale. Jeg kan, selv om jeg egentlig ikke selv er en del af en bekymringskaravane, for jeg er faktisk it-nørd og uddannet it-mand og har arbejdet som it-supporter, udmærket godt forstå det, hvis der er nogen, der er bekymret for, hvor hurtigt det går, om det så er Facebook, digitale indberetninger, skat.dk, eller borger.dk og alt muligt, for det kan virke ret uoverskueligt, hvis ikke man lige selv er fra den tidsalder og har nemt ved de her ting.

Så jeg synes, det her er et supergodt forslag. Hvis man er fritaget fra at bruge digital post, skal man ikke sådan løbende ind og søge om frikendelse på alle de andre selvbetjeningsløsninger, for så har man faktisk et eller andet, man kan sige pas i hånden, og så man er fritaget fra de andre ting også. Det betyder heller ikke, at man nødvendigvis bare skal give op, for jeg synes faktisk også, man er nødt til at anerkende, at der er rigtig mange derude, der faktisk gør et kæmpe stykke arbejde for at få folk til trods alt at være med, selv om det kan være svært. Det kan f.eks. Ældre Sagen, der kører kurser med frivillig arbejdskraft om aftenen eller i weekenden, eller hvad de ellers gør, for at få folk lært op i de her ting, og jeg synes måske også, vi skal prøve at gøre lidt mere af i den retning, for der kan godt være nogle, der har svært ved det i dag, men faktisk har modet på at prøve på at lære det. Men det er et godt lovforslag, og jeg synes, det er et supergodt initiativ, så det støtter vi selvfølgelig fra Danmarksdemokraternes side.

Kl. 18:24

Den fg. formand (Bjarne Laustsen):

Tak til hr. Dennis Flydtkjær. Der er ikke nogen korte bemærkninger, og så skal jeg give ordet videre til fru Sandra Elisabeth Skalvig fra Liberal Alliance. Værsgo.

Kl. 18:24

(Ordfører)

Sandra Elisabeth Skalvig (LA):

Tak for ordet. Vores it- og digitaliseringsordfører er desværre forhindret i at kunne være til stede i Folketingssalen i dag, og derfor vil jeg vikariere for ordføreren på allerbedste vis. I Liberal Alliance er vi glade for, at regeringen med dette lovforslag vil sætte fokus på digitalt udsatte borgere. I en rapport udgivet af Digitaliseringsstyrelsen og KL tilbage i april 2021 blev det vurderet, at 17-22 pct. af den voksne befolkning er digitalt udsatte – Nogle af disse borgere klarer sig digitalt, men har brug for hjælp i større eller mindre grad – mens ca. 7½ pct. af den samlede danske befolkning er fritaget for digital post, og for de flestes vedkommende kan de ikke på egen hånd gennemføre en selvbetjeningsløsning. Derfor er det vigtigt, at der laves løsninger, som tager højde for den store del af befolkningen, for hvem overgangen til det digitale samfund kan være vanskelig. Lovforslaget er med til at forenkle reglerne for digital fritagelse og gør det nemmere for bl.a. ældre og socialt udsatte at blive fritaget for digital selvbetjening. Det mener vi i Liberal Alliance er et skridt i den rigtige retning.

Med lovforslaget introduceres muligheden for, at borgere, der er fritaget for digital post, kan benytte denne fritagelse som eneste kriterie for at fravige obligatorisk selvbetjening. Det gør reglerne enklere og mere smidige til gavn for både borgere og de myndigheder, som skal administrere reglerne. Derfor støtter Liberal Alliance lovforslaget. Men vi mener ligeledes, at lovforslagets målgruppe er for snæver, da det alene henvender sig til de ca. 7½ pct. af befolkningen, der er fritaget for digital post, og ikke til de resterende 10-15 pct. af befolkningen, som selv vurderer, at de ikke er i stand til at gennemføre digitale selvbetjeningsløsninger. I Liberal Alliance mener vi, at der er behov for løsninger, som i højere grad tilgodeser digitalt udsatte borgere, og man bør derfor på sigt arbejde henimod en model, hvor borgere på én gang kan ansøge om fritagelse fra digital post samt fritagelse fra alle nuværende og fremtidige digitale selvbetjeningsløsninger, for der skal være et analogt alternativ. Tak for ordet.

Kl. 18:27

Den fg. formand (Bjarne Laustsen):

Tak til fru Sandra Elisabeth Skalvig. Så er der ikke flere korte bemærkninger. Så er det fru Mona Juul fra Det Konservative Folkeparti. Værsgo.

Kl. 18:27

(Ordfører)

Mona Juul (KF):

Tak for ordet. Det er ikke omfanget af et lovforslag, der siger noget om dets betydning. Her har vi et lillebitte lovforslag på blot 8 sider, men med kæmpestor betydning, i hvert fald hvis vi ser det som ministerens første skridt mod flere analoge løsninger mellem borgere og offentlige myndigheder. For jeg er helt på linje med de høringssvar, der udtrykker ønske om, at der skal gøres endnu mere for digitalt udfordrede borgere.

Sagen er jo, at selv om vi går mere og mere digitalt, og det er godt, så er der borgere, der bliver hægtet af, og det dur bare ikke. Danmark er for alle danskere, og det er hverken fair eller rimeligt, at digitale kompetencer eller mangel på samme skal være afgørende for dine rettigheder som borger, heller ikke at du, som nu, faktisk ikke rigtig ved, hvornår du skal begrunde dit behov for fritagelse for digital selvbetjening.

Som borger kan man opleve at blive undtaget fra én selvbetjeningsløsning, men ikke fra en anden selvbetjeningsløsning. Samtidig tror mange, at fritagelsen for digital post medfører en generel fritagelse eller undtagelse fra obligatorisk digital selvbetjening. Det kan man heller ikke fortænke nogen i. Hvordan skulle man dog vide bedre? Tingene er jo ikke altid logiske. En endnu bedre løsning end det her lovforslag kunne være, som bl.a. Justitia nævner i høringssvarene, et digitalt fripas, hvor borgerne på en gang kan ansøge om fritagelse for digital post samt alle nuværende og fremtidige digitale selvbetjeningsløsninger. Det burde vi kunne leve op til som land. Men jeg er helt med på, at lovforslaget her tilbyder en enkel løsning, der hurtigt vil gøre det nemmere for de borgere, der i forvejen er fritaget for digital post, at blive undtaget fra obligatorisk digital selvbetjening.

Jeg vil så også bare benytte lejligheden til at opfordre ministeren til på sigt at arbejde med endnu bedre løsninger, som ikke lader sig gøre på den korte bane, og jeg vil også benytte lejligheden til at sige tak til ministeren for, at ministeren i sin første tid her hurtigt har taget fat i problemstillingen. Konservative Folkeparti bakker op.

Kl. 18:29

Den fg. formand (Bjarne Laustsen):

Tak til fru Mona Juul. Der var ingen korte bemærkninger. Så er det hr. Peder Hvelplund fra Enhedslisten, som ordfører. Værsgo.

Kl. 18:29

(Ordfører)

Peder Hvelplund (EL):

Tak for det, formand. Og først og fremmest tillykke til ministeren med det første lovforslag, og det er endda et lovforslag, som Enhedslisten også kommer til at støtte, så det lover jo positivt, må vi sige.

Jeg er sådan set meget enig i det, som fru Lisbeth Bech Nielsen sagde tidligere. Det her handler jo grundlæggende om forholdet mellem borger og stat. Det handler jo grundlæggende også om, hvilke betingelser vi giver hinanden for at kunne være borgere i samfundet, til at kunne benytte os af vores rettigheder og overhovedet at kunne få kendskab til dem. Så derfor handler det her sådan set også helt grundlæggende om demokrati, altså det at kunne være borger i samfundet. Og der er det jo helt væsentligt at anerkende den store udfordring, der ligger i forhold til, at en stor del af befolkningen er digitalt udsatte. Der er flere, der har nævnt det heroppefra i forhold til ældre og i forhold til kognitivt udfordrede. Jeg synes faktisk også, det er vigtigt at understrege, at det faktisk er et bredt spektrum af befolkningen, for hvem det her er et problem. Der er faktisk også rigtig mange unge mennesker, hvor vi nogle gange har en tendens til at forestille os, at de jo er vant til at omgås alting digitalt, men ikke, når vi taler om digitale selvbetjeningsløsninger, hverken i offentligt eller privat regi, fordi det ofte er bygget op på en helt anden måde. Og derfor er det en stor udfordring, også for dem.

Derfor synes jeg også, at det her lovforslag er et skridt fremad, for med forslaget får personer, som bliver fritaget for digital post, ret til også efterfølgende, efter ansøgning, at blive fritaget for obligatorisk selvbetjening i det offentlige, så en stor anerkendelse for at tage det skridt.

Men jeg synes, der er et stort men, hvad flere tidligere ordførere også har gjort opmærksom på, altså at det her er et utilstrækkeligt skridt. Som der er flere høringssvar der påpeger, så er de digitalt udsatte borgere stadig væk i hvert enkelt tilfælde forpligtet til at ansøge om at blive fritaget. Og det forstår jeg simpelt hen grundlæggende ikke, for hvorfor ikke give den mulighed for, at når man søger om at blive fritaget for digitale løsninger, så gælder det også for øvrige digitale selvbetjeningsløsninger. For det virker jo nogle gange paradoksalt, at når man skal fritages, skal man også søge digitalt om at blive fritaget. Det gør det jo altså lidt vanskeligt, hvis man er udfordret. Derfor bliver man jo tit afhængige af andres hjælp i forhold til det, og det her handler jo grundlæggende om at kunne forbedre folks vilkår for at kunne benytte sig af løsninger.

Et andet stort problem, som også er blevet bemærket i en række høringssvar, er, at loven kun omfatter den offentlige sektor og ikke stiller de samme krav til den private sektor. Det kunne både være banker og forsikringsselskaber eller pensionsselskaber, for også her oplever digitalt udsatte borgere jo at støde imod en mur. Og det handler grundlæggende om, at for den store andel af os, for hvem digitale løsninger er et gode, er det her bare positivt, men der bør også være analoge alternativer til borgere, som netop ikke ser det her som en fordel, men som en udfordring. Men uanset hvad er det her lovforslag et lille fremskridt, og derfor støtter Enhedslisten forslaget, men vi vil også gerne være med til at arbejde videre for, at vi får udvidet muligheden for at kunne benytte sig af ikkedigitale alternativer og sikre, at der dermed bliver lige og fri adgang til ydelser, uanset om man er digitalt udsat eller ej. Tak.

Kl. 18:33

Den fg. formand (Bjarne Laustsen):

Tak. Der er lige en kort bemærkning til hr. Kim Edberg Andersen fra Nye Borgerlige. Værsgo.

Kl. 18:33

Kim Edberg Andersen (NB):

Det er jo, fordi jeg sidder og bliver voldsomt glad. Nu har jeg hørt ikke færre end to venstrefløjspartier simpelt hen sige, at vi skal frisættes fra de her statslige krav og have lov til egentlig bare at have muligheder og kunne bestemme selv. Og nu spørger jeg lige hr. Peder Hvelplund, om the sky is the limit – det ved jeg ikke hvordan man siger med et dansk ordsprog – altså om jeg kan forvente at få den interesse for at frisætte borgeren fra staten på andre politikområder, eller er det kun her i forbindelse med digitaliseringen, at jeg kan forvente det fra Enhedslisten?

Kl. 18:33

Den fg. formand (Bjarne Laustsen):

Værsgo til ordføreren.

Kl. 18:33

Peder Hvelplund (EL):

Nej, det har altid været en venstrefløjsdagsorden at frisætte borgere, men hvor det netop handler om at give borgerne øgede muligheder, uanset hvilken baggrund man har økonomisk, socialt eller på andre områder. Det er også derfor, at jeg i min ordførertale understregede, at jeg synes, det er ærgerligt, at det her forslag kun omhandler den offentlige sektor, altså ikke også omhandler den private sektor, fordi man jo som digitalt udsat netop kan risikere at løbe panden mod en mur, uanset om det er i forhold til en offentlig eller en privat myndighed.

Kl. 18:34

Den fg. formand (Bjarne Laustsen):

Hr. Kim Edberg Andersen.

Kl. 18:34

Kim Edberg Andersen (NB):

Jamen jeg er ikke uenig i, at der også er problemstillinger i det private, men nu ved jeg, at vi lige tidligere har haft en ældredebat, hvor jeg synes, at der var en vis modstand mod, at det skulle være de statslige modeller, som ligesom blev presset ned over det. Men jeg anerkender, at på det her område er vi enige, og det sætter jeg selvfølgelig stor pris på.

Kl. 18:34

Den fg. formand (Bjarne Laustsen):

Værsgo til ordføreren.

Kl. 18:34

Peder Hvelplund (EL):

Jamen det forundrer mig lidt, hvis ordføreren har hørt, at der skulle være en modsætning i forhold til det. For Enhedslisten og for venstrefløjen generelt handler det netop om, at det er borgerens perspektiv, at det er borgeren, der skal frisættes, og derfor er det også lidt besynderligt, når man hele tiden skal tale om det, der i liberal optik handler om frisættelse, nemlig at man skal tvangsprivatisere, altså at man skal tvinges til at lave et privat alternativ. For borgeren er det jo i princippet ligegyldigt, om det er privat eller offentligt; det er et spørgsmål om, hvilken rettighed man har, og hvilken ydelse man kan modtage. Og derfor er det bare et spørgsmål om, om det altid er så vigtigt at skulle gøre alting til genstand for noget, der kan tjenes penge på.

Kl. 18:35

Den fg. formand (Bjarne Laustsen):

Tak. Der er ikke flere korte bemærkninger. Vi siger tak til hr. Peder Hvelplund, og da jeg ikke kan se fru Samira Nawa fra Radikale Venstre, skal jeg give ordet til fru Pia Kjærsgaard fra Dansk Folkeparti.

Kl. 18:35

(Ordfører)

Pia Kjærsgaard (DF):

MitID er dum idé, tror jeg der er mange der tænker og har tænkt i temmelig lang tid, og det er da rart, at man herinde begynder at høre efter borgerne og forstå, at det bare ikke duer, som det oprindelig var tænkt. Vi har altid i Dansk Folkeparti været meget optaget af at hjælpe de ældre og udsatte, som oplever rigtig mange udfordringer som følge af den omfattende digitalisering af samfundet.

Nu har jeg siddet og smilet dernede på min plads, for jeg har lagt mærke til, at stort set alle ordførere går op og fortæller, at de selv er supergode til det, men at der altså er nogle derude, der ikke kan finde ud af det. Jeg skal ærligt indrømme, at jeg da en gang imellem simpelt hen også må udbryde: Ej, nu smuttede det altså; hvad gør jeg nu? Det tror jeg vi alle sammen kan komme ud for, uanset hvor erfarne vi så er i det her. Jeg er i hvert fald ikke nogen ørn til det, det kan jeg rolig sige, men jeg anerkender selvfølgelig også den lettelse, der også kan være i alt det her. Ikke at kunne det her kan have store personlige konsekvenser, og vi ved, at der er tale om rigtig mange mennesker. Ældre Sagen peger eksempelvis på, at der er tale om mere end hver tredje af de ældre. Vi kan ikke være bekendt at efterlade så mange mennesker på perronen, som ikke kan magte det her.

Det her lovforslag er, som andre har sagt før mig, et skridt i den rigtige retning. Det vil gøre det nemmere for de borgere, der allerede er fritaget for Digital Post, også at blive fritaget for digital selvbetjening hos offentlige myndigheder, hvor det allerede i dag er muligt at blive fritaget. Det er enormt uhensigtsmæssigt, at nogle borgere i dag kan opleve, at deres fritagelse for Digital Post i nogle tilfælde kan benyttes som begrundelse for undtagelse eller fritagelse fra digital selvbetjening, men i andre tilfælde ikke kan benyttes. Det er meget positivt, at vi får gjort op med det, og det gør vi med det her lovforslag, så det støtter vi naturligvis i Dansk Folkeparti.

Men samtidig må jeg ligesom andre sige, at vi med det på ingen måde er færdige nu. Det løser langtfra alle problemer. Man vil eksempelvis stadig skulle søge om fritagelse fra myndighed til myndighed. Det er for bøvlet. I Dansk Folkeparti ser vi gerne, at der indføres et generelt digitalt fripas, altså en generel fritagelse, så borgere på en gang kan ansøge om fritagelse for digital post samt alle nuværende og fremtidige digitale selvbetjeningsløsninger. Det er der også flere organisationer der peger på i deres høringssvar til det her lovforslag. Vi ser sådan set også gerne, at en sådan generel fritagelse kan gælde digital post og selvbetjeningsløsninger hos private virksomheder såsom banker, forsikringsselskaber, pensionsselskaber, forsyningsselskaber m.v. Vi er helt sikre på, at det vil kræve en ny it-udvikling, og at det vil være et ressourcekrævende arbejde, men sådan må det være. Når man begynder på det her, må man også fuldføre det, så alle er tilfredse.

Forslaget er ikke tilstrækkeligt, men det er et skridt i den rigtige retning, og vi kan som nævnt støtte forslaget. Men samtidig kan vi helt sikkert se, at de her ordførertaler har markeret, at det er en bunden opgave for ministeren at komme videre. Der er ikke rigtig nogen af os, der har været fuldt tilfredse med det her, så det er en klar bunden opgave at gå videre med det her problem, så vi får løst det her, som kan være en lettelse, men som for mange er et problem, på bedst mulig måde. Tak.

Kl. 18:39

Den fg. formand (Bjarne Laustsen):

Tak. Der er lige et par korte bemærkninger, først til fru Lisbeth Bech-Nielsen fra SF. Værsgo.

Kl. 18:39

Lisbeth Bech-Nielsen (SF):

Tak for talen. Jeg føler, at vi har en fælles dagsorden på det her område. Nu handler lovforslaget godt nok om fritagelse fra digital selvbetjening, men der er jo nogle områder, der er undtaget fra, at man kan blive undtaget fra digital selvbetjening. Er ordføreren enig med mig i, at selv om man så ikke er lige vidt, så er der stadig væk er nogle områder, hvor man ikke kan blive undtaget? Og det er jo et kæmpe problem for nogle, at de ikke kan blive undtaget fra digital selvbetjening hele vejen igennem.

Kl. 18:39

Den fg. formand (Bjarne Laustsen):

Ordføreren.

Kl. 18:40

Pia Kjærsgaard (DF):

Jeg er fuldstændig enig, og det, som fru Lisbeth Bech-Nielsen sagde, er rigtigt. Jeg synes faktisk, at vi to, hvis vi skal rose os selv lidt, har været meget godt med i den her debat, og det er der bestemt også andre der har været. Men som jeg også sagde, er det rigtig vigtigt, at ministeren nu faktisk er bundet op på, at der skal ske noget mere. Som jeg har hørt det, siger samtlige ordførere, at der skal det, og digitalt fripas er jo det, som vi faktisk bør ende med.

Kl. 18:40

Den fg. formand (Bjarne Laustsen):

Så er det hr. Peder Hvelplund fra Enhedslisten. Værsgo.

Kl. 18:40

Peder Hvelplund (EL):

Jeg vil egentlig også bare kvittere for fru Pia Kjærsgaards tale og sige, at jeg er fuldstændig enig i, at med de bemærkninger, der er faldet her i salen i dag, bør det være en bunden opgave, at vi tager yderligere skridt i forhold til det her.

Så vil jeg også bare lige sige, at nu skal man jo ikke gøre sig selv bedre, end man er – skiftet fra NemID til MitID var ikke let.

Kl. 18:40

Den fg. formand (Bjarne Laustsen):

Værsgo til ordføreren.

Kl. 18:40

Pia Kjærsgaard (DF):

Det er også derfor, jeg siger: MitID, NemID, dum idé! Og sådan kunne vi blive ved. For det var sandelig ikke nemt. Nu troede man faktisk lige, at man havde fundet de vises sten, og så skal man begynde forfra. Og det skal vi nok en gang til og en gang til. Det er jo sådan, det er. Det er et kæmpeproblem for mange. Og jeg synes heller ikke altid, det er helt nemt; det vil jeg godt bryde sammen og tilstå. Jeg bruger det, absolut, men at fortælle, at jeg er en ørn til det her, ligger mig meget fjernt.

Kl. 18:41

Den fg. formand (Bjarne Laustsen):

Tak til fru Pia Kjærsgaard. Der er ikke flere korte bemærkninger. Næste ordfører i rækken er Noah Sturis fra Alternativet. Værsgo.

Kl. 18:41

(Ordfører)

Noah Sturis (ALT):

Tak for ordet. Og tak til ministeren for at fremsætte lovforslaget, som vi i Alternativet grundlæggende støtter op omkring, og som adresserer et meget vigtigt problem, som der er med digitaliseringens skyggesider. Men vi håber ligesom resten af ordførerkredsen, at det her bare er et skridt på vejen til et mere digitalt bæredygtigt samfund. For vi er i Danmark blevet gennemdigitaliseret, og nogen bryster sig af det og siger, at vi er det mest gennemdigitaliserede land i hele verden.

Det har masser af potentialer, men som vi også har set, har det også nogle store udfordringer. Altså, vi har set historierne med digitalt udsatte og Justitias rapport, der kortlægger, at op til 25 pct. af borgerne har problemer med digitaliseringen. Og det er også problematisk, når vi digitaliserer for at spare den menneskelige kontakt væk, hvis den er ønsket. Derfor er det fundamentalt godt, at vi gør det nemmere at blive fritaget for obligatorisk digital selvbetjening. Men som det også har været nævnt i debatten indtil nu, er der nogle udfordringer ved forslaget. Hvis man f.eks. godt kan finde ud af digital post, men at det er nogle af de andre systemer, man har udfordringer med, så mangler der noget.

I Alternativet mener vi, at lovforslaget burde gå længere, og et digitalt fripas er en god løsning. Og i Alternativet kæmper vi for digitale borgerrettigheder, som er på linje med menneskerettighederne. En af dem er retten til at være fri for digitaliseringen. Og vi mener egentlig, at det burde være en rettighed og et reelt frit valg at være fri for det, og det har også den fordel, at det faktisk giver os bedre digitalisering. For her i debatten snakker vi om, hvordan vi får flere mennesker med på digitaliseringen, og hvordan vi kan give borgerne mulighed for at være fri for digitaliseringen, hvis de ikke kan, hvis de ikke har kompetencerne eller evnerne, men hvad nu, hvis de ikke vil? Altså, hvad hvis digitaliseringen ikke tilfører den værdi, som vi ønsker? Hvorfor skal den så påtvinges? Vi bruger digitale løsninger i alle andre dele af samfundet, hvis det giver værdi for os, og ikke fordi vi skal.

Så grundlæggende er lovforslaget et skridt i den rigtige retning, og jeg håber, at vi kan arbejde videre på at gøre det nemmere for borgerne at træffe de valg, som de selv vil. Tak.

Kl. 18:43

Den fg. formand (Bjarne Laustsen):

Tak til hr. Noah Sturis. Der er ingen korte bemærkninger. Så vi går videre til hr. Kim Edberg Andersen fra Nye Borgerlige som ordfører. Værsgo.

Kl. 18:44

(Ordfører)

Kim Edberg Andersen (NB):

Tak for det. Nu var det jo fristende, når vi alle sammen er enige, at gå op og sige, at jeg er den eneste, der vil være uenig, men det er jo lidt svært, når hele mit partis sjæl er det der med mindre stat, mere menneske. Så vi kommer til at støtte forslaget – det gør vi.

Men der er jo faktisk nogle mennesker, som fru Lisbeth Bech-Nielsen er fremme og sige, vi ikke har øje for her. Og der er faktisk også noget, som Peder Hvelplund siger, og som Pia Kjærsgaard også var inde på, hvor der er nogle private leverandører af ydelser, hvor vi også kan se det her. For det, som stikker mig i øjnene i lovforslaget, som jeg ellers ser som et godt første skridt, er, at det primært er de svageste, vi tager noget fra. Og jeg har siddet i mange år på et kontor med håndværkere, som faktisk havde det rigtig svært med digitale løsninger, fordi de var meget ordblinde, eller fordi de aldrig havde søgt den viden, de skulle have der. Så jeg tror, at vi skal søge hen et sted, hvor vi husker, at verden også gik rundt, dengang vi sendte et brev eller gik hen på et kontor. Dengang var det også muligt for staten at levere den ydelse.

Jeg tror ikke, det bliver et tilløbsstykke at gøre det, når man får lov til at gå ned på et kommunekontor for at få hjælp. Man kommer, fordi vi som samfund har et behov for at udbyde ydelserne lige til alle, både dem, der kan være digitale, og dem, der vil være digitale, men også dem, der har lyst til som borgere, der betaler den samme skat som alle os andre, at fravælge den del. Det må være en ret, at man som individ og skatteborger i Danmark også kan blive betjent af samfundet, selv om man ikke har en mobiltelefon eller en computeropkobling derhjemme. Det må være en ret, og det skal vi arbejde os hen imod. Det er et godt første skridt, og Nye Borgerlige støtter naturligvis op om det.

Kl. 18:46

Den fg. formand (Bjarne Laustsen):

Tak. Så er det fru Lisbeth Bech-Nielsen, SF, som spørger.

Kl. 18:46

Lisbeth Bech-Nielsen (SF):

Jeg er enig i hvert et ord, ordføreren sagde. Og det kommer nok ikke til at ske så tit. Men jeg synes, som ordføreren meget præcist er inde på, at det her jo er en diskussion om, hvorvidt man skal sætte borgeren før systemet eller ej. I skåltalerne hører vi jo altid, at det er borgeren først. Jeg synes bare ikke, det er sådan i virkeligheden, og det synes jeg at noget af den digitalisering, vi har haft, har vist. Det har været for at høste nogle effektiviseringsgevinster, hvilket jo kan være meget godt, men hvis det er på bekostning af borgerne, er det skidt.

Ordføreren sagde også: Jamen vi er alle sammen enige. Men det oplever jeg faktisk ikke at vi er. Jeg oplever, at vi har været en del ordførere lige efter hinanden, der har været ret enige, men jeg synes stadig væk, at der er forskelle politisk på, hvad man mener. Jeg oplever, og det er egentlig mit spørgsmål til ordføreren, at der er nogle, der siger: Nu må de sidste bare komme ind i kampen – for det er nærmest velfærdsstatens overlevelse, der er på spil, hvis ikke alle bliver digitale.

Kl. 18:47

Den fg. formand (Bjarne Laustsen):

Ordføreren.

Kl. 18:47

Kim Edberg Andersen (NB):

Jeg hørte også den del, og så tænkte jeg, at det var så tidligt talerrækken, at de blev overbevist, når vi andre sagde noget fornuftigt fra talerstolen efterfølgende. For selvfølgelig skal vi ikke se det her, som at der er nogle, der skal bankes ind i et system, for det hørte jeg også. Jeg hørte, at der var nogle, der mente, at vi ligesom skulle have presset de sidste med.

Jeg synes, vi skal tilbyde løsningen, og nu er jeg jo fra Nordjylland, og hvis noget er så godt, at alle har brug for det, begynder de nok at bruge det. Det må vi stole på, for jeg er enig: Jeg tror, vi har kapitaliseret gevinsten, inden vi har sørget for at få alle med, og det skal vi passe på med, for der er nogle mennesker i alle aldersgrupper – og det er vigtigt for mig at sige, at det altså også er unge mennesker, det her – som simpelt hen ikke er i stand til at bruge de systemer, vi har. Hvis systemerne bliver så gode, at alle kan bruge dem uden behov for hjælp, behøver vi jo ikke have den diskussion. Men der er mennesker i alle aldersgrupper – ikke kun i det ældre segment, men faktisk også i det unge segment, som ikke kan på grund af forskellige ting eller bestemte præferencer – som vi skal huske at udbyde det her til også.

Kl. 18:48

Den fg. formand (Bjarne Laustsen):

Fru Lisbeth Bech-Nielsen.

Kl. 18:48

Lisbeth Bech-Nielsen (SF):

Er der i ordførerens optik inden for den offentlige digitalisering steder, hvor man som borger ikke bør kunne blive undtaget?

Kl. 18:48

Den fg. formand (Bjarne Laustsen):

Ordføreren.

Kl. 18:48

Kim Edberg Andersen (NB):

Nej, det er der ikke. Jeg så godt det med domstolene, men i gamle dage kunne folk også godt blive indkaldt til retten, så selvfølgelig kan vi lave et system, der fungerer. Altså, Danmark har jo fungeret, inden det blev digitaliseret, og det kunne det godt igen. Så nej, jeg synes faktisk, at det skal gælde alle. Det er jo lidt et stigmatiserende valg for nogle allerede nu at fravælge e-post. Så hvis man kommer et sted, og man har fravalgt det her, så skal vi respektere det, og så skal vi sende det. Vi skal alligevel alle sammen have en postkasse, og så må vi jo få brevene der, hvis vi har behov for at få noget information, også fra det offentlige.

Kl. 18:48

Den fg. formand (Bjarne Laustsen):

Tak til hr. Kim Edberg Andersen fra Nye Borgerlige. Der er ikke flere spørgsmål. Så er det digitaliseringsministeren. Værsgo.

Kl. 18:49

Digitaliseringsministeren (Marie Bjerre):

Tusind tak til ordførerne for den meget positive modtagelse af og de gode betragtninger over det her lovforslag. Det er nemlig en helt afgørende prioritet for regeringen, at vi tager ordentlig hånd om de ældre og de udsatte, tager hånd om dem, der har det sværest ved at tackle digitaliseringen af samfundet. Derfor er jeg også rigtig glad for, at jeg i dag kan fremsætte mit første lovforslag som digitaliseringsminister, og at det netop er et lovforslag, der skal gøre det nemmere for ældre og digitalt udsatte at blive fritaget for digitale selvbetjeningsløsninger.

Som reglerne er i dag, kan man blive fritaget for digital post og i stedet få sin offentlige post pr. brev, men man er i udgangspunktet stadig væk digital. Det er man, når det gælder obligatoriske digitale selvbetjeningsløsninger, eksempelvis hvis man skal melde flytning, hvis man skal ansøge om folkepension, eller hvis man skal vælge læge. På de fleste områder skal man i dag anmode om et alternativ fra digital selvbetjening fra gang til gang. Det synes vi ikke er i orden – at vi som samfund stiller den slags krav til ældre og udsatte, som i forvejen har svært ved at begå sig digitalt. Regeringen mener faktisk, at det er et samfundsproblem, hvis digitaliseringen afholder nogle fra at gøre brug af de offentlige tilbud og rettigheder. Derfor er det også et samfundsansvar at tilbyde gode analoge alternativer, hvis man som borger har brug for det. Det siger jeg ikke, fordi vi skal være forskrækket over digitaliseringen, tværtimod. Det er jo helt rigtigt, at digitalisering generelt set skal være med til at løfte og løse nogle af de store samfundsudfordringer, vi står over for som samfund i dag. Langt de fleste danskere har da også taget offentlige digitale løsninger til sig og er glade for at kunne kommunikere med det offentlige via en computer frem for via et besøg på borgerservice. Men vi må også samtidig anerkende, at det ikke er alle borgere, der kan begå sig digitalt, og at vores offentlige ydelser skal kunne tilgås af alle, ikke bare dem, der kan begå sig digitalt.

Siden 2012 har vi her i salen valgt, at en række selvbetjeningsløsninger skal være obligatoriske at bruge. Den tilgang har bl.a. haft til hensigt at sikre, at de digitale løsninger, myndighederne bygger, også bliver anvendt. Men det har også været et mål, at vi med den tilgang har kunnet frigøre nogle offentlige ressourcer, bl.a. til at servicere borgere, der har svært ved det digitale. Mange af de selvbetjeningsløsninger, som danskerne anvender hos det offentlige, er i dag en central del af den offentlige sektor. Hvad enten man skal melde flytning eller anskaffe sig et fisketegn, er det i dag for langt de fleste en selvbetjeningsløsning. Det har heldigvis og glædeligt gjort det nemt og fleksibelt for rigtig mange, men det har faktisk også gjort det lettere for nogle af dem, vi måske normalt betragter som udfordrede eller udsatte. Med telemedicin kan syge borgere eksempelvis få hjælp i deres eget hjem, og med webtilgængelige digitale løsninger kan mennesker med synshandicap være mere uafhængige af hjælp.

Jeg ved godt, at nogle borgere har brug for ekstra vejledning, når de skal benytte digitale løsninger, andre har måske behov for en til en-hjælp i borgerservice, og andre igen har helt behov for et alternativ til det digitale. Med lovforslaget her gør vi digital selvbetjening frivilligt for de borgere, der er fritaget for digital post. Digital post-fritagelsen bliver på den måde en generel fritagelse fra krav om digital kommunikation med det offentlige.

Med de ord vil jeg gerne takke ordførerne for en god debat, og jeg ser frem til den videre behandling af lovforslaget her i Folketinget. Tak for ordet.

Kl. 18:53

Den fg. formand (Bjarne Laustsen):

Tak. Der er lige en kort bemærkning fra fru Lisbeth Bech-Nielsen, SF. Værsgo.

Kl. 18:53

Lisbeth Bech-Nielsen (SF):

Tak. Og endnu en gang tillykke med ministerens første lovforslag. Jeg vil også gerne kvittere for lovforslaget, for det fremgik måske ikke tydeligt nok af min tale, men jeg synes, det er et rigtig godt skridt frem. Høringssvarene viser jo så også, at rigtig mange organisationer, der enten arbejder med menneskerettigheder, socialt udsatte, ældre eller andre, mener, at det skal udvides; det gælder gruppen eller rækkevidden af at blive undtaget.

Mit spørgsmål til ministeren er: Når der er dele af digital selvbetjening, man kan blive undtaget fra, men ikke al digital selvbetjening, giver det så mening, hvis der er nogle, der i den grad ikke kan finde ud af det? Jeg har talt med folk, der har grædt sig selv i søvn. Altså, det fylder virkelig meget hos nogle. Hvad er så meningen med, at der alligevel er ting, som de skal håndtere digitalt?

Kl. 18:54

Den fg. formand (Bjarne Laustsen):

Digitaliseringsministeren.

Kl. 18:54

Digitaliseringsministeren (Marie Bjerre):

Tak for spørgsmålet. Det lovforslag, som jeg sendte i høring, vedrørte sådan set også alle offentlige digitale selvbetjeningsløsninger. Så var der en høringsperiode, hvor vi fik nogle høringssvar ind, og langt de fleste var meget, meget positive.

Et af høringssvarene gik på domstolenes uafhængighed, altså at det sådan set ikke var fornuftigt, at man inddrog domstolene, og derfor er domstolene blevet undtaget. Det er ud fra et hensyn til at sikre domstolenes uafhængighed. Så hvis man vil have fritagelse fra det område, er det domstolene, der tager stilling til det. Det mener jeg sådan set er meget fornuftigt, og derfor har vi undtaget lige præcis det område, men alle andre offentlige digitale selvbetjeningsløsninger er omfattet af det her lovforslag.

Kl. 18:54

Den fg. formand (Bjarne Laustsen):

Fru Lisbeth Bech-Nielsen.

Kl. 18:54

Lisbeth Bech-Nielsen (SF):

Det er jo helt rigtigt. Jeg tænkte også bare bredere. Altså, vi har myndigheder i det her land, hvor du ikke kan komme og banke på deres dør eller møde inden for en kontortid, f.eks. Udbetaling Danmark. Så der er jo stadig væk en lang række af de myndigheder og instanser, som borgerne er i kontakt med eller skal være i kontakt med, men hvor de simpelt hen ikke kan komme til at tale med et menneske i telefonen eller møde op.

Så vil ministeren medgive, at det her måske er et skridt på vejen, og også svare på, om det, som flere også har været inde på, nemlig et digitalt fripas, kunne være en vej at gå?

Kl. 18:55

Den fg. formand (Bjarne Laustsen):

Ministeren.

Kl. 18:55

Digitaliseringsministeren (Marie Bjerre):

Jeg vil i hvert fald gerne medgive, at det her er et skridt på vejen til at hjælpe de mennesker, der er digitalt udfordrede, for vi ved, at det er en meget stor gruppe. Det er ca. 20 pct., som angiver, at de på den ene eller den anden måde føler sig digitalt udfordrede. Så er der en gruppe, som har behov for at blive digitalt fritaget, og det er den gruppe, vi taler om i dag; det er ca. 6,5 pct. af danskerne. Men der er også en meget stor gruppe, som har brug for noget mere hjælp, og som ordføreren helt rigtigt siger ikke oplever de får den hjælp, når de henvender sig til kommunen, eller kan få ordentlig hjælp af pårørende. Og det er også min ambition, at vi får kigget bredere på det.

Kl. 18:56

Den fg. formand (Bjarne Laustsen):

Tak. Der er ikke flere spørgsmål, så vi siger tak til digitaliseringsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget for Digitalisering og It. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

25) 1. behandling af lovforslag nr. L 99:

Forslag til lov om ændring af lov om videreanvendelse af den offentlige sektors informationer. (Indskrænkning af lovens anvendelsesområde i henhold til åbne data-direktivet).

Af digitaliseringsministeren (Marie Bjerre).

(Fremsættelse 29.03.2023).

Kl. 18:56

Forhandling

Den fg. formand (Bjarne Laustsen):

Forhandlingen er åbnet. Den første ordfører er hr. Malte Larsen og Socialdemokratiet. Værsgo.

Kl. 18:56

(Ordfører)

Malte Larsen (S):

Endnu en gang tak, formand. Her har vi jo en lækkerbisken af et teknisk forslag. Med loven præciserer vi PSI-loven og sikrer, at offentlige data ikke dobbeltreguleres i forskellige lovkomplekser. Vi præciserer undtagelserne for anvendelse af offentlige data. Lovgivningen her undtager i fremtiden eksempelvis også logoer og emblemer i tilføjelse til de undtagelser, der allerede er gældende. Vi i Socialdemokratiet finder det vigtigt, at vi alle kan få gavn og værdi af offentligt tilgængelige data, selvfølgelig på en måde, der ikke ændrer reglerne for beskyttelse af persondata og andre følsomme oplysninger. Danskerne skal kunne være trygge ved, at deres data skal behandles på en ansvarlig måde. Det ændrer lovforslaget ikke på. Og med de ord kan jeg meddele, at Socialdemokratiet støtter lovforslaget.

Kl. 18:57

Den fg. formand (Bjarne Laustsen):

Tak til hr. Malte Larsen. Der er ingen korte bemærkninger. Så siger vi værsgo til fru Linea Søgaard-Lidell fra Venstre.

Kl. 18:57

(Ordfører)

Linea Søgaard-Lidell (V):

Tak for det. Med lovforslaget her foreslås det at justere anvendelsesområdet for PSI-loven. Formålet er at undgå dobbeltregulering mellem PSI-loven og databeskyttelsesforordningen og skabe juridisk klarhed. Jeg synes, det er rigtig fornuftigt at undgå dobbeltregulering og sikre juridisk klarhed i de gældende regler i videst muligt omfang. Adgangen til offentlige data er en vigtig del af vores digitaliseringspotentiale, og derfor er jeg sådan set også glad for, at det ikke forventes, at lovforslaget vil få negative konsekvenser for den videre anvendelse af offentlige data. Med lovforslaget vil der heller ikke blive ændret på reglerne for beskyttelse af persondata og andre følsomme oplysninger. Og med det sagt støtter Venstre det fremsatte lovforslag.

Kl. 18:58

Den fg. formand (Bjarne Laustsen):

Tak til fru Linea Søgaard-Lidell fra Venstre. Der er ingen korte bemærkninger. Så går vi videre til hr. Jeppe Søe, ordfører for Moderaterne. Værsgo.

Kl. 18:58

(Ordfører)

Jeppe Søe (M):

Alt det, jeg har skrevet, er sagt. Moderaterne støtter forslaget.

Kl. 18:58

Den fg. formand (Bjarne Laustsen):

Tak. Der er ingen korte bemærkninger. Så går vi videre i talerrækken til fru Lisbeth Bech-Nielsen fra SF. Værsgo.

Kl. 18:59

(Ordfører)

Lisbeth Bech-Nielsen (SF):

Nu skal man jo være forsigtig med at indrømme, at man ikke fatter en pind, men det gør jeg virkelig ikke af det her lovforslag og heller ikke efter at have hørt de tre foregående ordførere. Og jeg kan jo godt læse. Altså, jeg kan godt læse, hvad der står, men jeg forstår det ikke. Og det er jo derfor, det er godt nogle gange, at vi har en lovbehandling og en udvalgsbehandling, så man egentlig kan komme ned i substansen omkring, hvad det rent faktisk handler om, for det er stadig et mysterie for mig efter at have læst loven. Derfor kan vi i SF i dag ikke melde til eller fra i forhold til det her lovforslag. Tak.

Kl. 19:00

Den fg. formand (Bjarne Laustsen):

Tak. Der er ingen korte bemærkninger. Tak til fru Lisbeth Bech-Nielsen. Så kan vi gå videre i ordførerrækken. Det er hr. Dennis Flydtkjær fra Danmarksdemokraterne.

Kl. 19:00

(Ordfører)

Dennis Flydtkjær (DD):

Jeg kan starte med at tilslutte mig. Det er et lettere teknisk lovforslag, og dem er der jo desværre et par stykker af rundtomkring. Men hvis man skal prøve at oversætte det til det sådan lidt mere almindelige, folkelige sprog, handler det vel om, at man har en EU-forordning, der sætter nogle begrænsninger for, hvad man kan bruge af offentlige data, og så har vi en dansk lovgivning ved siden af. De to har i dag ikke samme undtagelsesmuligheder, og det får man så ved at få dem koordineret sammen, så det er de samme undtagelsesmuligheder, der er i EU-forordningen, som der er i den danske lovgivning. Og det lyder jo sådan set ganske fornuftigt, så det kan vi godt støtte som danmarksdemokrater.

Kl. 19:00

Den fg. formand (Bjarne Laustsen):

Tak til hr. Dennis Flydtkjær fra Danmarksdemokraterne. Så går vi videre i talerrækken til fru Sandra Elisabeth Skalvig fra Liberal Alliance.

Kl. 19:01

(Ordfører)

Sandra Elisabeth Skalvig (LA):

Tak for ordet. Jeg vil gerne anerkende, ligesom mange af de andre ordførere, at vi her at gøre med et meget teknisk lovforslag, som har til formål at sikre, at der er overensstemmelse mellem åbne data-direktivet og PSI-lovens undtagelsesbestemmelser, så risikoen for dobbeltregulering ophører. En sådan justering kan Liberal Alliance kun bakke op om.

Vi har dog haft en bekymring for, at myndighederne vil kunne fortolke de nye undtagelser så bredt, at de vil kunne afvise at videregive offentlige datasæt med henvisning til offentlighedsloven, men vi hæfter os samtidig også ved Digitaliseringsstyrelsens bemærkning om, at dette ikke er intentionen med forslaget, og lovforslagets bemærkninger til § 1, nr. 3, hvor der står, at bestemmelsen  i offentlighedsloven ikke bør anvendes i relation til anmodninger om videreanvendelse af data, da PSI-lovens § 8 giver hjemmel til at opkræve betaling for det merarbejde, det vil kræve at stille data til rådighed for videreanvendelse. Liberal Alliance kan støtte lovforslaget. Tak for ordet.

Kl. 19:02

Den fg. formand (Erling Bonnesen):

Tak til ordføreren. Der er ikke nogen korte bemærkninger. Vi kan gå videre til Det Konservative Folkepartis ordfører, og det er fru Mona Juul. Værsgo.

Kl. 19:02

(Ordfører)

Mona Juul (KF):

Tak for ordet. Så må vi hellere holde tungen lige i munden her. For vi har én lov, og den hedder PSI-loven, public sector information, som implementerer et EU-direktiv fra 2019, som hedder åbne data-direktivet, og som stiller krav til, hvordan offentlige dokumenter og datasamlinger gøres tilgængelige, hvis de stilles til rådighed. Lovforslaget, vi behandler her i dag, handler om, at den her PSI-lov ændres ved at tilføje de undtagelser fra åbne data-direktivet, som endnu ikke er indført i loven.

Så har vi også en anden lov, nemlig datastyringsforordningen, som træder i kraft til september. Den stiller betingelser for videreanvendelse af data, som offentlige myndigheder er i besiddelse af, og som er beskyttet, men som er undtaget fra åbne data-direktivet, som jeg lige nævnte før. Det går selvfølgelig ikke, for når datastyringsforordningen stiller krav til dokumenter og datasamlinger, som er undtaget fra åbne data-direktivet, men som ikke er undtaget fra PSI-loven, vil sådanne datasæt være omfattet af både PSI-loven og datastyringsforordningen, medmindre PSI-loven ændres.

Så det gør vi så – i hvert fald med Konservatives stemmer – for der skal selvfølgelig være overensstemmelse mellem den gældende lov om videreanvendelse af den offentlige sektors informationer, altså PSI-loven, og EU's forordning om europæisk datastyring, altså datastyringsforordningen. Der skal slet ikke kunne være tvivl om, hvorvidt det er den ene eller den anden lov, der gælder for data. Det er sådan, jeg har forstået det, og vi stemmer for.

Kl. 19:03

Den fg. formand (Erling Bonnesen):

Mange tak for det. Der er en enkelt kort bemærkning. Det er fra fru Lisbeth Bech-Nielsen.

Kl. 19:03

Lisbeth Bech-Nielsen (SF):

Det er jo en god service, at man kan spørge andre ordførere, der har forstået lovforslaget, så det vil jeg udnytte. I høringssvarene udtrykker Datatilsynet en vis bekymring, som jeg ikke rigtig synes bliver imødekommet. Har Konservative nogen holdning til Datatilsynets bekymring i forhold til brugen af data?

Kl. 19:04

Den fg. formand (Erling Bonnesen):

Ordføreren.

Kl. 19:04

Mona Juul (KF):

Det bliver jo spændende at se, om jeg har forstået det her lovforslag. Jeg er ikke bekymret, og slet ikke over det punkt. Der er jo en lovgivning, der er over det her, i forhold til sikring af data. Derfor er der ikke nogen grund til bekymring, heller ikke ud fra det høringssvar, som jeg vurderer det.

Kl. 19:04

Den fg. formand (Erling Bonnesen):

Fru Lisbeth Bech-Nielsen frafalder. Så siger vi tak til ordføreren. Der er ikke flere korte bemærkninger. Og vi går videre til Enhedslistens ordfører, og det er hr. Pelle Dragsted.

Kl. 19:04

(Ordfører)

Pelle Dragsted (EL):

Tak for det, og tak for en fin redegørelse fra den forrige ordfører om indholdet af lovforslaget. Så langt er jeg alligevel også med, men det var meget præcist forklaret.

Det, der stadig væk står en lille smule uklart for mig, er, hvad de materielle konsekvenser af lovforslaget er, og om der overhovedet er nogen. Er der noget nyt, som undtages fra det offentliges pligt til at dele data, når først det er gjort tilgængeligt? Og i så fald, hvad er det, der bliver undtaget? Jeg synes, jeg har læst lovforslaget og høringssvarene grundigt, men det står stadig lidt svævende for mig. Så jeg tror måske, at det kunne være fornuftigt at få en lille teknisk gennemgang i udvalget af lovforslaget. Det kan være, at det er ren teknik, og så er der jo ingen grund til det, og så kan ministeren måske bare meddele det, når hun her om lidt overtager scenen. Men hvis der faktisk er nogle materiellet forandringer i det, ville det være meget rart at vide, for det fremgår ikke klart af lovforslaget.

Kl. 19:05

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Og jeg ser umiddelbart ikke nogen fra Radikale Venstre, så vi går videre til Dansk Folkepartis ordfører, og det er hr. Peter Kofod. Værsgo.

Kl. 19:05

(Ordfører)

Peter Kofod (DF):

Tak for det, formand. Da jeg læste det her lovforslag, havde jeg sådan nogenlunde samme oplevelse, som første gang jeg havde latin i gymnasiet: Det gik en lille smule langsomt med forståelsen. Derfor har jeg det lidt på samme måde som Enhedslistens ordfører før mig, nemlig at jeg egentlig tror, det er rigtig sundt med en teknisk gennemgang for at finde ud af, hvordan det er, hvis vi stemmer det her igennem. Jeg kan ikke stå på den her talerstol i dag og sige, at det kommer vi bare til at stemme for. Jeg går ud fra, at min forståelse af indholdet som udgangspunkt ikke vil ændre sig meget, men jeg synes faktisk, det er væsentligt, at Folketinget ved 100 pct., hvad det er, vi siger ja eller nej til. Jeg skyder ikke regeringen nogen grumme motiver i skoene, jeg siger bare, at det måske ville være klogt lige at tage en runde, så vi er fuldstændig sikre på, hvad det er, vi siger ja til.

Og så vil jeg da sige, at når man læser det her og ser, hvor mange gange i EU er smurt ud over sådan et lovforslag, kan man jo ikke andet end at være en lille smule skeptisk. Tak for ordet.

Kl. 19:06

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Og vi går videre til Alternativets ordfører, og det er hr. Noah Sturis. Værsgo.

Kl. 19:07

(Ordfører)

Noah Sturis (ALT):

Tak for ordet. Jeg har ikke engang taget min iPad, som jeg ellers plejer at stå og læse op fra, med herop, for jeg har det lidt på samme måde som fru Lisbeth Bech-Nielsen og hr. Pelle Dragsted og hr. Peter Kofod for den sags skyld: Det virker temmelig ikkeodiøst, det her lovforslag, men de reelle konsekvenser kunne vi i Alternativet også godt tænke os at blive en lille smule klogere på. Det kunne jeg i hvert fald. Så en teknisk gennemgang ville være godt, og så tænker jeg, at vi nok alle kommer til at støtte det i sidste ende.

Kl. 19:07

Den fg. formand (Erling Bonnesen):

Tak for det. Der er ingen korte bemærkninger. Tak til ordføreren. Vi går videre til Nye Borgerliges ordfører, og det er hr. Kim Edberg Andersen. Værsgo.

Kl. 19:07

(Ordfører)

Kim Edberg Andersen (NB):

Tak for det. Hvor er det betryggende at være i en Folketingssal, hvor man finder ud af, at man ikke er den eneste, der ikke har forstået det sådan helt fuldt ud. Så jeg kan kun anbefale ministeriet at rådføre sig med fru Mona Juul, næste gang I sender noget ud, som nordjyden også skal forstå, for det ville jo lette det. Inden jeg gik i salen, forstod jeg det godt, men det var ikke sådan af egen drift det hele. Jeg måtte ud og spørge om hjælp. Og det kunne jo være dejligt, at jeg var fri for at skulle ud og spørge om hjælp, og at det kunne skrives, så selv sådan en som mig oppe fra Hobroegnen kunne forstå det. Det er egentlig der, jeg gerne vil hen: Vi kommer til at støtte forslaget, men det kan altså godt skrives på en måde, det her – måske i en bitekst – så selv nordjyske folketingspolitikere har chancen for at vide, hvad det er, vi siger til eller fra til, men Nye Borgerlige kommer naturligvis til at støtte forslaget.

Kl. 19:08

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så er vi igennem ordførerrækken, og så kan vi give ordet til digitaliseringsministeren.

Kl. 19:08

Digitaliseringsministeren (Marie Bjerre):

Tak til ordførerne for den meget positive modtagelse af lovforslaget og også for de gode indlæg. Det glæder mig først og fremmest at kunne konstatere, at der opbakning til at fremme anvendelsen af åbne data i den offentlige sektor. Men jeg kan også godt forstå, at flere af ordførerne synes, det er et noget teknisk lovforslag, der kan være svært at forstå. Flere af ordførerne har været gode til at forklare indholdet, særlig hr. Dennis Flydtkjær og fru Mona Juul. Tak for det, jeg kan sige, at I har forstået lovforslaget korrekt. Hvis der er behov for at gå yderligere i dybden med lovforslaget og få en bedre forklaring af indholdet – jeg har også noteret, at hr. Kim Edberg Andersen ønsker, at vi bliver lidt bedre til at forklare indholdet af lovforslaget – stiller jeg mig gerne til rådighed for en nærmere afklaring i forbindelse med lovbehandlingen eller i udvalget.

Men meget enkelt sagt betyder det her lovforslag, at vi sikrer konsistens i lovgivningen, også efter at datastyringsforordningen træder i kraft. Det er sådan set grundlæggende det, det går ud på. Jeg vil også gerne understrege som et svar til Enhedslistens ordfører, at forslaget ikke ændrer på reglerne for beskyttelse af persondata og andre følsomme oplysninger. Det står helt klart, at de offentlige myndigheder fortsat skal respektere EU's databeskyttelsesforordning og den danske databeskyttelseslov. Danskerne kan derfor fortsat være trygge ved, at deres data skal behandles på en ansvarlig måde. Det ændrer lovforslaget ikke på. Tak for ordet.

Kl. 19:10

Den fg. formand (Erling Bonnesen):

Mange tak for det. Der er et par korte bemærkninger, og den første er fra fru Lisbeth Bech-Nielsen.

Kl. 19:10

Lisbeth Bech-Nielsen (SF):

Jeg er glad for, at vi har en minister, der ikke synes, at det her er teknisk, for det sætter jo et meget højt niveau. Generelt synes jeg, at det er et demokratisk problem, at vi har lovforslag, som ikke engang folketingsmedlemmer forstår. Det var en generel bemærkning. Det ville jo være en fordel, hvis borgerne også kunne læse og forstå lovgivningen.

Jeg er glad for, at ministeren både på skrift og i tale har udtrykt, at selvfølgelig står GDPR og den danske databeskyttelseslov øverst. Det modsatte ville også være kontroversielt, vil jeg påpege. Men alligevel bekymrer nogle af høringssvarene mig, for de er jo skrevet af mennesker, der er meget klogere end mig. Det er jo folk fra Datatilsynet andre instanser, som ikke er helt på ministerens niveau og ikke helt har forstået, hvad rækkevidden af det her lovforslag er. Det var egentlig også derfor, jeg selv havde en bekymring.

Kl. 19:11

Den fg. formand (Erling Bonnesen):

Ministeren.

Kl. 19:11

Digitaliseringsministeren (Marie Bjerre):

Det er ikke, fordi jeg ikke synes, at lovforslaget er teknisk. Jeg forsøgte sådan set bare at forklare indholdet af lovforslaget. Hvad angår høringssvarene, synes jeg sådan set, de er udtryk for opbakning til det her lovforslag. Der har været nogle enkelte misforståelser, men jeg læser ikke nogen af høringssvarene som udtryk for en bekymring for det her lovforslag.

Kl. 19:12

Den fg. formand (Erling Bonnesen):

Fru Lisbeth Bech-Nielsen frafalder. Så er det hr. Pelle Dragsted.

Kl. 19:12

Pelle Dragsted (EL):

Tak for opklaringen om det her med personlige data. Men der er jo en lang række andre ting, som jeg for at være helt ærlig ikke helt forstår. Er det nye undtagelser, eller er det noget, der ikke længere kan undtages, eller hvordan er det med det? Men en af de ting, der nævnes, er begrænsninger begrundet i beskyttelse af følsomme oplysninger vedrørende kritisk infrastruktur. Hvad betyder det? Er det noget, der ikke bliver undtaget datadeling, eller er det noget, der bliver undtaget datadeling, fordi det er kritisk infrastruktur? Og hvad er kritisk infrastruktur, hvordan defineres det? Det står i den tidligere regerings regeringsgrundlag, at den ville definere kritisk infrastruktur, men det tror jeg aldrig skete. Så jeg tror ikke, der er en klar definition af, hvad kritisk infrastruktur officielt er i det her land. Så kan ministeren i dag eller på en teknisk gennemgang forklare, hvad der her præcis menes, og hvad vil det konkret betyde, at der er noget, der undtages, og at der er noget, der ikke undtages? Det synes jeg er meget svært at gennemskue.

Kl. 19:13

Den fg. formand (Erling Bonnesen):

Ministeren.

Kl. 19:13

Digitaliseringsministeren (Marie Bjerre):

Jeg vil gerne forsøge at forklare det. Grundessensen er, at det her lovforslag ikke gør nogen materiel forskel. Der er ikke noget, der bliver undtaget, som ikke var undtaget før. Det her handler ene og alene om, at vi skal være klar til, at datastyringsforordningen træder i kraft, så der ikke er et overlap mellem datastyringsforordningen og PSI-loven. Som det er, er der krav til data i datastyringsforordningen, som vil være undtaget af direktivet, men ikke af loven, og derfor vil der være en dobbelt behandling. Derfor handler det sådan set bare om, at man skal udvide de undtagelsesbestemmelser, der er i PSI-loven, så det er i overensstemmelse med direktivet, så det ikke er omfattet både af PSI-loven og af datastyringsforordningen. Det er, så det er det samme anvendelsesområde. Jeg kan godt høre, at det blev en kludret formulering, men det kan være, at jeg skal komme i udvalget og forklare det nærmere.

Kl. 19:14

Den fg. formand (Erling Bonnesen):

Hr. Pelle Dragsted.

Kl. 19:14

Pelle Dragsted (EL):

Tak for det. Det vigtigste var egentlig det, ministeren sagde, om, at der ikke er nogen materiel forskel. Det er bare, fordi det er uklart. Det står jo nogle gange i loven, at der ikke er nogen materielle ændringer. Vi behandlede et par lovforslag tidligere i dag på 1.000 sider, hvor der også stod, at der ikke var nogen materielle ændringer. Så måske vil det være gavnligt, hvis det er sådan, at en lov ikke har det, at man gør det tydeligt, for det er jo ofte, vi har sådan noget teknisk her, fordi der kommer en EU-forordning eller andet. Men hvis ministeren kan bekræfte, at der ikke er nogen materielle forandringer i det her, så kan Enhedslisten i hvert fald også roligt bakke op om forslaget. Men hvis ministeren vil vende tilbage til det i udvalget, tager vi den der. Det er bare, så vi er sikre på, hvad det er.

Kl. 19:15

Den fg. formand (Erling Bonnesen):

Ministeren.

Kl. 19:15

Digitaliseringsministeren (Marie Bjerre):

Jeg vender gerne tilbage til udvalget. Det er et mere teknisk lovforslag, hvor det ene og alene handler om, at der er sammenhæng i anvendelsesområdet mellem datastyringsforordningen og PSI-loven.

Kl. 19:15

Den fg. formand (Erling Bonnesen):

Mange tak for det. Der er ikke flere korte bemærkninger, så vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Udvalget for Digitalisering og It. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

26) 1. behandling af lovforslag nr. L 83:

Forslag til lov om inflationshjælp til økonomisk udsatte børnefamilier.

Af beskæftigelsesministeren (Ane Halsboe-Jørgensen).

(Fremsættelse 29.03.2023).

Kl. 19:15

Forhandling

Den fg. formand (Erling Bonnesen):

Forhandlingen er åbnet, og den første ordfører er Socialdemokratiets ordfører, hr. Jens Joel. Værsgo.

Kl. 19:15

(Ordfører)

Jens Joel (S):

Tak for det formand. Det er rigtigt, at det er forslaget om inflationshjælp til økonomisk udsatte børnefamilier, og det er jo, kan man sige, både godt og skidt, at vi har stået her før. Det er jo et udtryk for, at der er for mange, som bliver ramt af de stigende priser, og som har svært ved at få enderne til at mødes, men det er jo også et udtryk for, at vi som Folketing, som flertal, nogle gange helt bredt, nogle gange ret bredt, som det her, nogle gange smallere, har valgt at gå ind og hjælpe nogle af de grupper i vores samfund, som er hårdest ramt af de stigende priser.

For vi ved jo, selv om inflationen nu er på vej ned, at prisstigningerne stadig er høje – også selv om de altså er mindre stigende, end de har været – og at det rigtig mange steder er svært at få enderne til at mødes. Derfor har vi lavet en aftale om en håndsrækning til pensionisterne, til nogle af forsørgerne på su og til nogle af dem, der har varmekilder, som er steget meget i pris. Og det, som vi behandler her i dag, er lige præcis en håndsrækning til nogle af de mest udsatte børnefamilier, som jo eksempelvis er nogle af dem, der er i kontanthjælpssystemet. Med den aftale, som vi har lavet, udstrækker vi også hjælpen til, at man kan være berettiget til den, hvis man f.eks. er på ressourceforløbsydelse. Det er jo også en ydelse, som det kan være svært at leve for – al den stund at den er på kontanthjælpsniveau – når man er forsørger på ressourceforløbsydelse, og hvis man går og venter på at blive afklaret til et fleksjob eller måske en førtidspension eller noget andet.

I den aftale, som er lavet mellem regeringen, SF, Radikale Venstre og Alternativet, går vi så ind og siger, hvordan vi – om man så må sige – målrettet kan afbøde nogle af konsekvenserne for nogle af de familier. Det handler om i omegnen af 40.000 familier, og det handler om godt 60.000 børn, og der er også en stor del af de her familier, som er relativt nytilkomne ukrainere, og som selvfølgelig også har haft svært ved at håndtere de regninger, der er kommet. Og jeg er rigtig glad for, at det er lykkedes os at lave en aftale, hvor vi giver en hjælp til de udsatte børnefamilier, og jeg er også glad for, at det er lykkedes at lave det bredere end bare i regeringen.

Men det er jo også klart, at det her har været en diskussion på tværs af Folketingssalen i lang tid, og at vi nu landede på en aftale, hvor vi kan udbetale en hjælp til børnefamilierne, og vi landede også på en model, hvor vi kan udbetale hjælpen relativt snart. Det betød ret meget for de partier, der sad omkring bordet, at vi eksempelvis ikke skulle lave en meget lang ansøgningsproces, at vi ikke skulle ind og vurdere familierne individuelt, både fordi vi ved, at der er et længere tidsforløb, hvis man skal vente på, at familierne bliver vurderet individuelt, og fordi vi også ved, at der er nogle af de familier, som måske i virkeligheden har ret meget brug for det her, men som ikke ville få løftet opgaven med at få ansøgt, og som dermed ikke ville få den hjælp, hvis det var baseret på en ansøgningsrunde. Så Socialdemokratiet støtter forslaget her.

Kl. 19:19

Den fg. formand (Erling Bonnesen):

Mange tak for det. Der er en række korte bemærkninger, og den første er fra hr. Dennis Flydtkjær.

Kl. 19:19

Dennis Flydtkjær (DD):

Vi så jo senest med sagen om varmechecken, hvordan støtten gik til familier, som den ikke helt var tiltænkt. Og ordføreren siger, at det her går til de mest udsatte og dem, der er hårdest ramt. Så jeg vil egentlig bare høre, om ordføreren ikke kan bekræfte, at der også er folk med en husstandsindtægt på over 1 mio. kr., som kommer til at få det her. Altså, det er kommet frem, at det meget konkret er 571 husstande, der har en indtægt på over 1 mio. kr., som får det her. Synes man ikke som socialdemokrat, at det måske lidt er en forkert målgruppe at give en støtte, når man kan have en indtægt på over 1 mio. kr. og så stadig væk få den her check?

Kl. 19:20

Den fg. formand (Erling Bonnesen):

Ordføreren.

Kl. 19:20

Jens Joel (S):

Det er klart, at sigtet med det her jo er at hjælpe de børnefamilier, som har det sværest. Det er også rigtigt, at det jo er det, som støtten gør. Og så er der en lille gruppe, vil jeg sige – den findes, som hr. Dennis Flydtkjær rigtigt siger – hvor man, om man så må sige, risikerer, at der er nogle, der modtager den, f.eks. fordi de er på ressourceforløbsydelse, som jo ikke er høj, men som heller ikke er ægtefællemodregnet. Der kan man godt opleve familier, hvor man altså er på ressourceforløbsydelse, som er en lav ydelse, men hvor man måske er gift med en, der har en højere indtægt. Men hvis vi skulle have gjort det modsatte, nemlig at sikre, at der ikke var en eneste, der kunne risikere at få en hjælp, som de ikke havde så hårdt brug for, ville det have taget længere tid at udbetale støtten, og så ville de 99 pct. af modtagerne, som har meget brug for en håndsrækning nu, skulle vente længere tid på at få udbetalt støtten. Og det var baggrunden for, at man valgte den her model, og det er sådan set gjort, fordi det var vigtigt for os, at det også gik stærkt.

Kl. 19:21

Den fg. formand (Erling Bonnesen):

Hr. Dennis Flydtkjær.

Kl. 19:21

Dennis Flydtkjær (DD):

Man kan jo godt synes, at man skal hjælpe dem, der er hårdest ramt af inflationen, men anerkender man ikke, at det måske også kan virke ret provokerende på dem, der så ikke får støtten, men som stadig væk sidder svært i det? Og det er jo fair nok, at man ikke kan hjælpe dem alle sammen, men så er der nogle, der har en husstandsindtægt på over 1 mio. kr., som så skal have en check af staten. Altså, det er over 500 familier, der har over 1 mio. kr., og som er ret rige og godt polstret til at kunne stå igennem inflationskrisen, og de skal så have støtte af staten. Burde man ikke måske lige tænke sig lidt om, i forhold til om den her model rammer rigtigt?

Kl. 19:21

Den fg. formand (Erling Bonnesen):

Ordføreren.

Kl. 19:21

Jens Joel (S):

Vi hjælper over 40.000 familier, og det, vi har sagt, er, at vi ønsker at hjælpe dem, der er i kontanthjælpssystemet, og så ønsker vi at hjælpe nogle af dem, der eksempelvis er på ressourceforløbsydelsen, som er kontanthjælpslignende, altså på samme niveau. Og det er det, man har valgt som udgangspunkt, fordi det alt andet lige er dem, der har de laveste indtægter. Men ja, man kan sagtens argumentere for, at man skulle ind og vurdere familierne individuelt; så ville det bare betyde, at de 99 pct., som har behov for at få støtten, ville skulle vente længere på, at man skulle have sorteret den ene procent fra. Og derfor vil jeg sige, at jeg anerkender fuldstændig, at det er en afvejning: Hvor meget bureaukrati vil man lave, hvor meget krudt vil man bruge på det, hvor lang tid må det tage, og hvor meget må det forsinke den hjælp, der er til de børnefamilier, som har brug for den? Og der valgte vi at bruge den her model, fordi den også hurtigt kan få hjælpen ud til de familier, hvor langt størstedelen af dem jo faktisk har meget brug for det.

Kl. 19:22

Den fg. formand (Erling Bonnesen):

Så er det hr. Pelle Dragsted.

Kl. 19:22

Pelle Dragsted (EL):

Tak for det, og tak for ordførertalen. Vil ordføreren ikke godt lade være med at kalde det hjælp og håndsrækning, når man, som det jo er tilfældet her, for rigtig mange af de 40.000 familier, vi taler om, reelt har gjort dem fattigere, fordi man jo finansierer det her tiltag, bl.a. ved at regeringen ikke gennemførte den aftalte forlængelse af det midlertidige børnetilskud? For de familier, der sidder derude og måske følger med her, og som har oplevet nu siden marts ikke at modtage den her støtte, som, fordi det er nogle af Danmarks fattigste familier, er en meget, meget vigtig støtte, er det jo ikke en hjælp. Hvis jeg tager 1.000 kr. fra ordføreren og giver ordføreren 800 kr. tilbage, vil ordføreren så kalde det hjælp og håndsrækning?

Kl. 19:23

Den fg. formand (Erling Bonnesen):

Ordføreren.

Kl. 19:23

Jens Joel (S):

Det, der er vigtigt for os i forhold til det midlertidige børnetilskud, er jo, at det har vi sådan set aftalt i regeringen ikke at videreføre. Vi har også sagt, at vi vil komme med et oplæg til, hvordan man så kan skrue ydelsessystemet sammen, jo også, om man så må sige, med hensyn til at der er forskel på at være forsørger og ikke være forsørger. Det er ligesom én diskussion, og den kommer vi til, kan man sige.

Det er rigtigt, at med den her ordning, som ikke har noget at gøre med det midlertidige børnetilskud, er der jo nogle af dem, som tidligere var berettigede til det midlertidige børnetilskud, som ikke længere findes, som også er omfattet af den her hjælp. Men der også flere. Altså, det er en bredere base. Der er flere familier, der får del i den her check, den her håndsrækning, end dem, der fik det midlertidige børnetilskud.

Men når vi tidligere, også inden den her aftale, besluttede, at det midlertidige børnetilskud, som netop var midlertidigt, ikke skulle videreføres, og at vi i stedet for ville lave et nyt system, er det selvfølgelig rigtigt, at det også betyder, at der er nogle, som jo ikke længere får det midlertidige børnetilskud.

Kl. 19:24

Den fg. formand (Erling Bonnesen):

Hr. Pelle Dragsted.

Kl. 19:24

Pelle Dragsted (EL):

Ja, vi er stadig i Enhedslisten sådan rimelig fly forbandede over, at man løb fra en aftale, som skulle hjælpe nogle af de allerfattigste familier, men det er ligesom, hvad det er. Det har regeringen gjort, det har Socialdemokraterne gjort. Det synes jeg var et kæmpe svigt. Men jeg synes bare, at man så i hvert fald skylder ikke at stå og sige til de der familier, at de får hjælp, når de reelt er blevet fattigere.

Så er det rigtigt, at der er nogle, der har fået noget hjælp, som ikke fik det før. Og nogle af dem, har vi så også hørt, som det har været fremme i medierne, havde måske lidt mindre brug for det end de her allerfattigste familier. Så det er bare en opfordring til som minimum, når man nu har gjort folk fattigere, ikke at kalde det en hjælp.

Kl. 19:25

Den fg. formand (Erling Bonnesen):

Ordføreren.

Kl. 19:25

Jens Joel (S):

Noget af det, der har haft mest effekt i forhold til at hjælpe familier, er jo i virkeligheden de mange børnefamilier, som er kommet i arbejde over de seneste år. Det synes jeg at vi skal bidrage til fortsætter – for det er klart, at det jo er den bedste hjælp – men jeg synes også, vi skal anerkende, at det faktisk betyder, at der er en hel del af de familier, som tidligere har været henvist til et liv uden for arbejdsmarkedet, som har fået en fod indenfor. Det er rigtig gavnligt.

Det er også rigtigt, som hr. Dennis Flydtkjær og andre har sagt, og som hr. Pelle Dragsted også henviser til, at der er nogle her, der er på ressourceforløbsydelse. Jeg går ikke ud fra, at Enhedslisten ønsker, at vi gør den ægtefælleafhængig og på den måde begynder at sortere i, om man er berettiget til den, ud fra det.

Kl. 19:26

Den fg. formand (Erling Bonnesen):

Så er det hr. Karsten Hønge.

Kl. 19:26

Karsten Hønge (SF):

SF er med i den her aftale, fordi det var helt nødvendigt, at vi hurtigt fik noget hjælp ud til de her børnefamilier, som jo har mistet en masse andre tilskud i forbindelse med børnetilskuddet. Hr. Jens Joel nævnte selv, at regeringen arbejder på en ny model, så hvornår er det, at de her børnefamilier kan se frem til nogle noget mere stabile vilkår? For én ting er, at man har taget pengene fra de her familier, men det afføder ud over mangel på penge jo også usikkerhed og utryghed ved det.

Så hvornår forventer hr. Jens Joel at regeringen kan fremlægge et system, der mere permanent kan hjælpe de her børnefamilier?

Kl. 19:26

Den fg. formand (Erling Bonnesen):

Ordføreren.

Kl. 19:26

Jens Joel (S):

Jeg er faktisk glad for hr. Karsten Hønges spørgsmål, for til lige præcis det der med, hvad man kan regne med, vil jeg sige, at hvis vi nu skal være ærlige over for hinanden i det her lokale, har de børnefamilier jo faktisk de sidste 10-15 år – måske i længere tid, men det er i den periode, jeg har været med i diskussionen – været udsat for ret store omskifteligheder. Det har haft ret store konsekvenser, uanset om det var den ene side af salen, der fik et flertal, eller det var den anden side, og derfor er der rigtig mange af de her familier, der har oplevet, at deres ydelser blev ændret hvert fjerde år, når der kom et regeringsskifte.

Det, vi har sagt i den nye regering, er, at vi ønsker at lave et kompromis, om man så må sige. Vi ønsker at række hen over midten for netop at sikre en stabilitet. Og det er klart, at der i forhold til det selvfølgelig også indgår en diskussion om, hvorvidt man er forsørger, eller man ikke er forsørger, for det er jo ikke det samme. Men der er også rigtig mange andre ting, som skal på plads i det ydelsessystem, som vi foreslår.

Til det sidste, som hr. Karsten Hønge siger, altså sådan lidt en indikation af, at det godt må gå stærkt, fordi der er nogle, der godt vil vide det, vil jeg sige, at det er jeg faktisk enig i.

Kl. 19:27

Den fg. formand (Erling Bonnesen):

Hr. Karsten Hønge.

Kl. 19:27

Karsten Hønge (SF):

Men det er jo godt, for vi havde før sommeren 2022 lavet en aftale mellem Socialdemokratiet, SF, Enhedslisten og Radikale om en permanent ordning, der tog udgangspunkt i det midlertidige børnetilskud. Og jeg vil da egentlig også være helt åben for, at man kan se på andre måder at skrue det sammen på. Det er jo ikke noget med, at vi havde fundet den sådan mest geniale løsning – selvfølgelig kan man altid sætte tingene sammen på andre måder. Men jeg synes bare, at udfordringen i dag for børnefamilierne er, at der nærmest er endnu mere usikkerhed, end der nogen sinde har været – arh, måske ikke nogen sinde, men i mange år i hvert fald, for man havde dog en forventning om en videreførelse.

Så hvad skal man egentlig gøre ude i børnefamilierne nu?

Kl. 19:28

Den fg. formand (Erling Bonnesen):

Ordføreren.

Kl. 19:28

Jens Joel (S):

Jeg tror faktisk ikke, jeg deler analysen – altså, det er rigtigt, at vi havde lavet en aftale, men der var jo også tidligere en aftale om et kontanthjælpsloft, som så blev indført af en række partier. Så blev det fjernet af nogle andre partier, så blev det genindført, og så blev det fjernet igen. Derfor har vi jo haft en situation, hvor børnefamilierne har levet med, at det var det til enhver tid gældende politiske flertal, som lavede om på, hvordan ydelsessystemet var skruet sammen, og hvad der var af kontanthjælpsloft eller børnetilskud eller forskellige andre ting. Og det er det dødvande, vi på en eller anden måde skal hen over, hvis vi skal kunne sikre, at der for børnefamilierne er en eller anden troværdighed omkring, at der er noget langtidsholdbart.

Men jeg er enig i, at der både er balancerne, i forhold til at det skal kunne betale sig at arbejde, men der er så sandelig også balancerne, i forhold til at man skal tage vare på dem, der er forsørgere og har en ekstra opgave.

Kl. 19:29

Den fg. formand (Erling Bonnesen):

Så er det hr. Kim Edberg Andersen.

Kl. 19:29

Kim Edberg Andersen (NB):

Tak for det. Jeg synes jo, det er irriterende, når jeg skal læse i en artikel, at vi giver 1.625 familier med en husstandsindkomst på over 800.000 kr. den her hjælp til deres børn. Lad os så, når man nu alligevel står på talerstolen og smider om sig med tal, kalde det 4 pct., og nu tager jeg mig den frihed og siger, at de alle sammen har tre børn. Så er det 21 mio. kr. skattefrit, vi sender ud til nogen, fordi vi havde travlt med at få fat i nogen, som var i systemet. Der er godt nok mange enlige forældre rundtomkring i Nordjylland, som også sidder med tre børn, og jeg har fremført det her før, hvor jeg sagde, at det var vigtigt. De mest udsatte er ikke nødvendigvis dem, der er på kontanthjælp. Og nu kunne jeg så læse i avisen, at nogle af dem tjener over 1 million. Der er jeg godt nok glad for, at jeg sagde nej og gik ud på gaden, for det havde jeg ikke kunnet se mig selv i, når jeg skulle op og se de her mennesker, der arbejder hver dag, som har børn, og som så skal stå og høre på, at de ikke er de mest udsatte. De kan ikke engang betale for træpiller eller noget deroppe. Så synes ordføreren egentlig, det er i orden, at man havde så travlt, i stedet for at give pengene til dem, der havde mest brug for dem?

Kl. 19:30

Den fg. formand (Erling Bonnesen):

Ordføreren.

Kl. 19:30

Jens Joel (S):

Man kan ikke være på kontanthjælp og så have en husstandsindkomst på over 1 million. Det, som er situationen her, er, at vi tog nogle med, som er på ressourceforløbsydelse, og ja, den er jo på kontanthjælpsniveau, men uden ægtefællemodregning. Nogle er så gift med en, der har et relativt vellønnet job, men der vil også være nogle, der er gift med en, der har et lavtlønsjob, og som har svært ved det. Jeg anerkender fuldt ud, at der jo altid er grænsedragninger, og vi diskuterede også forskellige muligheder for, om man kan få nogen med, som er på arbejdsmarkedet, altså, kan man lave nogle grænser, som får nogle af dem i de lavest lønnede grupper med? Problemet ved det er, at det også tager ret lang tid, fordi man er nødt til at verificere det på årsopgørelser efter perioden, om man så må sige. Og derfor bliver det forsinket. Men jeg anerkender fuldt ud, at det er en balance, og derfor har vi sagt, at kontanthjælpssystemet og ressourceforløbsydelserne er nogle af de ydelser, vi mente vi skulle give til.

Kl. 19:31

Den fg. formand (Erling Bonnesen):

Hr. Kim Edberg Andersen.

Kl. 19:31

Kim Edberg Andersen (NB):

Men ordføreren svarer jo bare ikke, for det var egentlig det med, om det var ordentligt, ikke? Om det er ordentligt, at hvis man har et job, fik man ikke hjælp. Og så ved jeg godt, at så starter man med sådan noget retorisk. Det var ikke ment som et personligt angreb. Det var bare en forklaring på, hvordan jeg skulle kunne se mine vælgere i øjnene, når man i forhold til ressourceforløb og kontanthjælpen står og siger, at det jo er på kontanthjælpsniveau. Så ordføreren var ikke i tvivl om, hvad jeg mente. Men mener ordføreren, hvis man så er på ressourceforløb og der ikke er en ægtefælle, at der har været ordentlighed med skatteborgernes penge? Vi giver muligvis næsten 120 millioner skattefrit ud til mennesker, der har en indkomst på over 800.000 kr., og så sidder der mennesker med arbejde og tre børn, som ingenting får. Mener ordføreren, at det er i orden?

Kl. 19:32

Den fg. formand (Erling Bonnesen):

Ordføreren.

Kl. 19:32

Jens Joel (S):

I alle de her ordninger, som vi har lavet, er der nogle, som bliver ramt, om man så må sige, på den positive måde, men der er jo nogle, der bliver omfattet af flere forskellige ordninger, og der er nogle, der bliver omfattet af enkeltordninger. Og vi har prøvet at gå til det, sådan så vi, om man så må sige, har spændt det bedste sikkerhedsnet ud. Og det er også rigtigt, at vi jo har lavet indsatser i forhold til, hvilke energikilder man har haft, altså om man haft særlig høje energiregninger. Vi har lavet indsatser og hjælp til nogle af de pensionister, som havde de laveste pensioner, altså nogle af dem, der er berettiget til ældrecheck. Nu har vi så også kigget på børnefamilierne her, nogle af dem, der får de laveste ydelser i vores sociale system. Vi har kigget på nogle af de SU-modtagere, som var forsørgere, og som derfor havde sværest ved at tage arbejde, og om man så må sige selv arbejde sig ud af situationen. Og ja, der er jo altid grænser, men jeg synes, det er klogt, at vi som kollektiv og som fællesskab har brugt skattekroner på at prøve at hjælpe nogle af dem, der havde sværest ved at få enderne til at nå sammen.

Kl. 19:33

Den fg. formand (Erling Bonnesen):

Så er det fru Marlene Harpsøe.

Kl. 19:33

Marlene Harpsøe (DD):

Tak. I Danmarksdemokraterne har vi jo bl.a. bemærket, at regeringen i regeringsgrundlaget vil – det har man i hvert fald skrevet – indføre sådan en arbejdspligt for flygtninge og indvandrere, så det er, at flere kommer ud i arbejde. Samtidig styrker regeringen så åbenbart nu incitamentet til faktisk at blive i et ydelsessystem, et offentligt system, hvor det er, at man fortsat er gæst i jobcenteret, ved netop at styrke incitamentet til rent faktisk at blive i det offentlige system, altså uden for arbejdsmarkedet.

Hvordan har ordføreren det med, at man med den ene hånd indfører en inflationshjælp til arbejdsløse indvandrere, men med den anden hånd faktisk gerne vil have dem ud i arbejde? Altså, de to ting stemmer jo ikke overens med hinanden.

Kl. 19:34

Den fg. formand (Erling Bonnesen):

Ordføreren.

Kl. 19:34

Jens Joel (S):

Altså, det er ganske enkelt forkert, at man indfører et incitament til at blive uden for arbejdsmarkedet. Det her er jo en hjælp, rigtigt nok, men det er jo en engangshjælp, og det vil sige, at man sådan set kan tage et arbejde i morgen, og så bliver man belønnet for at tage det arbejde.

Til det andet spørgsmål, som fru Marlene Harpsøe rejser, nemlig om man skal arbejde for sin kontanthjælp, om det er klogt, at vi sikrer, at flere, også med anden etnisk baggrund, kommer ud og bliver en del af arbejdsfællesskabet – ret og pligt-tankegangen, hvorefter man skal yde for sine ydelser – vil jeg sige, at det er fuldstændig indiskutabelt rigtigt, at det er regeringens politik. Og det kommer vi også til at foreslå at man skal.

Kl. 19:34

Den fg. formand (Erling Bonnesen):

Fru Marlene Harpsøe.

Kl. 19:35

Marlene Harpsøe (DD):

Det er nemlig rigtigt, at man skal yde for at kunne nyde, og derfor undrer det mig også, at man fremsætter det her forslag. Det er en klar lempelse af udlændingepolitikken, men mere interessant er det jo, hvordan det er lykkedes Socialdemokratiet at få Venstre med på den her vogn – Venstre, som gik til valg på og har været efter Socialdemokratiet i en lang periode for netop at hæve de her ydelser. Hvordan er det lykkedes Socialdemokratiet at få Venstre til at lempe udlændingepolitikken?

Kl. 19:35

Den fg. formand (Erling Bonnesen):

Ordføreren.

Kl. 19:35

Jens Joel (S):

Men vi har jo ikke hævet ydelserne, og derfor er det jo heller ikke blevet mere attraktivt at komme hertil. Vi har udbetalt et engangsbeløb til nogle børnefamilier, som i morgen har præcis det samme incitament til at gå i arbejde, som de havde uden den her hjælp, fordi det her er en engangshjælp. Og ja, hvis man kommer til Danmark, mener vi faktisk, at man skal arbejde – det er det, der ligger i vores forslag om 37 timers arbejdspligt – for vi mener både, det er godt at stille krav, altså at det, når vi giver noget, også er godt at stille modkrav, men vi mener sådan set også, det er sundt at vænne sig til, at når man kommer til Danmark, så er det at være på arbejdsmarkedet, uanset om man er mand eller kvinde, og uanset hvor man kommer fra, og bidrage med det, man har, sådan set er en god værdi.

Kl. 19:36

Den fg. formand (Erling Bonnesen):

Så er det hr. Peter Kofod.

Kl. 19:36

Peter Kofod (DF):

Tak for det. Næsten halvdelen af de familier, der ville få hjælp i den her pakke, er ikkevestlige indvandrere. Hvornår er det blevet Socialdemokratiets politik, at ikkevestlige indvandrere skal have delt gaver ud på den her måde, når man ikke er på arbejdsmarkedet?

Kl. 19:36

Den fg. formand (Erling Bonnesen):

Ordføreren.

Kl. 19:36

Jens Joel (S):

Altså, den her hjælpepakke er jo skruet sammen efter, hvilke børnefamilier der har størst behov. Der er ikke skelet til, hvad de i øvrigt var, men det er jo rigtigt, som fru Marlene Harpsøe og andre har sagt i den her debat, at vi sådan set mener, at man skal stille krav. Og vi mener også, at det er ret vigtigt at fastholde, at det kan betale sig at arbejde, og endda at kræve, at det ikke bare kan betale sig at få et ordinært job, men også, at man yder noget for den ydelse, man får. Det er det, der er baggrunden for vores forslag, som jo også er regeringens politik, nemlig at vi skal have den her 37 timers arbejdspligt.

Kl. 19:37

Den fg. formand (Erling Bonnesen):

Hr. Peter Kofod.

Kl. 19:37

Peter Kofod (DF):

Så jeg skal forstå det sådan, at der ikke er noget i ordføreren, der siger: Arh, det er alligevel galt, når halvdelen, næsten halvdelen, af de familier, der får inflationshjælp med den her pakke, er ikkevestlige indvandrere, som bare får flere penge? Er der ikke noget i den socialdemokratiske ordfører, der får ham til at tænke: Måske skal jeg lige have kalibreret mit ret og pligt-kompas her? Er det bare helt, som det skal være?

Kl. 19:37

Den fg. formand (Erling Bonnesen):

Ordføreren.

Kl. 19:37

Jens Joel (S):

Det går mig ikke på, hvis man kan konstatere, at der er ukrainere blandt modtagerne. Det går mig ikke på, uanset hvordan det er. Det, der ville gå med på, var, hvis man afmonterede ret og pligt-tankegangen, og der lægger vi jo faktisk op til at skrue op for pligtelementet, om man vil, altså ved at sige, at uanset hvad du har brug for beskyttelse fra, og uanset om du er kommet udefra i verden, så skal du også bidrage for din kontanthjælp. Det synes jeg er at skrue op for pligtelementet i ret og pligt-tankegangen, og det synes jeg er en god idé.

Kl. 19:38

Den fg. formand (Erling Bonnesen):

Så er det fru Sólbjørg Jakobsen.

Kl. 19:38

Sólbjørg Jakobsen (LA):

Tak for det, og først og fremmest stor ros for at italesætte, at det bedste, vi kan gøre for folk, der er uden arbejde, nemlig er at få dem i job og blive selvforsørgende. Det er jeg fuldstændig enig i. Men kan ordføreren så ikke forstå den skepsis, der kommer fra den her side af salen?

Lad os nu antage, at man er en enlig forælder til tre, der har kæmpet sig ud til en dejlig arbejdsplads, og man forsørger sig selv og sine børn og tjener måske 350.000 kr. om året og betaler gladelig sin skat af det, men man er også økonomisk presset, som de fleste er i disse dage. Kan man så ikke forstå, at der er en skepsis over for, at den her enlige forælder, som passer sit job, forsørger sig selv og andre, skal betale skat til, at regeringen nu udbetaler checks til folk, der har en indkomst, der er over dobbelt så høj som vedkommendes, og hvor de er to om at dele den?

Kl. 19:39

Den fg. formand (Erling Bonnesen):

Ordføreren.

Kl. 19:39

Jens Joel (S):

Men den her aftale er målrettet de familier i kontanthjælpssystemet, på ressourceforløb, de børnefamilier, som har allermindst. Jeg er så enig med fru Sólbjørg Jakobsen i, at der er nogle af dem, der – om man så må sige – bøvler med at få afleveret alle ungerne om morgenen og at komme ud og tage den rengøringstjans, eller hvad det nu er, man gør. Men det er jo sådan set også baggrunden for, at fire ud af fem af de kroner, vi bruger i forhold til at lette skatten, bruger vi i bunden, og at vi har et særligt fradrag for enlige forsørgere. For vi synes faktisk, det er nogle af de lønmodtagere på arbejdsmarkedet, som har mest brug for at få lettet skatten på arbejde. For det er nogle af dem, der har sværest ved at få det til at hænge sammen.

Så det står jeg sådan set fuldt ud på mål for, og jeg er også enig med fru Sólbjørg Jakobsen i, at nogle af de enlige forsørgere også har brug for, at vi anerkender, at de faktisk yder en indsats.

Kl. 19:40

Den fg. formand (Erling Bonnesen):

Fru Sólbjørg Jakobsen.

Kl. 19:40

Sólbjørg Jakobsen (LA):

Tak for det. Jeg kan bare ikke helt forstå, hvordan det er målrettet til dem, der har mest brug for det, når betingelsen kun er, at én forælder skal være på offentlig forsørgelse. Det er jo ikke en betingelse, at begge forældre er på offentlig forsørgelse, eller at man er enlig. Men det er bare en betingelse, at du er på en offentlig forsørgelse. Du kan for så vidt have været sygemeldt og kun lige været blevet opsagt fra dit job og bare have været én måned på et jobafklaringsforløb, hvor du får ressourceforløbsydelse, som er kontanthjælpssatsen. Ja, det er et indviklet system, vi har lavet, men det er sådan, det hænger sammen. Altså, man får bare automatisk den her check, fordi det skal gå tjept. Jeg synes, det er underligt, at almindelige borgere skal betale til det her, og det er ikke ordentligt.

Kl. 19:40

Den fg. formand (Erling Bonnesen):

Ordføreren.

Kl. 19:40

Jens Joel (S):

Men langt, langt de fleste, altså uanset om det så er 95 pct. eller 98 pct. af modtagerne, man vælger at lægge som grænsen, er i lavtlønsgruppen og har behov for det. Så den rammer ikke skævt. Men det er jo klart, at der altid vil være den risiko, at nogle af dem, der er på kontanthjælp i den pågældende måned, eksempelvis lige er blevet ledige. Og det er jo også klart, at man, hvis man skulle tage højde for det og man skulle sige, at det kun er folk, der langvarigt har været på kontanthjælp eller noget andet, så ville skulle ind og lave et meget langt sagsbehandlingsforløb af de individuelle familier og deres ansættelsesforløb for at kunne vurdere det. Og så ender vi bare med, at de rigtig mange familier, som har brug for pengene nu, ville skulle vente på dem.

Kl. 19:41

Den fg. formand (Erling Bonnesen):

Så er der ikke flere korte bemærkninger. Tak til ordføreren. Vi kan gå videre til Venstres ordfører, og det er hr. Hans Andersen.

Kl. 19:41

(Ordfører)

Hans Andersen (V):

Tak for det. Selv om inflationsraten nu omsider er på vej ned, har vi jo gennem længere tid oplevet en tårnhøj inflationsrate. Det har vi på baggrund af bl.a. krigen i Ukraine og en hurtig genåbning af økonomien efter coronanedlukningerne, og her har højere energipriser og højere priser på dagligvarer i forskellig grad påvirket os alle, og det har udfordret rigtig mange danskere på pengepungen.

Det er et faktum, at dem, der har mindst, rammes hårdest, når priserne stiger, og derfor giver vi i dag en økonomisk håndsrækning til de mest udsatte børnefamilier, som har mærket de høje inflationsrater hårdest. Helt konkret får økonomisk udsatte børnefamilier med børn under 15 år udbetalt inflationshjælp som et ekstraordinært skattefrit beløb, hvis de i januar 2023 modtog hjælp i kontanthjælpssystemet eller ressourceforløbsydelse under enten et ressourceforløb eller et jobafklaringsforløb.

Vi kan jo alle sammen huske, hvordan vi i valgkampen ofte debatterede, hvordan vi skulle komme den høje inflation til livs, og hvordan vi skulle hjælpe de mange berørte danskere i en ekstraordinært svær situation. Siden da har vi haft et folketingsvalg, og vi har fået ny regering, og den er Venstre med i. Det forpligter, og det forpligter også at være med i de aftaler, og det forpligter også til at handle, når der er brug for det. Det gør vi nu, og det er vi stolte af. For der er én ting, man altid kan kende Venstre på, og det er, at vi tager ansvar for Danmark og for danskerne.

Med de ord vil jeg derfor sige, at vi støtter lovforslaget. Tak for det.

Kl. 19:43

Den fg. formand (Erling Bonnesen):

Tak for det. Der er en række korte bemærkninger, og den første er fra hr. Pelle Dragsted.

Kl. 19:43

Pelle Dragsted (EL):

Ordføreren siger, at man har givet de fattigste familier en håndsrækning. Hvis man er en fattig familie, har man oplevet, at regeringen først stoppede det midlertidige børnetilskud, og det vil sige, at man fik færre penge i marts, i april, i maj – vi ved ikke, hvornår det her bliver udbetalt, men det er sådan set ligegyldigt – og så er det beløb, man får, lavere. Man har altså oplevet en tilbagegang i sin mulighed for at gøre noget godt med børnene eller købe noget sund mad. Så mit spørgsmål er: Er det en håndsrækning? Er det en håndsrækning at tage 1.000 kr. fra folk og give 800 kr. tilbage?

Kl. 19:44

Den fg. formand (Erling Bonnesen):

Ordføreren.

Kl. 19:44

Hans Andersen (V):

Vi mener, det er en håndsrækning, for når vi taler om det midlertidige børnetilskud, så er det netop midlertidigt. Og det er jo rigtigt, som hr. Pelle Dragsted siger, at det jo stoppede her i foråret. Og nu kommer der så en, mener jeg, mener Venstre, en økonomisk håndsrækning til familier, der har det svært. Og så skal vi i gang med at kigge på, hvordan vi får lavet et kontanthjælpssystem, som der er ro omkring, ligesom vi for år tilbage også lavede et dagpengesystem, som der nu er ro omkring, og det ser vi frem til i Venstre.

Kl. 19:45

Den fg. formand (Erling Bonnesen):

Hr. Pelle Dragsted.

Kl. 19:45

Pelle Dragsted (EL):

Kan ordføreren bekræfte, at for de fattigste familier i Danmark er summen af det, som er sket i det her forår, at man har valgt at stoppe det her børnetilskud? Og ja, det var midlertidigt, fordi vi var på vej med en aftale, som ville gøre systemet endnu bedre og tryggere for de her mennesker. Men summen af det, man som fattig familie har oplevet, er, at man har fået færre penge, og er det rimeligt at kalde det en håndsrækning?

Kl. 19:45

Den fg. formand (Erling Bonnesen):

Ordføreren.

Kl. 19:45

Hans Andersen (V):

Spørgeren forudsætter, at den aftale, som spørgeren var med i, fra i sommers ville fortsætte, men det var der jo ikke flertal for. Vi har haft et folketingsvalg; Folketinget er sammensat på en anden måde. Det midlertidige børnetilskud er jo ikke længere gældende, og nu har vi her lavet en aftale, der konkret hjælper mennesker, som har det svært, det medgiver jeg, også økonomisk, med den her mulighed, der nu bliver, for en økonomisk håndsrækning. Og det er derfor, vi kalder det det og står ved det i Venstre.

Kl. 19:46

Den fg. formand (Erling Bonnesen):

Så er det fru Sólbjørg Jakobsen.

Kl. 19:46

Sólbjørg Jakobsen (LA):

Tak. Jeg skal ærligt indrømme, at det er lidt mere overbevisende at høre Socialdemokratiet plædere for det her, og det overrasker jo egentlig ikke, for det var også deres politik før valget. Er det virkelig blevet Venstres politik at dele checks ud til mennesker, der tjener langt mere end dem, der er med til at bidrage til at betale de her checks? Er det måden, man vælger at målrette hjælpen i forhold til inflation?

Det er ikke de takter, jeg hørte fra Venstre før valgkampen. Er det blevet helhjertet Venstrepolitik at fodre befolkningen med sin egen hale?

Kl. 19:46

Den fg. formand (Erling Bonnesen):

Ordføreren.

Kl. 19:46

Hans Andersen (V):

I Venstre er vi optaget af i den her situation, vi står i, med en stadig høj inflation at hjælpe mennesker, som har størst behov for det, og det er det, vi gør med den her aftale. Vi hjælper 40.000 familier, 60.000 børn med en økonomisk håndsrækning. Det står Venstre ved. Det er vi sådan set stolte af at kunne gøre sammen med de øvrige tiltag, vi har lavet for at hjælpe mennesker, der har det svært i en situation, hvor vi har høj inflation.

Kl. 19:47

Den fg. formand (Erling Bonnesen):

Fru Sólbjørg Jakobsen.

Kl. 19:47

Sólbjørg Jakobsen (LA):

Som det er blevet nævnt flere gange, er der ingen krav om, hvor lang tid man skal have været ledig, hvad formuen er, om man er enlig, om man har mulighed for at få hjælp på anden vis. Det kan i princippet være en af os, der sidder herinde, der har børn derhjemme og får en ledig ægtefælle, som er ledig i en enkelt måned og får kontanthjælp og skal have den her check. Er det rimeligt, at danskerne skal betale til det?

Kl. 19:47

Den fg. formand (Erling Bonnesen):

Ordføreren.

Kl. 19:47

Hans Andersen (V):

Vi er optaget af, at vi sikrer, at den hjælp, vi forhåbentlig nu får vedtaget og får sendt af sted til økonomisk meget trængte familier, er målrettet, og at det går stærkt. For hvis ikke det skulle gå stærkt, er det rigtigt, at så kunne vi bruge meget administration og meget lang tid på at komme med en hjælp, der måske ville resultere i, at familierne fik hjælp ultimo dette år. Der har vi valgt anderledes. Vi har valgt, at det skal ske nu, at det skal ske hurtigt. Og ja, så er der også enkelte mennesker, som er på ressourceforløbsydelse, og som er bosiddende med en, der tjener meget – rigtig mange penge. Men vi har valgt, at det skal gå hurtigt, og dermed bliver det en anelse upræcist.

Kl. 19:48

Den fg. formand (Erling Bonnesen):

Så er det fru Marlene Harpsøe.

Kl. 19:48

Marlene Harpsøe (DD):

Mange tak. Venstre udtalte jo før valget, at der skal være en mærkbar gevinst for flygtninge og indvandrere ved at påtage sig et job og blive en del af samfundet. Og på Venstres hjemmeside står der: Nej tak til højere offentlige ydelser til især arbejdsløse indvandrere. Så derfor må Venstre selvfølgelig også svare på: Hvorfor er et nej tak nu blevet til et ja tak?

Kl. 19:49

Den fg. formand (Erling Bonnesen):

Ordføreren.

Kl. 19:49

Hans Andersen (V):

Et nej tak er sådan set fortsat gældende, for det, som det er lykkedes Venstre, er jo, at den midlertidige børnetilskuds-aftale, der blev lavet i sommers, og som der jo sådan set ville have været et flertal for efter valget, ikke længere er gældende. Så permanente højere ydelser til mennesker med indvandrerbaggrund er jo ikke længere gældende. Så er det rigtigt, at vi nu har aftalt et engangsbeløb til familier, der har det økonomisk svært, og ja, deriblandt er der ukrainske borgere flygtet fra krigen i Ukraine, og ja, også borgere med anden etnisk baggrund.

Kl. 19:49

Den fg. formand (Erling Bonnesen):

Fru Marlene Harpsøe.

Kl. 19:49

Marlene Harpsøe (DD):

Men i Danmarksdemokraterne siger vi det helt klart: Det her er jo en lempelse af udlændingepolitikken. Og derfor vil jeg også bare gerne høre: Er det noget, som Venstre også anerkender her, altså at det er en lempelse af udlændingepolitikken, og at det her reelt kan føre til, at det bliver mere attraktivt at komme til Danmark og søge asyl?

Kl. 19:50

Den fg. formand (Erling Bonnesen):

Ordføreren.

Kl. 19:50

Hans Andersen (V):

Jeg vurderer ikke, at et engangsbeløb på 13.500 kr. gør det mere attraktivt at søge til Danmark. I Venstre har vi sådan set den opfattelse, at hvis man forhøjede og permanentgjorde det midlertidige børnetilskud, ja, så var der jo tale om en permanent tilstand. Her er der tale om, at man får et engangsbeløb, fordi nogle priser på bl.a. fødevarer er steget. Og her gør vi det jo også således, at ukrainske flygtninge faktisk også får de her penge, og det er vi sådan set stolte af at kunne give dem.

Kl. 19:50

Den fg. formand (Erling Bonnesen):

Så er det hr. Dennis Flydtkjær.

Kl. 19:50

Dennis Flydtkjær (DD):

Jeg synes nu ikke, der er så meget at være stolt af. Kan Venstres ordfører ikke bare bekræfte, at man gik til valg på, at der ikke skulle være højere ydelser til arbejdsløse indvandrere, og at der med det her netop kommer højere ydelser til arbejdsløse indvandrere? Kan man ikke bare bekræfte, at det er det, man er gået med til? Man har brudt et klart valgløfte, man har givet til vælgerne.

Kl. 19:51

Den fg. formand (Erling Bonnesen):

Ordføreren.

Kl. 19:51

Hans Andersen (V):

Nej, det kan jeg ikke bekræfte, bestemt ikke. Vi har sådan set med vores indtræden i regeringen sikret, at det midlertidige børnetilskud ikke længere er permanent, og så skal vi i gang med at lave et nyt kontantsystem. Men vi sikrer med den her aftale, at vi laver en målrettet hjælp til mennesker, familier, som har det økonomisk svært. Det er vi sådan set stadig væk stolte af.

Kl. 19:51

Den fg. formand (Erling Bonnesen):

Hr. Dennis Flydtkjær.

Kl. 19:51

Dennis Flydtkjær (DD):

Jeg tror stadig, det står på Venstres hjemmeside: Nej tak til højere offentlige ydelser til især arbejdsløse indvandrere. Men det er jo præcis det, man gør her. Man går imod det, man har sagt til vælgerne før valget, altså det, der står på Venstres hjemmeside. I øvrigt er det ikke dem, der trænger mest til dem, der får dem, for det fremgår jo af debatten, at næsten 600 familier, som har over 1 mio. kr. i husstandsindtægt, får den her ydelse. Så burde Venstre måske ikke lige genoverveje, om man er så stolt af den her ordning, man har lavet, når man gør det stikmodsatte af det, man har sagt til vælgerne man ville gøre?

Kl. 19:52

Den fg. formand (Erling Bonnesen):

Ordføreren.

Kl. 19:52

Hans Andersen (V):

Den her aftale sikrer, at 40.000 familier får en økonomisk håndsrækning, herunder 60.000 børn, i en tid, hvor bl.a. rigtig mange fødevarer er steget. Det er en økonomisk håndsrækning. Så går vi i gang med at lave et økonomisk set nyt kontanthjælpssystem. Vi har sløjfet permanentgørelsen af det midlertidige børnetilskud, og det synes jeg sådan set Danmarksdemokraterne skulle anerkende, altså at det er det, vi har sikret. Og hvad angår kontanthjælpssystemet, baserer det sig også på en arbejdspligt. Så vi ser fremad, og vi er fortrøstningsfulde med at få sikret, at vi fremadrettet får et ordentligt og godt kontanthjælpssystem.

Kl. 19:52

Den fg. formand (Erling Bonnesen):

Så er det hr. Peter Kofod.

Kl. 19:52

Peter Kofod (DF):

Skal jeg forstå det her sådan, at ordføreren faktisk mener, at det er en sejr for Venstre, at man nu er lykkedes med at give arbejdsløse indvandrere endnu flere penge?

Kl. 19:52

Den fg. formand (Erling Bonnesen):

Ordføreren.

Kl. 19:52

Hans Andersen (V):

Nej, det er ikke nogen sejr, men vi sikrer, at vi giver en økonomisk håndsrækning til samlet set 40.000 familier, herunder 60.000 børn, som kan have det svært og er i en økonomisk svær situation med høj inflation. Og vi giver den her hjælp, vi gør det hurtigt, og blandt dem er der også familier – det medgiver jeg – som har en høj indkomst. Det var det valg, vi traf. Alternativet ville være, at den hjælp først ville komme familierne til gode til efteråret, til sent og sidst på året, og det synes vi faktisk ville være en dårlig aftale.

Kl. 19:53

Den fg. formand (Erling Bonnesen):

Hr. Peter Kofod.

Kl. 19:53

Peter Kofod (DF):

Jamen så forstår jeg slet ikke Venstre i den her sag. Venstre står her på talerstolen og støtter et forslag, som man ikke er stolt af, som man ikke betragter som nogen sejr, og som man sådan set nærmest ikke er glad for, og hvor næsten halvdelen af de familier, der får noget ud af det her, ikke er vestlige indvandrere. Hvorfor har Venstre så den holdning, hvis ikke det er en sejr? Det er jo helt ude i skoven!

Kl. 19:53

Den fg. formand (Erling Bonnesen):

Ordføreren.

Kl. 19:54

Hans Andersen (V):

Vi er gået ind i regeringen med den ambition om at lave ordentlig, redelig politik, der faktisk betyder noget for mennesker i den virkelige verden. Og det betyder noget, at vi kan give en økonomisk håndsrækning til familier, der har det svært. At vi så oven i det har sikret, at det midlertidige børnetilskud ikke bliver permanent, selv om det sådan set, når man tager mandaterne i betragtning, ville være sket, hvis ikke Venstre var gået i regering, er vi sådan set stolte af. Og nu skal vi sikre et kontanthjælpssystem fremadrettet, hvor det også kan betale sig at arbejde. Det ser jeg frem til.

Kl. 19:54

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Vi kan gå videre til Moderaternes ordfører, og det er hr. Jeppe Søe.

Kl. 19:54

(Ordfører)

Jeppe Søe (M):

Tak for det, formand. Det er i sandhed udfordrende tider, og det har det i virkeligheden været længe. Vi mærker i høj grad, hvordan hele kloden hænger sammen. Vi er gensidigt forpligtet og påvirket af hinanden, og det gælder på klimaområdet, og det gælder når en smitsom sygdom pludselig rammer, eller når Rusland rasler med sablen og starter en angrebskrig i vores nærhed.

Intet af det kan vi være upåvirkede af, og lige nu mærkes klodens mange forskellige udfordringer, når vi står ved en køledisk, ved benzinstanderen, på caféen, er på fabrikken, er på arbejde. Når noget uventet rammer, rammes nogle hårdere end andre. En del er ramt, men har dog en virkelighed, hvor de kan file lidt på det hele og stadig have brød på bordet, mens andre i forvejen lever et liv, hvor husholdningspungen alt for ofte er slunken. Man har i regeringen, også den tidligere regering og her i Folketinget derfor ad flere omgange hjulpet dem, der har trængt mest i tider som med inflationen her, og det var heldigvis også det, som vi nåede til bred enighed om i forhandlingerne her i Folketinget, nemlig et beløb til ramte børnefamilier. Nu bliver det lov, nu kommer hjælpen ud, og det er godt.

Da jeg var journalist, var der i virkeligheden to ting, der kunne gøre os helt vildt opstemte på en redaktion, ja, nærmest elektriske. Det var enten, hvis vi afslørede en minister i at køre for stærkt eller at kaste bilen et forkert sted eller et folketingsmedlem i en eller anden fejl, der kunne give lidt misundelsesjournalistik, men den største ting, som virkelig kunne få os op at køre, var, når et Folketing sendte penge efter nogen, der ikke burde have haft dem: Se, hvor dumme de er inde på Borgen, de har jo ikke styr på en dyt! Det forventede vi faktisk den her gang. I pressen har man ganske rigtigt fundet nogle hundrede mennesker, der slet ikke havde behov for hjælp, ligesom man har fundet folk, der er på nedslidningsydelser, og som både kan gå og danse en totur fra Vejle. Vi vidste det godt; alle i forhandlingslokalet vidste godt, at de kunne findes, og vi vedtog, at sådan måtte det være, og mit bud er, at vi må leve med det.

Det er nemlig sådan, når man skal sende checks ud, at det er vores systemer ikke umiddelbart lavet til. Det var jo ikke en tanke, man sådan havde, at noget ville opstå, hvor vi skulle sende checks ud til folk, og at vi derfor skal kunne sætte et flueben ved nogle, for at vi rammer de rigtige. Når man skal sætte flueben i et system og man sender checks ud, vil der altså være nogle, f.eks. på ressourceforløb, som måske er godt gift – det er jo heldigt for dem – vi tager det med, vi lever med det. Alternativet er nemlig en indskrænket gruppe, hvor historien så havde været, at nogle, der havde brug for hjælp, ikke havde fået det, eller at vi skulle ud at behandle det hele individuelt. Det ville tage et års tid, og det ville koste rigtig meget administration, og så har vi samtidig – kan jeg jo med glæde sige – hjulpet pressen med lidt bannervisninger på forsiden i den her sag.

Jeg tror, at det hele ender godt, og lad os håbe, at vi snart kan komme på den anden side af de her checks. For det er jo et symptom på, at noget er galt ude i verden, og at vi bliver ramt af noget ekstraordinært. Det vil vi nok blive igen, men jeg håber, at vi bliver bedre til at forberede os, selv på det ukendte. Moderaterne støtter forslaget.

Kl. 19:57

Den fg. formand (Erling Bonnesen):

Tak for det. Der er par korte bemærkninger, og den første er fra hr. Dennis Flydtkjær.

Kl. 19:57

Dennis Flydtkjær (DD):

Tak for ordet. Nu er det jo velkendt for de fleste, at Moderaterne egentlig gerne vil lempe udlændingepolitikken, og jeg vil egentlig bare spørge hr. Jeppe Søe, om man også betragter det her som en lempelse af udlændingepolitikken – at man nu hæver ydelserne hovedsagelig for arbejdsløse indvandrere og altså dermed jo også gør Danmark mere attraktivt som land at søge til som asylansøger. Så mit spørgsmål er, om man også betragter det her som en lempelse af udlændingepolitikken.

Kl. 19:58

Den fg. formand (Erling Bonnesen):

Ordføreren.

Kl. 19:58

Jeppe Søe (M):

Jeg tror ikke, de fleste ved, at Moderaterne vil lempe udlændingepolitikken. Det vil vi ikke. Vi er ret glade for den stramme udlændingepolitik. Der er nogle tidsler, som skal ryddes op; jeg tror, det er sådan, vi har sagt flere gange. Det er nogle ting, som vi synes ikke gavner det danske samfund – at folk, som er kommet hertil og gør en stor indsats, lige pludselig står til udvisning, fordi de måske har søgt ind på et gymnasie forkert eller på et forkert tidspunkt eller lignende. Og så er det rigtigt, at vi også gerne vil gøre op med, at alle forslag, inklusive det at hjælpe 60.000 børn, bliver gjort til en sort-hvid politisk diskussion om udlændinge. Det er vi sådan set også en smule trætte af, men det kan vi så ikke altid slippe for.

Kl. 19:59

Den fg. formand (Erling Bonnesen):

Hr. Dennis Flydtkjær.

Kl. 19:59

Dennis Flydtkjær (DD):

Skal det forstås sådan, at det her er en af de tidsler, man synes var der, og at ydelserne så var for lave før? For omkring halvdelen af de modtagere af den her ydelse, som vi behandler her i dag, er jo arbejdsløse indvandrere, og det er klart, at hvis man hæver ydelsen for arbejdsløse indvandrere og man kan se det rundtomkring i verden, bliver Danmark jo et mere attraktivt land at søge til. Så anerkender hr. Jeppe Søe, at det her er en lempelse af udlændingepolitikken, fordi det bliver mere attraktivt at søge til Danmark, når man kan få højere ydelser?

Kl. 19:59

Den fg. formand (Erling Bonnesen):

Ordføreren.

Kl. 19:59

Jeppe Søe (M):

Det her er ikke en højere ydelse. Det her er en check, der bliver givet til nogle, der har haft ekstraordinære udgifter gennem lang, lang tid. Det har intet med en ekstraordinær ydelse at gøre. Hele ydelsesdiskussionen tager vi senere. Den glæder vi os til, den skal vi arbejde med. Det her er en check, der bliver givet i en inflationstid, og den bliver givet til 60.000 børn. Hvor de så kommer fra, er der nogen fra andre partier, der går mere op i end jeg.

Kl. 20:00

Den fg. formand (Erling Bonnesen):

Så er det fru Sólbjørg Jakobsen.

Kl. 20:00

Sólbjørg Jakobsen (LA):

Tak for det, og tak for også at anerkende, at vi skal væk fra checks, at det er noget, vi ikke skal fortsætte i uendeligheder med. Vi gad godt, det overhovedet ikke var startet. Jeg er enig med ordføreren, når ordføreren nævner, at det kan være nemt at lave overskrifter, og at det nogle gange er meget tydeligt – helt enig. Men her har man så kaldt det her for målrettet inflationshjælp, selv om det rammer folk, som ikke nødvendigvis er enlige. De kan sagtens have en ægtefælle, der tjener kassen ved siden af; det har vi snakket om. Der er ingen betingelse om varighed, og det vil sige, at det sagtens kan være kortvarigt. Der er ingen betingelse vedrørende formue, hvis man er på ressourceforløbsydelse, eventuelt på jobafklaringsforløb.

Det er rigtigt, at man stadig væk rammer nogle, som er økonomisk pressede, men du hjælper dem og folk, der ikke er lige så presset, og dem, der betaler, er bl.a. enlige, der får under, det er samlevende, som begge to har lav indkomst, selvstændige, som ikke kun skaber værdi for sig selv, men også for hele samfundet, studerende, par og muligvis enlige. Det er altså mange mennesker, der skal betale for, at en målrettet hjælp delvis skal gå til dem, der har brug for det.

Kl. 20:01

Den fg. formand (Erling Bonnesen):

Ordføreren.

Kl. 20:01

Jeppe Søe (M):

Men hver gang fru Sólbjørg Jakobsen talte på fingrene, er det jo et flueben, der skal findes. For hvis ikke det findes i systemerne, bliver vi nødt til at lave individuelle behandlinger, og så skulle vi have gået 40.000 familier igennem manuelt, og så var pengene gået til statsligt bureaukrati. Og så vidt jeg husker, er Moderaterne, Liberal Alliance og rigtig mange andre partier her i salen i hvert fald enige om, at det ikke er der, vi skal opruste vores arbejdsindsats.

Kl. 20:01

Den fg. formand (Erling Bonnesen):

Fru Sólbjørg Jakobsen.

Kl. 20:01

Sólbjørg Jakobsen (LA):

Jeg er helt enig med hr. Jeppe Søe i, at vi ikke skal til at lave en masse flere flueben. Men er ordføreren ikke enig i, at vi ikke før har haft praksis for automatisk at lade gaveregn regne ud over landet og håbe, at det rammer nogenlunde der, hvor der er tørt, men at vi altid har haft en holdning til, at vi støtter op der, hvor der er allermest brug for det. Vi har nogle processer, der skal til, og bevares, der følger lidt bureaukrati med. Men automatisk at lade det regne tyndt ud over hele landet og håbe, det rammer noget tørt, er det en holdbar løsning?

Kl. 20:02

Den fg. formand (Erling Bonnesen):

Ordføreren.

Kl. 20:02

Jeppe Søe (M):

Altså, Moderaterne er heller ikke vilde med checks, og jeg er da egentlig tilfreds med, at vi ikke rigtig mange gange har været i en situation, hvor det har været nødvendigt at hælde checks ud på den her måde. Jeg håber da, vi finder nogle mere varige løsninger, hvor vi alle sammen er lidt bedre rustet, også til, når noget uventet sker. Det er da det, vi skal arbejde på, og det kommer vi jo til snart, når vi skal kigge på bl.a. ydelser og kontanthjælp.

Kl. 20:02

Den fg. formand (Erling Bonnesen):

Fru Marlene Harpsøe.

Kl. 20:02

Marlene Harpsøe (DD):

Jeg har et helt konkret spørgsmål: Jeg vil gerne vide, hvad Moderaternes holdning til, at 575 familier med en årsindkomst på mere end 1 mio. kr. kommer til at modtage den her inflationshjælp, er.

Kl. 20:03

Den fg. formand (Erling Bonnesen):

Ordføreren.

Kl. 20:03

Jeppe Søe (M):

Jeg tager lige min tale igen så:

Vi tager det med og lever med det. Alternativet er, at der er en indskrænket gruppe, hvor historien så havde været, at nogle, der havde brug for det, ikke fik, eller individuelle behandlinger, som ville tage et års tid og koste det hvide ud af øjnene i administration. Vi ser hellere, at en enkelt får penge, vedkommende ikke skulle have haft, end at nogle fortsat måtte mangle, og vi vil hellere bruge pengene på børnefamilier end på statslig administration. Det var det, jeg læste op lige før.

Kl. 20:03

Den fg. formand (Erling Bonnesen):

Fru Marlene Harpsøe.

Kl. 20:03

Marlene Harpsøe (DD):

Men tænker ordføreren ikke, at det er ret tankevækkende, at man laver sådan en check her, og så er der så mange med en meget, meget høj indkomst – jeg synes, 1 mio. kr. som sådan en familieindtægt er en meget, meget høj indkomst – som reelt ikke har brug for det, men som rent faktisk får midler fra regeringens side?

Kl. 20:04

Den fg. formand (Erling Bonnesen):

Ordføreren.

Kl. 20:04

Jeppe Søe (M):

Jeg synes, det er ganske få. Og jeg synes, det er flot, at dem, der var i lokalet, prioriterede at få de her penge ud ret hurtigt, og derfor også vidste, at der ville være en risiko for, at nogle enkelte ville blive målt på, at de var i ressourceforløb og muligvis godt gift, og der ville være nogle enkelte, som så ville få uden måske at mangle. Vi vil hellere hjælpe 60.000 børn. Det synes jeg i virkeligheden er overskriften – og den er bedre end din.

Kl. 20:04

Den fg. formand (Erling Bonnesen):

Så er det hr. Kim Edberg Andersen.

Kl. 20:04

Kim Edberg Andersen (NB):

Jeg vil lige følge op på det. Jeg synes jo egentlig, det er imponerende, at ordføreren står og siger, at der tilsyneladende var en viden – det må jeg jo konkludere. De vidste godt, at der var nogle, der havde en husstandsindkomst på mere end 1 mio. kr. Det var ikke noget, der blev forelagt for mig, kan man sige. Men det er rart at vide, at regeringen vidste, at der var nogle, der havde en husstandsindkomst på over 1 mio. kr., som alligevel skulle have penge.

En af de ting, jeg lagde vægt på i den her forhandling, som jo blev nødt til at gå fra, var jo, at der dybest set var folk med arbejdsindkomst, som også var trængende. Så står ordføreren nu og siger, at det var o.k., at det gik hurtigt, og at man godt vidste, at der var nogle, der tjente over 1 mio. kr., men at man ikke havde tid til at vente, fordi det skulle gå så hurtigt? Er det det, jeg hører ordføreren sige?

Kl. 20:05

Den fg. formand (Erling Bonnesen):

Ordføreren.

Kl. 20:05

Jeppe Søe (M):

Det er meget tit sådan, når man handler akut og giver en akut check, at »akut« jo betyder, at det skal gå ret hurtigt. Og det var alle enige om. Ud over det startede forhandlingerne med, at der ikke var nogen, der vidste det, og der var ikke en tanke om 1 mio. kr. og meget andet. Men der har vi jo en dygtig presse. Det, vi vidste på det tidspunkt, var, at hvis det her skulle gå hurtigt, kunne vi ikke lave individuelle vurderinger af 40.000 familier. Så det, vi blev nødt til at gøre, var at bruge de flueben, der i virkeligheden er i de systemer, som ikke er skabt til det her, som vi bruger dem til i Danmark. Derfor vidste vi godt, at det kunne ske igen, og at der kunne være nogle som f.eks. med varmechecken – det var jo en fantastisk historie for nogle år siden – men at det ville være et fåtal. Og det er det jo altså også. Vi hjælper 60.000 børn.

Kl. 20:06

Den fg. formand (Erling Bonnesen):

Hr. Kim Edberg Andersen.

Kl. 20:06

Kim Edberg Andersen (NB):

For mig er »akut« jo, hvis man står som enlig mor med job i Nordjylland og ikke kan betale sine regninger. Så har man akut brug for hjælp. Nu har ordføreren jo også brugt det her »lev med det«. Det er jo rart at se, at regeringen fuldstændig køber ind på både den her retorik og den præcedens, som den tidligere regering også fulgte, når vi delte penge ud. Så skulle vi bare delte dem ud hurtigt. Så fred være med, at det var nogle unge mennesker, der fik en check, som de ikke skulle tildeles. Fred være med, at man tjener over 1 mio. kr. – det er ligegyldigt. Det skal bare gå stærkt, og så må vi andre bare leve med det.

Men mener ordføreren, at det er at have respekt for de skatteborgere, som egentlig er dem, der betaler for den her fest til dem med over 1 mio. kr. i indtægt? For det er jo det, der er problemet. Det er den lønmodtager oppe i Nordjylland, der har tre børn, som betaler til dem med en indkomst på 1 mio. kr., som heldigvis er nogle af dem, der allerede får ressourceydelse i Danmark.

Kl. 20:07

Den fg. formand (Erling Bonnesen):

Ordføreren.

Kl. 20:07

Jeppe Søe (M):

Jeg har ikke sagt ordene lev med det. Nej, jeg har sagt: vi tager det med. Jeg har ikke sagt: Lev med det. Jeg opfatter den sætning, som noget, man ikke rigtig kan bruge mere.

Derimod vil jeg sige, at jeg godt mener, at man kan forsvare det her. Jeg mener så absolut, at det handler om at få det hurtigt ud. Og der har vi altså ikke systemerne til det. Det er derfor, vi skal væk fra checks.

Kl. 20:07

Den fg. formand (Erling Bonnesen):

Så er der ikke flere korte bemærkninger. Tak til ordføreren. Vi går videre til SF's ordfører, og det er hr. Karsten Hønge.

Kl. 20:07

(Ordfører)

Karsten Hønge (SF):

Der er skattelettelser til dem, som er heldige i forvejen, og nu et mindre tilskud til børnefamilierne, som jo i høj grad mærker inflationen gnave af husholdningen. Det tidligere børnetilskud skabte i den sidste 3-årige regeringsperiode lidt ekstra tryghed i mange familier på samfundets økonomiske bund. Hvordan i alverden har Socialdemokratiet, Venstre og Moderaterne fundet frem til, at netop de børnefamilier skal have ringere vilkår, ved at man fjernede det børnetilskud?

SF er med i den her aftale, og det er godt, at vi nu sender inflationshjælp af sted, men familierne har jo brug for den tryghed, som vished om fast børnetilskud giver.

Jamen, lyder indvendingen – og det har vi også hørt i dag – har en del af de her børn ikke en etnisk minoritetsbaggrund? Jo, det er rigtigt. Men jeg mener jo altså, at økonomisk hjælp skal beregnes efter tykkelsen på forældrenes pengepung og ikke farven på børnenes kinder.

Socialdemokratiet, SF, Enhedslisten og Radikale indgik før sommeren 2022 en aftale, som gjorde det midlertidige børnetilskud permanent. Med den nuværende regering er aftalen skrottet, bl.a. med argumentet om, at man i fremtiden vil udvikle et helt nyt system, som målretter pengene bedre til de familier, som trænger mest. Jeg synes, det er et lidt underligt argument, for det tidligere børnetilskud var jo præcis beregnet i alle ender og kanter på at lande hos børnefamilier, som netop trængte mest. Vi har set beregninger, som viser, at inflationshjælpen i enkelte tilfælde ender i familier med ret gode indkomster. Det er en åbenlys negativ sideeffekt af en proces, som skulle gå stærkt, hvis vi ville have pengene ud at hjælpe i de familier, hvor man virkelig havde brug for det.

Hvis det stod til SF, kunne vi jo bare bruge den tidligere model, som blev brugt ved beregning af børnetilskuddet. Regeringen fjerner rettigheder og skaber utryghed i udsatte familier. Den her inflationshjælp er bedre end ingenting, men det er jo langtfra løsningen på længere sigt. Der er altså bare en verden til forskel på trygheden ved retten til et fast tilskud og på den anden side frygten for, at man også i fremtiden kan få pengene til at slå til. Det er trist, at Socialdemokratiet har forladt den aftale, vi lavede i 2022, men værst er det selvfølgelig, at de har forladt de fattige børn.

Enhver, der har øjne i hovedet, kunne jo se her ved juletid sidste år, at køen efter hjælp var den længste i mange år, og flere hjælpeorganisationer, som på hver deres måde gør en kæmpe indsats for at lette bekymringerne hos familierne, meldte om op mod 50 pct. flere ansøgere. Vi kan bare konstatere, at fattigdommen fortsat rammer stenhårdt, og titusinder af børn har blå mærker efter mødet med den iskolde sociale virkelighed. Og nu er det jo snart sommer, hvor de samme familier får ondt i maven ved tanken om, hvordan børnene skal få en ferie, hvor de ikke falder fuldstændig igennem i forhold til deres skolekammerater.

»Fattigdom trækker spor ind i voksenlivet« er den meget sigende titel på en undersøgelse fra AE-rådet. Og det er præcis det, som sker. Børn fra fattigdom risikerer dårligere uddannelse, længere perioder som arbejdsløse, større sandsynlighed for at blive førtidspensionister og lavere lønindkomster som voksne. Jo flere år børn lever i fattigdom, des dårligere klarer de sig i skolen. Fattigdom er en tatovering, som er svær at vaske af senere i livet. For det sætter sig fast, når man starter livet bagud på point. Og jeg synes egentlig mest, at regeringspartierne ligner de her figurer af tre aber – den ene holder sig for øjnene, en holder sig for ørerne, og en holder sig for munden. Men børnene i Danmark fortjener bedre.

Kl. 20:11

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Vi går videre til Danmarksdemokraternes ordfører, og det er fru Charlotte Munch.

Kl. 20:12

(Ordfører)

Charlotte Munch (DD):

Forslaget, vi skal behandle, har til formål at udmønte »Aftale om inflationshjælp til økonomisk udsatte børnefamilier«, der blev indgået mellem regeringen, Socialistisk Folkeparti, Radikale Venstre og Alternativet den 23. februar 2023. Dykker vi lidt ned i forslaget, fremgår det, at det indeholder bestemmelser om, at inflationshjælpens størrelse aftrappes for hvert barn under 15 år. Børnefamilier med et barn modtager 7.500 kr., børnefamilier med to børn modtager 3.750 kr. for det andet barn, og børnefamilier med tre børn modtager 2.250 kr. for det tredje barn.

Vi er alle helt med på, at inflationen har taget hårdt på mange danskeres økonomi. Jeg priser mig lykkelig for, at vi ser udviklingen gå den rigtige vej, selv om jeg ikke tør håbe alt for meget. Lad mig sige det ligeud: Denne såkaldte inflationshjælp til børnefamilier har ikke ret meget med hjælp at gøre. Dykker vi ned i de bagvedliggende tal, fremgår det klart og tydeligt, at en stor del af de borgere, som vil modtage disse penge, er arbejdsløse indvandrere. Det klinger lidt hult, at man vil belønne dem, som ikke vælger at tage et arbejde. Ved at uddele denne type af check er vi med til at fjerne incitamentet til at tage et arbejde i store dele af samfundet.

Jeg siger ikke, at der ikke er nogen børnefamilier, som er presset på økonomien, men måske skulle man se problematikken i et lidt større perspektiv. Vi skal ikke lang tid tilbage for at komme til et tidspunkt, hvor Venstre kritiserede den daværende regering for at hæve ydelserne til arbejdsløse indvandrere med 2.000 kr. om måneden, og det er desværre lidt det, man ser i forslaget her. I forlængelse deraf vil jeg gerne pointere, at selv om der er tale om et engangsbeløb, er der stadig tale om, at vi belønner dem, som ikke ønsker at bidrage til det danske arbejdsmarked. På den baggrund kan Danmarksdemokraterne ikke støtte forslaget.

Kl. 20:14

Den fg. formand (Erling Bonnesen):

Tak for det. Der er en enkelt kort bemærkning, og det er fra hr. Pelle Dragsted.

Kl. 20:14

Pelle Dragsted (EL):

Det var den sidste bemærkning, som fik mig til at trykke mig ind, nemlig det med »dem, som ikke ønsker at bidrage«. Kunne det tænkes, at mennesker ufrivilligt er ramt af arbejdsløshed eller sygdom, som vi jo ved at mange på kontanthjælp er, dvs. faktisk ikke er i stand til at arbejde og slet ikke burde være på kontanthjælp?

Eller mener ordføreren, at alle mennesker, der er ramt af arbejdsløshed i det her land, er det, fordi de ikke ønsker at bidrage til det danske samfund?

Kl. 20:14

Den fg. formand (Erling Bonnesen):

Ordføreren.

Kl. 20:14

Charlotte Munch (DD):

Nej, det mener ordføreren ikke. Ordføreren mener, at rigtig mange af de her penge går til arbejdsløse indvandrere, og det mener vi ikke er det rigtige sted, at pengene skal havne.

Kl. 20:15

Den fg. formand (Erling Bonnesen):

Hr. Pelle Dragsted.

Kl. 20:15

Pelle Dragsted (EL):

Er det bedre for børn af indvandrere ikke at have råd til sund mad, vintertøj, vinterstøvler eller fødselsdagsgaver, end det er for børn af gammeldanske forældre? Eller er det fuldstændig det samme for de to børn at opleve at vokse op i stort afsavn og fattigdom?

Kl. 20:15

Den fg. formand (Erling Bonnesen):

Ordføreren.

Kl. 20:15

Charlotte Munch (DD):

Det er bedre for børn at lære, at deres forældre går på arbejde og bidrager til det danske velfærdssystem.

Kl. 20:15

Den fg. formand (Erling Bonnesen):

Mange tak. Der er ikke flere korte bemærkninger, så tak til ordføreren. Vi går videre til Liberal Alliances ordfører, og det er fru Sólbjørg Jakobsen.

Kl. 20:15

(Ordfører)

Sólbjørg Jakobsen (LA):

Tak for det. Med lovforslaget foreslås det at uddele inflationshjælp til økonomisk udsatte børnefamilier. Formålet med inflationshjælpen er selvfølgelig at hjælpe de økonomisk udsatte børnefamilier, som har været ramt af de stigende priser, som vi alle oplever. Det er et sympatisk forslag, at staten hjælper de udsatte, men lad os se på fakta. Beskæftigelsesministeriet vurderer, at 575 familier med en indkomst på over 1 mio. kr. kan se frem til at modtage denne inflationshjælp, og det samme gælder 1.625 familier med en årsindkomst på mere end 800.000 kr.

Derfor vil jeg gerne spørge regeringen: Er disse familier virkelig økonomisk udsatte, som staten bør uddele inflationshjælp til? I min optik er svaret nej. Dermed ikke sagt, at ingen af disse familier, som står til at skulle modtage denne inflationshjælp, ikke er presset økonomisk, og her vil jeg gerne vende tilbage til, hvad årsagen er til, at nogle familier kan have svært ved at få økonomien til at løbe rundt. Det skyldes ikke kun inflationen, det skyldes bl.a. vores høje skatte- og afgiftsniveau. Det er faktisk grotesk, at staten pålægger danskerne at betale så meget i skat, at staten også er nødt til at sende penge tilbage til nogle af dens borgere, altså så de bedre kan betale deres skat.

Frem for at uddele checks til højre og venstre vil vi i Liberal Alliance hellere hjælpe danskerne ved at lette vores skattetryk. Vi foreslår at sænke skattetrykket for alle borgere, så det ikke kun er udvalgte dele af befolkningen, der bliver hjulpet. Vi skal selvfølgelig sikre, at skattelettelserne er finansieret, så vi ikke puster til inflationen, og i denne sammenhæng ser vi gerne, at staten spænder livremmen ind. For kan man virkelig mærke ude på plejehjemmene, på sygehusene eller i daginstitutionerne, at der er kommet 40.000 flere offentligt ansatte siden 2020? Mit svar er nej.

Her til sidst vil jeg dvæle en smule ved historikken omkring statens udbetalinger af checks. For er det gået godt? Ikke i min optik. Bare se på rodet med varmechecken, som også er blevet nævnt i dag, hvor op mod 10.600 husstande fejlagtigt fik udbetalt en varmecheck. Lad os nu lytte til fornuften og stoppe med at fodre befolkningen med dens egen hale og dele checks ud til højre og venstre, som vi allerede ved der er bøvl med.

Liberal Alliance støtter ikke forslaget.

Kl. 20:18

Den fg. formand (Erling Bonnesen):

Mange tak for det. Der er en kort bemærkning, og det er fra hr. Pelle Dragsted.

Kl. 20:18

Pelle Dragsted (EL):

Tak for det. Liberal Alliance ved man jo hvor man har. Det, som ordføreren jo glemmer at fortælle, er, hvordan Liberal Alliance vil finansiere de her skattelettelser, som jo så i parentes bemærket giver allermest, når det gælder de allerrigeste i befolkningen, dem, der betaler topskat og lignende. Det er jo bl.a. ved at forringe dagpengetrygheden, det er ved at fjerne efterlønnen, det er ved at skære i velfærden. Det er jo noget, som rammer de samme borgere i meget høj grad.

Så det, Liberal Alliance vil, er jo at skabe et samfund, der er mere ulige, mindre frit og trygt for den del af befolkningen, der lever af at arbejde. Det er jo virkeligheden.

Kl. 20:18

Den fg. formand (Erling Bonnesen):

Ordføreren.

Kl. 20:18

Sólbjørg Jakobsen (LA):

Jeg kan takke for hr. Pelle Dragsteds udlægning af, hvad Liberal Alliance står for. Den savner selvfølgelig den grundlæggende menneskelige værdi, som vi så også har, og den tro, vi har på mennesker, og på, at et mindre skattetryk og flere folk i beskæftigelse selvfølgelig kommer til at hjælpe den enkelte borger. Det tror vi på. Men det er da klart, og det overrasker mig ikke, at hr. Pelle Dragsted ikke har samme udgangspunkt eller samme syn på sagen, som jeg har.

Kl. 20:19

Den fg. formand (Erling Bonnesen):

Hr. Pelle Dragsted.

Kl. 20:19

Pelle Dragsted (EL):

Er det at tro på den enkelte borger at have den antagelse, at når folk er ramt af arbejdsløshed, så er det, fordi de ikke gider arbejde?

Kl. 20:19

Den fg. formand (Erling Bonnesen):

Ordføreren.

Kl. 20:19

Sólbjørg Jakobsen (LA):

Der er mennesker, der er ramt af arbejdsløshed, som har brug for en understøttelse. Det har Liberal Alliance aldrig været imod. Vi går også ind for en værdig opkvalificering og støtte til dem, der har behov for det. Det er rigtigt, at vi ikke understøtter tanken om, at man skal kunne gå ledig på dagpenge i 2 år for andre folks penge; det gør vi ikke. Nogle mennesker gider ikke, det ved vi godt, men de fleste vil gerne, så jeg har aldrig sagt, at ingen gider arbejde – det ved jeg ikke hvor ordføreren har fra.

Kl. 20:20

Den fg. formand (Erling Bonnesen):

Mange tak for det. Så er der lige kommet en mere for en kort bemærkning. Det er hr. Torsten Gejl.

Kl. 20:20

Torsten Gejl (ALT):

»Nogle mennesker gider ikke«. Det kunne jeg godt tænke mig at ordføreren var lidt mere specifik omkring, når nu ordføreren selv siger det fra talerstolen. Hvem er de, og hvor mange er de? Kan ordføreren komme med eksempler?

Kl. 20:20

Den fg. formand (Erling Bonnesen):

Ordføreren.

Kl. 20:20

Sólbjørg Jakobsen (LA):

Heldigvis er det ikke mange. Langt de fleste mennesker, jeg har mødt, og jeg har arbejdet en del år i beskæftigelsessektoren, vil rigtig gerne. Mange mennesker har brug for noget hjælp for at komme dertil, men der er desværre nogen, der ikke gør en indsats og udtrykker blankt og ærligt, at de ingen hensigt har om at forsøge at tage et arbejde. Heldigvis er de ikke mange.

Kl. 20:20

Den fg. formand (Erling Bonnesen):

Hr. Torsten Gejl.

Kl. 20:20

Torsten Gejl (ALT):

Men hvis nu, som ordføreren siger, folk gerne vil arbejde, hvad er så idéen med at sætte dagpengene ned eller sætte kontanthjælpen ned og altså jage folk, der gerne vil arbejde, ud efter arbejde ved at sænke deres indkomst, selv om de gerne vil arbejde? Ordfører, hvor er logikken?

Kl. 20:21

Den fg. formand (Erling Bonnesen):

Ordføreren.

Kl. 20:21

Sólbjørg Jakobsen (LA):

Logikken ligger i rigtig mange undersøgelser, der viser menneskelig adfærd både bevidst og ubevidst, når incitamentet styrkes, og ellers ville der aldrig have været en dagpengeperiode, der blev sænket. Hvorfor gjorde man det? Det er, fordi man ved, at når der er incitament til at tage arbejde, går det hurtigere. Det er fakta, om man er enig eller ej. Det er så okay, vi ikke er det.

Kl. 20:21

Den fg. formand (Erling Bonnesen):

Så er der ikke flere korte bemærkninger. Tak til ordføreren. Vi går videre til Det Konservative Folkepartis ordfører, og det er fru Helle Bonnesen.

Kl. 20:21

(Ordfører)

Helle Bonnesen (KF):

L 83 udmønter endnu en hjælpepakke, den her gang inflationshjælp, og den her gang er aftalen indgået den 23. februar af en række partier, også den her gang uden at Konservative har været medaktør.

Økonomiske hjælpepakker kan være en del af et kriseberedskab, som man kan anvende i helt særlige tilfælde, og det gjorde mit eget parti også tilbage i juni 2022, da vi i en tidligere pakke gav borgerne en check med baggrund i stigende energipriser. Der var vi med. Den samme pakke tog så også fat på nogle andre forhold dengang såsom en grøn fond, og elafgiften blev sat ned. Men siden hen er idéen om uddeling af hjælpepakker fortsat, bl.a. med L 71, som vi har behandlet for ikke så lang tid siden, og nu altså med L 83. L 83 handler om inflationshjælp i en tid med faldende inflation. Vi mener ikke, at staten skal uddele pakker til udvalgte grupper med jævne mellemrum, og tidligere på året var Konservative heller ikke med i aftalen. Så for os er det en naturlig fortsættelse, at vi heller ikke deltager den her gang. Vi stemmer imod forslaget.

Kl. 20:23

Den fg. formand (Erling Bonnesen):

Tak for det. Der ikke nogen korte bemærkninger. Tak til ordføreren. Vi går videre til Enhedslistens ordfører, og det er hr. Pelle Dragsted.

Kl. 20:23

(Ordfører)

Pelle Dragsted (EL):

Mange tak. Som det har fremgået, er det her forslag jo en udmøntning af den aftale om inflationshjælp, som blev lavet for nogle måneder siden. Det er en aftale, som Enhedslisten står uden for, og det gør vi af flere årsager. Det gør vi til dels, fordi vi mener, det er en meget utilstrækkelig aftale. Alt for mange borgere efterlades på perronen med stigende priser og regninger, og det gælder ikke mindst vores førtidspensionister, som står i en utrolig svær situation. Det gælder studerende, som ikke får hjælp, men det gælder sådan set også mange lavtlønnede og deltidsarbejdende, som kæmper med de høje priser og med at få økonomien til at hænge sammen i hverdagen. De fleste af de grupper må se langt efter hjælp fra regeringen.

Det er, ikke mindst fordi regeringen ikke har været parate til at finde pengene der, hvor de er, nemlig hos dem, der tjener tykt på inflationen, for det må vi ikke glemme. Vi snakker meget om dem, der bliver ramt af inflationen, men der er både vindere og tabere i den økonomiske situation, vi har nu. For mens borgere, særlig dem med de laveste indkomster, men sådan set os alle sammen, rammes på vores muligheder, på vores forbrug, så er der jo store selskaber i Danmark – energiselskaber, transportselskaber, fødevarevirksomheder – som lige nu tjener milliarder af kroner på de høje priser. Altså, de penge, som kommer op af lommen på borgerne, forsvinder jo ikke ud i den blå luft. De forsvinder ned i lommen på store selskaber, som spinder guld på inflationen, for at sige det, som det er.

Derfor har vi også i Enhedslisten allerede for et år siden foreslået at lægge en bred engangsskat på de her såkaldte inflationsbaroner og deres overnormale profitter. Og for dem, der er uklare på, hvad overnormal profit er, så er det et begreb, der dækker den del af overskuddet i en virksomhed, som ligger ud over normalforrentningen. En skat på bare en lille del at det her ekstraordinære overskud, som de her selskaber har høstet, ville have indbragt op til 25 mia. kr., som vi kunne have omfordelt tilbage i lommen på nogle af de borgere, som har lave eller almindelige indkomster, endda helt uden at puste til inflationen. På den måde kunne vi have omfordelt inflationens byrder på en mere rimelig måde. Det gør vi ikke, og når vi ikke gør det, er det også politik. Det er også politik at se til, hvis nogle bliver hovedrige på inflation, mens andre bliver fattige.

Men hovedårsagen til, at vi ikke er med i aftalen, er – og det er også det, jeg har været lidt inde på i mine spørgsmål – at den jo langt hen ad vejen også er finansieret ved at afskaffe det midlertidige børnetilskud til de allerfattigste familier i det her land. Der var jo ellers en aftale om forlængelse, som Socialdemokraterne, den daværende regering, havde indgået sidste sommer, og som der jo sådan set, som Venstres ordfører også var inde på, var flertal for efter et valg, og som selvfølgelig burde have været gennemført. Socialdemokraterne burde have stået ved aftalen, også hvis de inviterede andre partier med i regeringen. Det synes jeg ville være ordentlig forligsrespekt, men det gjorde man ikke.

Èn ting er – og det har jeg også gjort gældende – at man ligesom gør det her og snupper de her penge fra de fattigste familier. Men jeg synes, det er frækt, når man taler om inflationshjælp, for det er ikke hjælp, når man først kommer og tager 1.000 kr. fra folk og så bagefter giver dem 800 kr. tilbage. For de fattige familier, der oplever det, må det være lidt af en våd klud i ansigtet at høre, at folk står og snakker om hjælp og en håndsrækning, for realiteten er, at tusinder af fattige familier i det her land i de her måneder mister penge. De bliver fattigere, end de var før, så lad venligst være med at kalde det for hjælp.

Det er så også kommet frem, som vi har diskuteret her, at man med den her inflationshjælp, som tager fra de allerfattigste, altså så giver penge til nogle, som måske egentlig ikke har så meget brug for det. Vi har sådan set ikke ondt noget sted, heller ikke omme bagi, fordi nogle mennesker på ressourceforløbsydelse får en check. Men når man tager pengene fra de fattigste, synes vi ærlig talt ikke, at det er særlig gennemtænkt.

I Enhedslisten har vi været i tvivl om, hvorvidt vi skulle stemme for det her forslag, fordi der er den historik bag det, som der er, men det gør vi nok, fordi regeringen jo desværre endegyldigt er løbet fra den her aftale om en midlertidig børnecheck. Men lad venligst være med at kalde det for hjælp; det er det ikke. Regeringen og ikke mindst Socialdemokraterne er løbet fra en aftale og har dermed svigtet de fattigste familier i det her land. Og det er sådan set grundhistorien bag det her.

Kl. 20:28

Den fg. formand (Erling Bonnesen):

Mange tak for det. Der er en kort bemærkning fra hr. Karsten Hønge.

Kl. 20:28

Karsten Hønge (SF):

Jeg tror vist, jeg er enig i hele hr. Pelle Dragsteds tale, lige på nær konklusionen, altså det der med om, hvorvidt man skulle være med i aftalen eller ej. Hvis nu alternativet var, at man i stedet for at få de her 300 mio. kr., havde fået 600 mio. kr., eller hvis man havde haft flere penge til rådighed ved ikke at gå med i aftalen, så kunne det give mening.

Jeg er jo helt enig, når hr. Pelle Dragsted siger, at aftalen er utilstrækkelig, men det er dog penge, som kommer ud til de her børnefamilier. Så alternativet ved ikke at være med i aftalen er bare, at de ikke får nogen penge. Og det kan vel ikke være Enhedslistens mål? Så ville det have været bedre ikke at have aftalen end at have aftalen? Det vil jeg spørge hr. Pelle Dragsted om. Altså, er det bedre, at den er der, eller skulle den slet ikke have været indgået?

Kl. 20:29

Formanden (Søren Gade):

Ordføreren.

Kl. 20:29

Pelle Dragsted (EL):

Jeg synes, det kan være dilemmafyldt, hvordan man skal forholde sig i sådan en situation. Vi havde jo en aftale med regeringen om at gennemføre det her, vi var også hernede i salen sammen med ordføreren i november, hvor Enhedslisten havde fremsat forslaget, og der var efter valget stadig væk et flertal i Folketinget for at fortsætte den her midlertidige børnecheck, og der stod beskæftigelsesministeren og sagde, at det bare var Enhedslisten, der var hysteriske, og lovede, at man nok skulle nå at få hjulpet de her familier.

Så blev vi inviteret til forhandlinger, og der fik vi så at vide, at det havde man ikke tænkt sig at leve op til, altså at man ikke ville sikre, at de her familier – på trods af at statsministeren havde sagt det – derefter ville få den samme hjælp. Derfor stod vi uden for aftalen.

Min kritik af, at SF deltog, skyldtes sådan set ikke så meget, at man deltog, men mere det, at man stillede sig op og talte, eller at man i hvert fald på Twitter og andre steder skrev om hjælp til de fattigste. Der synes jeg måske, at man skulle have holdt sig for god til at understøtte den fortælling fra regeringen.

Kl. 20:30

Formanden (Søren Gade):

Hr. Karsten Hønge.

Kl. 20:30

Karsten Hønge (SF):

Jamen igen kan man spørge: Hvad hvis der var en anden vej ud af det? Jeg er jo lige så forarget, som hr. Pelle Dragsted er, over, at Socialdemokraterne ikke bare har forladt aftalen, men at de også har forladt de fattige børn, men det er jo realiteterne. Så set ud fra realiteternes verden, hr. Pelle Dragsted, var det jo ikke sådan, at vi kunne forvente at få dobbelt så mange penge eller at få et permanent børnetilskud, der kunne understøtte de her familier, men at vi risikerede at få nul.

Så derfor vil jeg igen spørge hr. Pelle Dragsted: Er det bedre, at den her aftale er der, eller at den ikke er der? For alternativet er ikke en endnu bedre aftale.

Kl. 20:30

Formanden (Søren Gade):

Ordføreren.

Kl. 20:30

Pelle Dragsted (EL):

Hvad man kunne være nået frem til i forhandlingerne, hvis man havde stået fast, er det jo altid svært at sige. Der er også nogle andre problemer i den her aftale. Den rundbarberer nogle forbedringer på ældreområdet, som ikke er gennemført, og den snupper også nogle penge fra Landsbyggefonden.

Så der er mange problemer ved den inflationsaftale, som blev indgået. Men jeg respekterer, at man kan have forskellige synspunkter på det, og jeg synes, at hovedansvaret her ligger hos Socialdemokratiet, som desværre er løbet fra en aftale. Og dybest set handler det her jo ikke om politik og polemik. Jeg er bare dybt bekymret for de familier, som bliver efterladt på perronen, altså både lige nu, hvor de står uden den børnecheck, men sådan set også for, hvad der sker, når den hjælp om ganske få måneder er løbet ud.

Kl. 20:31

Formanden (Søren Gade):

Tak for det. Der er ikke flere korte bemærkninger. Vi siger tak til hr. Pelle Dragsted fra Enhedslisten, og jeg byder velkommen til fru Katrine Robsøe fra Radikale Venstre.

Kl. 20:31

(Ordfører)

Katrine Robsøe (RV):

Tak for ordet. For at starte et sted skal vi jo lige sige, at det er blevet sagt meget fint, hvad det her lovforslag indeholder, og jeg vil blive ved med at kalde det inflationshjælp, og det vil jeg, fordi vi jo rent faktisk hjælper nogle mennesker, som ikke ville have fået hjælp, hvis ikke vi havde indgået den her aftale.

Regeringen har taget det valg at afskaffe det midlertidige børnetilskud. Havde vi i Radikale Venstre gerne set, at man havde fortsat det? Ja, det havde vi, og det var også det, vi kæmpede for. Vi mener også, at man burde have haft en mere snæver målgruppe til det her, og jeg er meget enig med hr. Karsten Hønge i, at man kunne have brugt det system til udbetaling igen. Det var det, vi hellere havde set.

Men der er børn i Danmark, der er blevet enormt hårdt ramt af den inflation, vi har set det seneste års tid, det tager rigtig hårdt derude, og derfor er jeg rigtig glad for, at vi rent faktisk har lavet en aftale, der sender hjælp ud til de her børnefamilier, og som sørger for, at der kommer penge ud til 65.000 børn her i Danmark. Og jeg må også sige, at vi i Radikale Venstre ikke har kigget på, hvad for en hudfarve de børn har, men at vi der har kigget på, om de rent faktisk har brug for hjælp derude, og det er vi glade for at vi er med til at sikre.

Havde vi hellere set det blive gjort med en forlængelse af det midlertidige børnetilskud? Ja, det havde vi. Men er jeg også glad for, at vi rent faktisk får nogle penge ud? Ja, det er jeg. Radikale støtter lovforslaget.

Kl. 20:33

Formanden (Søren Gade):

Tak for det. Der er en enkelt kort bemærkning fra hr. Pelle Dragsted, Enhedslisten.

Kl. 20:33

Pelle Dragsted (EL):

Der er nu er det ikke bare ordføreren, men også regeringen og Socialdemokraterne, der kalder det her for inflationshjælp. Mener ordføreren, at det er rimeligt at kalde det hjælp? Nu kunne ordføreren prøve at sætte sig over på den anden side af det her, nemlig til de fattige familier, det handler om. Tror ordføreren, at de fattige familier, som i april ikke længere modtog – det er forskelligt fra familie til familie – flere tusind kroner om måneden, som de ellers havde haft, og som så om nogle måneder får et lavere beløb, oplever, at det er en hjælp?

Kl. 20:34

Formanden (Søren Gade):

Ordføreren.

Kl. 20:34

Katrine Robsøe (RV):

Hvad deres oplevelse er, er jo altid svært. Men jeg tror, at hvis du havde sagt til dem, at deres virkelighed ellers havde været, at der jo ikke havde været noget ekstra, så tror jeg i den grad, at de bliver glad for, at der kommer det her engangsbeløb.

Så står vi samlet som Folketing også over for en stor opgave med rent faktisk at få sikret et bedre ydelsessystem helt generelt. Den opgave ser jeg frem til, og det håber jeg også at hr. Pelle Dragsted vil være med til.

Kl. 20:34

Formanden (Søren Gade):

Hr. Pelle Dragsted.

Kl. 20:34

Pelle Dragsted (EL):

Jeg tror bare, at jeg generelt har det sådan, at der er for meget politisk newspeak. Jeg synes, at når man tager penge fra folk, skal man ikke kalde det hjælp. Og den materielle konsekvens for de her familier af det forløb, der har været siden jul og frem til nu, er, at de bliver fattigere. Det er bare virkeligheden.

Med hensyn til ydelsessystemet fremadrettet må jeg også sige, at jeg er bekymret. Det er jo bekymrende. Vi havde forhandlet en aftale på plads, og den var ikke perfekt, den var langtfra perfekt, men den var trods alt et løft, der havde gjort noget ved børnefattigdommen i Danmark, og det tror jeg ikke kommer til at ske nu.

Kl. 20:35

Formanden (Søren Gade):

Ordføreren.

Kl. 20:35

Katrine Robsøe (RV):

Det kommer vi i hvert fald i Radikale Venstre til at kæmpe for at vi rent faktisk gør for børnene. Det skal vi sørge for at passe på, og vi skal sikre, at de har en ordentlig opvækst og ikke bliver efterladt i fattigdom. Jeg må bare sige, at den beslutning, regeringen har truffet, med ikke at videreføre det midlertidige børnetilskud er deres ansvar. Vi tager ansvar for, at vi rent faktisk sørger for at få noget hjælp ud til de her børnefamilier nu.

Kl. 20:35

Formanden (Søren Gade):

Tak for det. Der er ikke flere korte bemærkninger, så vi siger tak til fru Katrine Robsøe. Jeg byder nu velkommen til hr. Peter Kofod fra Dansk Folkeparti.

Kl. 20:35

(Ordfører)

Peter Kofod (DF):

Tak for det, formand. Jeg skal gøre det ganske kort. Dansk Folkeparti er imod at give endnu flere penge til arbejdsløse indvandrere, og derfor stemmer Dansk Folkeparti imod lovforslaget. Tak for ordet.

Kl. 20:36

Formanden (Søren Gade):

Tak for det. Der er en enkelt kort bemærkning. Hr. Pelle Dragsted, Enhedslisten.

Kl. 20:36

Pelle Dragsted (EL):

Tak for det. Enhedslisten og Dansk Folkeparti har uenigheder om det her. Jeg synes, det er mærkeligt at se på, hvilke forældre børn har og så tage det som udgangspunkt for, om man skal opleve fattigdom eller ej. Jeg forstår simpelt hen ikke, hvad forskellen er. Men det, jeg undrer mig mest over, er, at man fra Dansk Folkepartis side angivelig har mere, må man gerne sige ondt bagi, eller er det på grænsen, formand? Det ved jeg ikke. Men har mere af det, man ellers kalder det, over nogle familier, som får nogle håndører, end over de virksomheder, som lige nu spinder guld på, at vi alle sammen betaler høje energipriser, høje fødevarepriser, høje fragtpriser. Hvorfor sparker man altid nedad? Hvis jeg må sige det på den måde.

Kl. 20:36

Formanden (Søren Gade):

Ordføreren.

Kl. 20:36

Peter Kofod (DF):

Jeg synes faktisk, det er et problem, når 44 pct., som jeg mener Beskæftigelsesministeriet kunne oplyse, af de familier, der får penge her, er ikkevestlige indvandrere. Det viser jo, at Danmark desværre er blevet en magnet for mennesker fra fremmede kulturer, som ikke ønsker at tilpasse sig, som lever i parallelsamfund, og som ikke ønsker at være en aktiv del af Danmark. Det synes jeg er et enormt problem.

Til den sidste del af hr. Pelle Dragsteds spørgsmål, som jo handler om energiselskaber, mellemhandlere osv., som har haft en meget stor profit, særlig i 2022, vil jeg sige, at dem vil vi da gerne være med til at nappe nogle penge af.

Kl. 20:37

Formanden (Søren Gade):

Hr. Pelle Dragsted.

Kl. 20:37

Pelle Dragsted (EL):

Det kunne bare være skønt, hvis Dansk Folkeparti kunne snakke med samme indignation om dem, for der drejer det sig altså om milliarder og ikke om småpenge, som tages op af lommen på danskerne. I forhold til det her med folk med anden etnisk baggrund kan vi jo se, at rigtig, rigtig mange heldigvis er kommet i arbejde, og det skyldes, at vi har næsten fuld beskæftigelse, og det betyder, at arbejdsgiverne i højere grad efterspørger nogle af dem, der er lidt mere på kanten af arbejdsmarkedet. Det er jo glædeligt, men det viser også, at det altså ikke bare handler om, om der er nogen, der har lyst til at deltage, det handler også om, om der er et arbejdsmarked, der har lyst til at tage dem.

Kl. 20:38

Formanden (Søren Gade):

Ordføreren.

Kl. 20:38

Peter Kofod (DF):

Jeg så gerne, at flere var en del af det arbejdende fællesskab – absolut. Men jeg synes altså, det er et skråplan, når næsten halvdelen af de familier, der får hjælp her, er ikkevestlige indvandrere. Det er et totalt skråplan, og det viser, at der er noget fuldstændig galt i Danmark.

Kl. 20:38

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Peter Kofod. Jeg byder nu velkommen til hr. Torsten Gejl fra Alternativet.

Kl. 20:38

(Ordfører)

Torsten Gejl (ALT):

Tak, formand. Alternativet er med i aftalen om inflationshjælp til økonomisk udsatte familier. Til gengæld stemte vi imod, da regeringen afskaffede det midlertidige børnetilskud i december, for det syntes vi faktisk var uansvarligt og en kæmpe rød klud i hovedet på mange, mange fattige danskere. Så kom vi til, at den her aftale om inflationshjælp til økonomisk udsatte familier skulle forhandles, og vi tænkte: Skal vi gå ind ad den dør, skal vi gå ind i det forhandlingslokale, eller skal vi blive ude, fordi vi er så sure på regeringen, når de afskaffer det midlertidige børnetilskud? Vi gik ind ad døren, fordi det lød, som om der var en del partier, der ville prøve at sikre, at inflationshjælpen til økonomisk udsatte familier gik uden om minoritetsdanskerne. Og det var der også. Og vi forhandlede, og heldigvis lykkedes det at forhandle dem ud af lokalet og sørge for, at der i det mindste gik nogle, ikke nok, men nogle penge til danskere med minoritetsbaggrund, hvilket vi også har hørt klager over fra den borgerlige lejr i aften.

Så alt i alt kunne man egentlig både være blevet ude og være gået ind. Vi gik ind, og jeg synes, det lykkedes at være med til at skabe lidt værdi. Så jeg er egentlig glad for at stå her og være med i den her aftale.

Kl. 20:39

Formanden (Søren Gade):

Tak for det. Der er en enkelt kort bemærkning til hr. Peter Kofod, Dansk Folkeparti.

Kl. 20:40

Peter Kofod (DF):

Tak for det. Der er jo ingen tvivl om, at Alternativet og Dansk Folkeparti er meget uenige om det her. Jeg skal bare lige høre, om jeg forstår det her rigtigt. Alternativet er simpelt hen stolt over, at man har fået presset Socialdemokratiet, Venstre, Moderaterne og andre til at give flere penge til arbejdsløse indvandrere. Er det rigtigt forstået?

Kl. 20:40

Formanden (Søren Gade):

Ordføreren.

Kl. 20:40

Torsten Gejl (ALT):

Nu var det jo ikke flere penge. Nu fik de faktisk flere penge med det midlertidige børnetilskud. Det, som jeg så visse borgerlige partier gerne ville, var egentlig, så vidt jeg kunne se, at få forhandlet minoritetsfamilier helt ud af inflationshjælpen til udsatte familier, og det er jeg glad for at jeg var med til at forhindre.

Kl. 20:40

Formanden (Søren Gade):

Ønsker hr. Peter Kofod en anden kort bemærkning? Det er ikke tilfældet. Så siger vi tak til hr. Torsten Gejl fra Alternativet, og jeg byder nu velkommen til hr. Kim Edberg Andersen fra Nye Borgerlige.

Kl. 20:40

(Ordfører)

Kim Edberg Andersen (NB):

Tak for det. Det er vel også en slags sejr, når Alternativet står og siger, at det vigtigste for dem var, at de fik forhandlet mig ud af lokalet. Men jeg bliver nødt til at skuffe hr. Torsten Gejl, for den primære grund til, at jeg blev nødt til at forlade lokalet, var jo egentlig, at det her ikke havde som præmis at hjælpe de mest udsatte, men at hjælpe nogle hurtigst muligt, og det ser vi resultatet af nu, når vi så kan se, at vi vel kaster omkring 21 mio. kr. skattefrit efter nogle mennesker, hvis eneste berettigelse var, at de allerede fik offentlige ydelser. Det kan jeg ikke se er en sejrsdans værdig, men hvert parti sin mening jo.

Jeg glædes over, at der forhåbentlig på et eller andet tidspunkt er noget læring i det her for den siddende regering, nemlig at man skal lade være med at kaste penge ud over samfundet og så bare håbe på, at man rammer rigtigt. For virkeligheden er jo, at man sendte checks ud – denne gang til nogle millionærer og nogle andre – fordi man havde travlt, i stedet for at man havde ro i maven og gav til dem, der trængte mest.

Jeg siger faktisk ikke, at der ikke er familier i det her, som ikke trængte; det siger jeg ikke. Jeg siger bare, at jeg havde en reel bekymring for, at der var andre, der trængte mere end dem, der fik, og det er jeg jo så blevet bekræftet i med de her 1.625 mennesker med en indkomst på over 800.000 kr. Det er ikke i orden. Det er simpelt hen ikke godt nok. Så er det gået for stærkt. Sket er sket. Men det er gået for stærkt, hvis vi sender checks på op til 13.000 kr. ud til familier, der har en husstandsindkomst på 800.000 kr. Det er min holdning, og den kan jeg så risikere at stå alene med. Det tror jeg nu ikke. Jeg tror, at rigtig mange danskere ikke kan forstå den her del af det.

Jeg vil så helt klart også mene, at det er bekymrende, at 44 pct. af dem, vi sendte penge til, er ikkevestlige. Det er jo ingen nyhed, at Nye Borgerlige mener, at udlændinge skal forsørge sig selv og ikke ligge danskerne til last. Det mener vi også i den her sag. Der er intet nyt under solen der. Nye Borgerlige kommer naturligvis ikke – hvis der var nogen, der sad og ventede i spænding – til at støtte forslaget. Vi gik ud ad døren den aften, og jeg er siden hen bare blevet bekræftet i, at det var det rigtige valg for Nye Borgerlige.

Kl. 20:43

Formanden (Søren Gade):

Tak for det, og der er ingen korte bemærkninger. Jeg siger tak til hr. Kim Edberg Andersen og giver nu ordet til beskæftigelsesministeren.

Kl. 20:43

Beskæftigelsesministeren (Ane Halsboe-Jørgensen):

Tak for det, formand. Tak til ordførerne for bemærkningerne og en god behandling af lovforslaget, og ikke mindst selvfølgelig tak til SF, Radikale Venstre og Alternativet for at tage ansvar for at hjælpe den her gruppe udsatte børn i en tid, der kan være svær.

Inflationen er på vej ned, og det er godt, men der er stadig mange rundtomkring i landet, som de høje priser stadig rammer hårdt og især med en mekanisme, som er så uretfærdig, hvor det rammer dem, som i forvejen har mindst, mest. Derfor er jeg glad for, at det her lovforslag giver inflationshjælp til alle børn i Danmark, som har en mor eller en far på kontanthjælp eller i ressourceforløb. Der har været stemmer undervejs, der har sagt, at der ikke er brug for inflationshjælp, at det slet ikke nytter noget. Der er jeg af en anden holdning i den nuværende tid. Jeg bakker op om alle de ordførere, der har sagt, at det ikke skal være udgangspunktet for det, vi laver herinde, men det er en ekstraordinær tid, og der er mange, for hvem det her vil falde på et tørt sted. Det er jeg overbevist om, og dermed er jeg også overbevist om, at det vil gøre en reel forskel.

Det gør også, at tempo er en faktor, og det har været diskuteret frem og tilbage i salen i dag. Jeg bakker op om de stemmer fra repræsentanter for aftalepartierne, der siger, at det var vigtigt, at pengene ikke var et år undervejs og først ville lande ude i de her familiers lommer om mange måneder. Det er rigtigt, som man også har kunnet læse i aviserne, og som vi selv har været helt åbne omkring tallene for, at det betyder, at der vil være et mindre antal familier, som vil modtage inflationshjælp, og hvor den ene forælder tjener mange penge. Jeg er da helt med på, at man nok ikke har det store behov for inflationshjælp, i hvert fald ikke er blandt dem, der har mest behov, hvis man f.eks. har en indkomst på 800.000 kr. Men som det også blevet sagt undervejs, var det en pris, vi betalte med åbne øjne for at kunne sende pengene hurtigere ud. For hvis vi skulle gå det efter med tættekam og gennemundersøge hver eneste af de familier, vi ønskede at sende hjælp ud til, og frasortere ganske enkelte af dem ud fra ægtefællens eller kærestens indkomst, ville der gå mange, mange måneder, før der var nogen som helst, der kunne mærke det her lovforslag. Så lang tid har vi ikke vurderet at familierne kunne vente, mens priserne fortsat er høje i supermarkederne.

Jeg har også lagt mærke til, at nogle stemmer undervejs har sammenlignet inflationshjælpen med det midlertidige børnetilskud, som nu er fortid. Der har vi også i aftalekredsen hele vejen igennem været meget klare på, at inflationshjælpen ikke er en erstatning for det midlertidige børnetilskud, for det midlertidige børnetilskud var, som navnet siger, midlertidigt. Det, vi gør nu, er at give en akut inflationshjælp på den korte bane. Og på den længere bane har vi i regeringen meget klart sagt, at vi synes, vi har brug for et nyt kontanthjælpssystem, der forhåbentlig kan skabe ro og tryghed om familiernes økonomi og ikke, som vi ellers har oplevet igennem en lang periode, gør kontanthjælpsmodtagere til kastebold mellem skiftende politiske flertal.

Alt i alt synes jeg, at der er blevet taget ansvar i den her sag i en svær tid for nogle mennesker, som har været meget udfordret af stigende priser og har haft meget lidt manøvrerum til at få enderne til at mødes. Det vil jeg godt endnu en gang takke de partier, der bakker op omkring det, for. Jeg vil takke for drøftelsen i dag og sige, at jeg ser frem til den videre behandling i udvalget. Tak.

Kl. 20:47

Formanden (Søren Gade):

Tak for det. Der er tre korte bemærkninger. Jeg giver først ordet til hr. Pelle Dragsted fra Enhedslisten.

Kl. 20:47

Pelle Dragsted (EL):

Tak, formand. Er det hjælp til fattige familier, at man først tager 1.000 kr. fra dem og så måske, hvis de er heldige, giver dem 800 kr. tilbage? Tror ministeren, at det opleves som en hjælp for de familier, som faktisk lige nu i de her måneder, fordi de penge jo ikke er udbetalt endnu, har oplevet et markant indkomstfald? Og når de så, forhåbentlig, i juni eller andet får en ydelse igen, vil den være lavere end den, de har været vant til gennem de sidste 3 år. Tror ministeren, at det opfattes som en hjælp, eller synes ministeren måske, man skulle lade være med at kalde det en hjælp, når der ikke er tale om en hjælp?

Kl. 20:48

Formanden (Søren Gade):

Ministeren.

Kl. 20:48

Beskæftigelsesministeren (Ane Halsboe-Jørgensen):

Jamen jeg tror ikke, der er nogen tvivl om, hvor Enhedslisten er i den her sag, og respekt for de klare meldinger og også spørgsmålet, der er gået igen igennem debatten.

Jeg synes som flere andre før mig, at vi er nødt til at holde de strukturelle ting, de faste ydelser, de varige beslutninger, vi tager, og så engangshjælpen ude fra hinanden. Og der er jeg fuldstændig på linje med dem, der har svaret før mig, at det her selvfølgelig er en ekstraordinær situation. Det her er en hjælpende hånd til nogle, og for i hvert fald rigtig mange af dem vil det falde på et tørt sted, ligesom de øvrige inflationstiltag, vi har lavet, til de fattigste studerende, de fattigste ældre osv. Så ja, det mener jeg det er.

Kl. 20:49

Formanden (Søren Gade):

Hr. Pelle Dragsted.

Kl. 20:49

Pelle Dragsted (EL):

Forskellen i forhold til de andre inflationstiltag er faktisk, at der er tale om, at der er nogle grupper, der får flere penge, end de havde før. Det, der er tilfældet med en kontanthjælpsfamilie med f.eks. to børn, er jo, at de får færre penge, end de havde før. Det er derfor, jeg bliver lidt pikeret over, at man bruger ordet hjælp. Jeg synes ikke, det er rimeligt at kalde noget hjælp, som gør en familie fattigere. Jeg kan anerkende, at der er hjælp til folkepensionister i regeringens forslag. Den burde være større. Jeg kan anerkende, at der er noget hjælp til studerende, som har nogle særlige udfordringer, så vidt jeg husker. Men det er altså ikke hjælp, når en familie har mindre måneden efter, end de havde før. Det er det altså bare ikke.

Kl. 20:50

Formanden (Søren Gade):

Ministeren.

Kl. 20:50

Beskæftigelsesministeren (Ane Halsboe-Jørgensen):

Nej, i og de måneder, hvor de her engangsbetalinger kommer ud, vil de så også have markant mere. Og det mener jeg er en hjælp, og jeg er glad for forslaget og aftalen, vi står med her i dag.

Kl. 20:50

Formanden (Søren Gade):

Hr. Peter Kofod, Dansk Folkeparti.

Kl. 20:50

Peter Kofod (DF):

Tak for det. Jeg spekulerer over, minister, når man hører Alternativets ordfører stå på talerstolen og glæde sig over, at man har fået omfattet en masse ikkevestlige indvandrere i sådan et lovforslag, om man så ikke som socialdemokrat, der er gået til valg på en stram udlændingepolitik og nogle klare krav – ret og pligt-diskussionen – godt kan stå og tænke: Gad vide, hvad vi har ladet os lokke til og forføre til af venstrefløjen? Altså kan man ikke godt tænke, at man har ladet sig trække langt ud på venstrefløjen på den her bane?

Jeg må indrømme, at jeg virkelig ikke forstår Socialdemokratiet her. Jeg tror, der sidder rigtig mange – rigtig mange – frustrerede socialdemokrater og tænker: Hvorfor skal der være fest i ghettoen nu? Kan ministeren svare på det?

Kl. 20:51

Formanden (Søren Gade):

Ministeren.

Kl. 20:51

Beskæftigelsesministeren (Ane Halsboe-Jørgensen):

Ved du hvad, det tror jeg simpelt hen slet ikke er tilfældet. Jeg tror faktisk slet ikke, det er tilfældet, at der sidder en hel masse socialdemokrater og har det dårligt over, at en række voksne mennesker, der enten er på kontanthjælp eller i ressourceforløb, får en engangsudbetaling som et bidrag, hvis de har børn under 15 år, til, at enderne er tættere på at mødes.

At en andel af dem har oprindelse i et andet land, tror jeg simpelt hen ikke der sidder mange socialdemokrater og har ondt over, når det handler om børneliv og det handler om de her menneskers situation. Det øger ikke tilstrømningen; det hæver ikke ydelserne permanent; det er ikke en lempelse af udlændingepolitikken. Det er en hjælp her og nu i en hård tid, som kan mærkes hos dem, der har mindst.

Kl. 20:51

Formanden (Søren Gade):

Hr. Peter Kofod.

Kl. 20:51

Peter Kofod (DF):

Så det vil sige, at ministeren står fuldstændig på mål for og er hundrede procent tilfreds med, at 44 pct. af de familier, der modtager den her check, er ikkevestlige indvandrere – at det er helt fint?

Kl. 20:52

Formanden (Søren Gade):

Ministeren.

Kl. 20:52

Beskæftigelsesministeren (Ane Halsboe-Jørgensen):

Til det er svaret ja. Men jeg synes, man skylder at sige, at mere end en tredjedel af de 44 pct. jo er nytilkomne fra Ukraine. Det ved jeg ikke om betyder noget for hr. Peter Kofod, men jeg synes i hvert fald, det er vigtigt at have nuancerne med, når man maler skræmmebilleder. Og jeg deler simpelt hen ikke fortørnelsen – faktisk overhovedet ikke. Jeg er stolt af den her aftale.

Kl. 20:52

Formanden (Søren Gade):

Tak for det. Den næste korte bemærkning er fra fru Marlene Harpsøe, Danmarksdemokraterne.

Kl. 20:52

Marlene Harpsøe (DD):

Tak. Det er jo offentligt kendt, at partiet Venstre har været meget stejlt i hele det her spørgsmål om at hæve ydelserne til arbejdsløse indvandrere, og at partiet Venstre også i den forrige regeringsperiode har været meget efter Socialdemokratiet på det her område. Derfor må man jo sige, i hvert fald som danmarksdemokrat, at det var noget af en overraskelse at se partiet Venstre som en del af regeringen og også være med til lige præcis det her punkt omkring at uddele checks til arbejdsløse indvandrere.

Derfor vil jeg høre, om ministeren deler den overraskelse, som vi har i Danmarksdemokraterne, over, at Venstre er gået med til det her – stik modsat det, man har kæmpet for.

Kl. 20:53

Formanden (Søren Gade):

Ministeren.

Kl. 20:53

Beskæftigelsesministeren (Ane Halsboe-Jørgensen):

Der må jeg igen sige, at svaret er nej. Det her er ikke højere ydelser til arbejdsløse indvandrere. Det er inflationshjælp til nogle af de mennesker i det her land, der har mindst. Vi har ikke permanent hævet nogen ydelser, og vi har slet ikke med det her lovforslag givet et incitament til enten at blive i kontanthjælpssystemet eller at komme til Danmark fra udlandet, al den stund det er med tilbagevirkende kraft og det er en engangsydelse – i en tid, hvor jeg i hvert fald har et billede af, at rigtig mange af vores fattigste børnefamilier landet over kan mærke prisstigningerne markant mere, end nogle af os andre kan.

Kl. 20:54

Formanden (Søren Gade):

Fru Marlene Harpsøe.

Kl. 20:54

Marlene Harpsøe (DD):

Men, kære minister, hvordan hænger det sammen med, at Socialdemokratiets ordfører stod på talerstolen tidligere og sagde, at man skal yde, før man kan nyde? For når man giver den her check til arbejdsløse indvandrere, er det vel ikke et tegn på, at regeringen går ind for, at man skal yde, før man kan nyde. Det hænger jo ikke sammen.

Kl. 20:54

Formanden (Søren Gade):

Ministeren.

Kl. 20:54

Beskæftigelsesministeren (Ane Halsboe-Jørgensen):

Jeg synes, det var et fremragende svar, som den socialdemokratiske ordfører, hr. Jens Joel, gav, altså at vi i Socialdemokratiet og i hele regeringen går ind for, at ret og pligt hersker; at hvis man kan arbejde, skal man, at hvis der er arbejde at få, skal man tage det. Det gælder, uanset om man er indvandrer, eller om man er født og opvokset her. Det er også gældende praksis fremadrettet. Det er vores gældende politik, og det er det også, efter det her forslag bliver vedtaget.

Kl. 20:55

Formanden (Søren Gade):

Hr. Kim Edberg Andersen, Nye Borgerlige.

Kl. 20:55

Kim Edberg Andersen (NB):

Tak for det – jeg skulle lige tjekke rækkefølgen, for det ene er et lidt kort spørgsmål, og det andet er lidt længere.

For at følge op på det, som Dansk Folkeparti kom med, vil jeg spørge, om ministeren tror, at der er nogen socialdemokratiske arbejderfamilier, eksempelvis i Nordjylland, der kan være lidt forargede over, at der er folk med en husstandsindkomst på over 800.000 kr., der har fået det her, når de har det så svært. De har ikke fået til piller eller træ eller noget som helst deroppe, men de sidder altså ude i de her små huse på landet og har ikke fået en krone, fordi de har et job. Men hvis de bare havde sat sig ned og sørget for at være på kontanthjælp og ingenting budt ind med, havde de fået penge nu. Tror ministeren, at der dér kan være nogen socialdemokratiske vælgere, som måske synes, det her ikke er den mest gennemtænkte og fedeste idé?

Kl. 20:55

Formanden (Søren Gade):

Ministeren.

Kl. 20:55

Beskæftigelsesministeren (Ane Halsboe-Jørgensen):

Jamen hr. Kim Edberg Andersen har jo også stillet det her spørgsmål til den socialdemokratiske ordfører. Igen må jeg sige, at jeg synes, at ordføreren svarede rigtig godt: at det her er en hjælp, der kan komme hurtigt ud, og hvor vi bruger nogle af de mekanismer, vi har i forvejen. Men det er jo ikke det eneste inflationshjælpselement, og det ved spørgeren også godt, og derfor skal det selvfølgelig ses i sammenhæng med de øvrige tiltag, vi har lavet.

Kl. 20:56

Formanden (Søren Gade):

Hr. Kim Edberg Andersen.

Kl. 20:56

Kim Edberg Andersen (NB):

Det tager jeg, som om ministeren mener, at det var sådan semi-o.k., og det er så fint.

Det næste spørgsmål er: Hvornår vidste ministeren, at du ville ramle ind i det her med folk i ressourceforløb og ramle ind i det her med familier, der fik over 800.000 kr. eller over 600.000 kr. eller over 1 mio. kr.? Hvornår var ministeren bekendt med det her? For jeg håber da bestemt, at ministerens folk omkring sig har fanget det her, før to tilfældige journalister finder på det. Så hvornår var ministeren klar over, at det her blev konsekvensen af det, at der var mennesker med en husstandsindkomst på over 1 mio. kr., der ville få gavn af de her op til 13.000 kr.?

Kl. 20:56

Formanden (Søren Gade):

Ministeren.

Kl. 20:56

Beskæftigelsesministeren (Ane Halsboe-Jørgensen):

Nu må spørgeren lige undskylde mig, hvis jeg udlægger processen anderledes, end den reelt er. Men sådan som jeg husker det, opfangede de journalister, at tallene var, som de var, fordi vi fortalte dem det. Så på den måde kan man sige, at det nok ikke er den anden vej rundt.

Men jeg kan da bekræfte det, der også er tidligere ordførere, der har stået på talerstolen i dag og sagt, at vi jo godt har vidst, at når vi udvidede kredsen fra at være 17.000 familier på midlertidigt børnetilskud til at være nu 40.000 familier, ville der være nogle på ressourceforløb, hvor der ikke er ægtefællemodregning. Det vil sige, at vi stadig giver ydelsen til nogle mennesker, som er ramt af meget hårde livsvilkår, og som får meget lidt hver måned. At de så er gift og der ikke er ægtefællemodregning, har vi jo vidst i aftalekredsen.

Kl. 20:57

Formanden (Søren Gade):

Der er ikke flere korte bemærkninger. Vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

27) 1. behandling af beslutningsforslag nr. B 71:

Forslag til folketingsbeslutning om at halvere dagpengeperioden fra 2 til 1 år.


Af Sólbjørg Jakobsen (LA) m.fl.

(Fremsættelse 15.03.2023).

Kl. 20:58

Forhandling

Formanden (Søren Gade):

Forhandlingen er åbnet, og den første, der får ordet, er beskæftigelsesministeren.

Kl. 20:58

Beskæftigelsesministeren (Ane Halsboe-Jørgensen):

Tak til Liberal Alliance for lejligheden til at diskutere, hvordan vi får det bedst mulige dagpengesystem i det her land, herunder hvordan vi rammer de rette balancer, så der er incitament til at tage et arbejde, mens det samtidig er trygt og attraktivt at forsikre sig kollektivt mod arbejdsløshed.

Jeg er af den klare tro og overbevisning, at det absolut bedste for mennesker er at have et arbejde. Det er i øvrigt også det absolut bedste for samfundet, at de mennesker, der kan, går på arbejde. Men jeg er også af den klare overbevisning, at vi samtidig har god gavn af at have et trygt og solidarisk sikkerhedsnet, der griber dem, der i en periode mister deres arbejde. Det her er en hjørnesten i vores arbejdsmarkedsmodel, i den danske model, og det mener jeg vi skal ranke ryggen over, men jeg mener også, vi skal værne om det.

For den hjørnesten er jo samtidig det, der sikrer vores fleksible arbejdsmarked, og alt det, der kommer som følge af at have et fleksibelt arbejdsmarked til gavn for både arbejdsgivere, arbejdstagere og resten af samfundet. Det er noget af det, der giver fleksibiliteten, forhandlingsvilligheden, det at turde tage ansvar, men det er også noget af det, der gør, at vi undgår en høj arbejdsløshed, som vi ser i andre europæiske lande.

Jeg mener, at en halvering af dagpengeperioden, som det her forslag lægger op til, vil være en markant forringelse af det system. Jeg har også en grundbekymring omkring, at hvis man vælger at gennemføre så markant en forringelse, vil der være rigtig mange almindelige lønmodtagere, der vil vælge ikke at forsikre sig. Og min bekymring er, at i det øjeblik det skred sker, eroderer resten, og så har vi ikke længere et dagpengesystem, der er attraktivt nok til, at man forsikrer sig. Så har vi ikke længere det vigtige ben i vores flexicurity, og så har vi ikke længere det fleksible, stærke arbejdsmarked, som vi er så stolte af, og som både gavner arbejdsgivere og arbejdstagere. Det vil med andre ord i mine øjne have store konsekvenser for hele vores arbejdsmarkedsmodel, hvis tilslutningen til dagpengesystemet forsvinder.

Derfor kan regeringen ikke støtte beslutningsforslaget om at halvere dagpengeperioden fra 2 til 1 år. Vi mener, det er afgørende, at der fortsat er tryghed, og at det er attraktivt at være en del af vores solidariske dagpengesystem. Tak for ordet.

Kl. 21:01

Formanden (Søren Gade):

Tak for det. Og der er korte bemærkninger. Først hr. Pelle Dragsted fra Enhedslisten.

Kl. 21:01

Pelle Dragsted (EL):

Jeg vil bare høre, om ministeren ikke kan bekræfte, hvis vi kigger ud i Europa, at de lande, der har de bedste og mest trygge dagpengesystemer med højere ydelser og længere perioder, også er de lande, der har den højeste beskæftigelse, og at det jo på en eller anden måde lidt undergraver argumentet for det her forslag.

Kl. 21:01

Formanden (Søren Gade):

Ministeren.

Kl. 21:01

Beskæftigelsesministeren (Ane Halsboe-Jørgensen):

Jamen jeg kan bekræfte, at det, at vi har det her fleksible system, som er helt afgørende for vores flexicuritymodel, er medvirkende til, at vi strukturelt ligger så stærkt, som vi gør, både på ungdomsarbejdsløshed og langtidsarbejdsløshed og i det hele taget på de grundlæggende helt suveræne tal, vi ser i Danmark i øjeblikket, især sammenlignet med mange lignende lande.

Kl. 21:02

Formanden (Søren Gade):

Hr. Pelle Dragsted.

Kl. 21:02

Pelle Dragsted (EL):

Forslagsstillerne bygger bl.a. det her forslag på den her idé om, at hvis man forkorter dagpengeperioden, vil der være en arbejdsudbudseffekt, at der så ligesom vil være en  højere afgangseffekt. Og det bygger på sådan nogle mikrostudier. Det er dér, man først og fremmest hylder den her antagelse. Men en række økonomer peger på, at hvis man tager makrobrillerne på, kan det godt være, at der er en lidt hurtigere afgang, hvis man ser på den enkelte lønmodtager, der er i øvrigt stor diskussion om det, men at de andre negative konsekvenser – f.eks. for flexicuritysystemet og f.eks. for jobmatcheffekten, fordi man bliver så bange for at være ledig, at man bliver hængende i et job i stedet for at få et med en højere løn og en højere produktivitet – medfører, at det samlet set er en dårlig forretning for samfundet at forringe dagpengesystemet. Er beskæftigelsesministeren enig i, at man ikke snævert skal se på mikroeffekter?

Kl. 21:03

Formanden (Søren Gade):

Ministeren.

Kl. 21:03

Beskæftigelsesministeren (Ane Halsboe-Jørgensen):

Det er jeg fuldstændig enig i. Og når jeg er imod en halvering fra 2 til 1 år, er det jo ikke det samme, som at jeg omvendt ikke tror på, at det betyder noget, at der er et udløb af vores dagpengeperiode på et tidspunkt. Altså, selvfølgelig betyder det noget, om den er på 20 år – ud fra de tal, som ordføreren også lister op.

Jeg har den klare overbevisning, at det er balancen, vi skal ramme, hvor vi underbygger, at vi har et fleksibelt arbejdsmarked, hvor folk faktisk synes, det er attraktivt at forsikre sig, altså fordi det bidrager lige præcis ind i de fleksible mekanismer, som ordføreren nævner. Og jeg er af den klare overbevisning, at man med det her forslag får den balance til at tippe.

Kl. 21:03

Formanden (Søren Gade):

Fru Sólbjørg Jakobsen, Liberal Alliance.

Kl. 21:04

Sólbjørg Jakobsen (LA):

Tak til ministeren. Vi er fuldstændig enige i, at dagpengesystemet giver os en masse fordele, og derfor foreslår Liberal Alliance overhovedet heller ikke at afskaffe dagpengeperioden. Sidste gang vi halverede dagpengeperioden, gik den fra 4 til 2 år. Det understøttede Socialdemokratiet heller ikke, bl.a. fordi man så ikke ville være lige så risikovillig med f.eks. opsigelsesvarsel, og nu bruger man samme begrundelser.

Har Socialdemokratiet ændret mening? Tænker man, at det er fint med 2 år, eller mener Socialdemokratiet, at vi skal op på 4 år igen, som de mente, sidste gang vi halverede dagpengeperioden?

Kl. 21:04

Formanden (Søren Gade):

Ministeren.

Kl. 21:04

Beskæftigelsesministeren (Ane Halsboe-Jørgensen):

Det er hverken Socialdemokratiets eller regeringens politik at fordoble dagpengeperioden.

Kl. 21:04

Formanden (Søren Gade):

Fru Sólbjørg Jakobsen.

Kl. 21:04

Sólbjørg Jakobsen (LA):

Det er jeg glad for at høre. Sidste gang dagpengeperioden blev halveret, foreslog Liberal Alliance det uden at få opbakning, og 2 måneder senere var der et stort flertal for det.

Mener ministeren, at det vil medføre, at vi ikke længere vil acceptere et lige så langt opsigelsesvarsel i vores kontrakter, hvis det er, at vi halverer dagpengeperioden? Og kan ministeren i bekræftende fald, altså hvis ministeren mener det, redegøre for, at det er det her år, der kommer til at gøre det? For vi har set siden 1985, at på intet tidspunkt har danskernes risikovillighed i ansættelseskontrakter ændret sig, på trods af dagpengeperioden.

Kl. 21:05

Formanden (Søren Gade):

Ministeren.

Kl. 21:05

Beskæftigelsesministeren (Ane Halsboe-Jørgensen):

Altså, hvis ordføreren spørger til konkrete beregninger, er jeg så privilegeret som minister at råde over et helt hus af folk, der er eksperter i at sidde og regne på ting, og det gør vi selvfølgelig meget gerne, også under den videre behandling af det her forslag, hvis der er behov for det.

Jeg er af den klare politiske overbevisning, at det her vil være for markant et skridt, i forhold til hvad vores udgangspunkt er, og hvor godt jeg synes systemet fungerer i dag, og jeg mener, det er at gamble med flexicuritymodellen, som situationen er nu.

Kl. 21:06

Formanden (Søren Gade):

Tak. Der er ikke flere korte bemærkninger til ministeren. Nu starter vi på ordførerrækken, og jeg vil gerne have lov at byde velkommen til hr. Jens Joel fra Socialdemokratiet.

Kl. 21:06

(Ordfører)

Jens Joel (S):

Tak for det, formand, og tak til Liberal Alliance – måske ikke for indholdet i forslaget, men for det at rejse en debat om vores dagpengesystem, om vores arbejdsmarked og om, hvordan vi sikrer et arbejdsmarked, hvor der både er mulighed for at hyre og fyre, hvor der er sikkerhed for lønmodtagere, hvor man, om man så må sige, tør at kaste sig ud i det, og hvor man også oplever, at folk, der måske er længere fra arbejdsmarkedet, får en chance.

Jeg synes på nogle måder, det er lidt bizart, at vi skal diskutere det i en situation med rekordhøj beskæftigelse. Aldrig har der været flere i beskæftigelse. Vi har ekstremt lav arbejdsløshed, vi har fået bugt med en stor del af langtidsledigheden, vi har ikke en ungdomsarbejdsløshed, som på nogen måde ligner den, man ser i andre lande. Der jo meget, der tyder på, at det, vi har herhjemme, til trods for at der faktisk er en sikkerhed, også stadig væk animerer til, at man tager et arbejde.

Vi har i øvrigt også en meget høj erhvervsfrekvens, altså vi har rigtig mange, der deltager på arbejdsmarkedet, også af begge køn og alle de her ting. Så grundlæggende set mener jeg, at vi skal være glade for at have en fleksibel og sikkerhedsbaseret arbejdsmarkedsmodel, hvor man har mulighed for både at hyre og at fyre. Det er godt for virksomhederne, at de i en snæver vending både kan tage unge, eventuelt langtidsledige, som er længere fra arbejdsmarkedet, eller andre ind, fordi de også ved, de kan komme af med dem igen. Omvendt ved lønmodtagerne, at der også er noget at falde tilbage på.

Apropos det er det jo rigtigt, at når man kigger i tallene, vil langt de fleste jo sådan set være kommet i arbejde inden for det første år af deres ledighed. Derfor kan man jo sige, at der vil være rigtig mange, for hvem det her ikke ville gøre en konkret forskel. Til gengæld ville det jo skabe en usikkerhed for alle sammen. Derfor er vores tilgang til det – og det er jo det, vi nu implementerer – at man i virkeligheden hellere skal belønne nogle af de kernetropper, der vender hurtigt i døren, og sikre, at man, når man bliver ramt af arbejdsløshed, altså også har 3 måneder, hvor man har styrket dagpengene. Det synes vi i virkeligheden er klogt, for for langt de fleste, vil det betyde, at man har styrket sin økonomiske sikkerhed, samtidig med at vi ikke skærer ned for dem, der er lidt længere om at finde et arbejde.

Så vil jeg gerne sige, at dagpenge jo er en forsikring mod arbejdsløshed; det er jo ikke en forsikring mod arbejde. Derfor er det klart, at der er en diskussion om ret og pligt og rådighed, og man skal jo stå til rådighed for arbejdsmarkedet. Derfor er det jo ikke et tag selv-bord, hvor man ligesom lader som om, at når man modtager dagpenge, sidder man og overvejer, om man har lyst til at tage et arbejde. Man skal jo gå i beskæftigelse. Vi har rådighedsregler, og det er jeg glad for, fordi ret og pligt er det, der er grundlæggende for vores arbejdsmarked.

Derfor kan man igen sige, at man kan forsikre sig imod en økonomisk vanskelig situation og mod at skulle gå fra hus og hjem, og man kan forsikre sig mod arbejdsløshed, men man kan jo ikke forsikre sig mod at tage et arbejde. Jeg tror også, det er det, man kan se i tallene, når man kan se, at vi faktisk både har en meget høj beskæftigelse, og det jo i øvrigt aldrig er sådan, at man kommer fra et job og så får en højere dagpengesats end det, man fik, da man var i arbejde, fordi den jo af gode grunde ligger under den lønindkomst, man havde.

Så alt i alt siger vi fra Socialdemokratiets side nej til det her forslag. Vi mener ikke, det er tid til at forringe dagpengene. Vi glæder os til gengæld over, at der er så få arbejdsløse, som der er lige nu, og i øvrigt glæder vi os over, at vi har et arbejdsmarkedssystem, der er så velfungerende, som det er, hvor der både er sikkerhed og mulighed for virksomheden til at hyre og fyre.

Kl. 21:10

Formanden (Søren Gade):

Tak for det, og der er to korte bemærkninger. Først er det fru Sólbjørg Jakobsen, Liberal Alliance.

Kl. 21:10

Sólbjørg Jakobsen (LA):

Tak for talen. Jeg er fuldstændig enig med ordføreren i, at langt de fleste jo kommer i job inden for et år og det rammer de færreste, og det er da besynderligt at kigge tilbage i tallene og se, at i en tid, hvor vi får flere ledige stillinger, kan vi også have perioder, hvor antallet af dagpengemodtagere stiger. Lad mig citere fra Berlingske fra 2020, hvor en dagpengemodtager skriver:

»Ja, jeg er humanist. Og ja, jeg er arbejdsløs af den forkælede slags, der insisterer på, at det ikke giver mening at tage et hvilket som helst job. Så fik vi det slået fast ... Og nej, der er intet galt i at arbejde i Netto. Jeg - og mange andre - vælger så bare at holde fast i, at det i det mindste for en tid giver mening, at vi forsøger at bruge vores uddannelse til noget.« 

Det er det, som vi oplever at mange af dem, som går ledige i lang tid – især når der er en masse ledige jobs – bruger som begrundelse for ikke at komme i job. Hvad mener ordføreren man kan gøre for at få disse mennesker ud i job og ikke bruge dagpenge som en sovepude?

Kl. 21:11

Formanden (Søren Gade):

Ordføreren.

Kl. 21:11

Jens Joel (S):

Men jeg mener ikke, man skal bruge dagpenge som en sovepude, og som jeg sagde, er det at få dagpenge ikke en forsikring mod at få et arbejde. Man kan i øvrigt også godt slå fast nu, at der ikke er gode og dårlige jobs; det er selvfølgelig klart, at der er mere eller mindre optimale match, men det er jo ikke sådan, at man, om man så må sige, ikke skal tage arbejde, når der er arbejde at få.

En af grundene til, at vi også har en ændret dimittendsats efter de første 3 måneder, er jo også, at vi skal sikre, at nyuddannede ikke ender med at starte deres arbejdsliv i en langtidsledighed, for det gør det endnu sværere at komme ind på arbejdsmarkedet.

Så der er hele tiden balancer i det her, men jeg vil gerne slå fast, at det jo ikke er sådan, at dagpengesystemet skal bruges til at sige nej tak til at bidrage. Det er i øvrigt heller ikke det, jeg oplever der sker.

Kl. 21:12

Formanden (Søren Gade):

Fru Sólbjørg Jakobsen.

Kl. 21:12

Sólbjørg Jakobsen (LA):

Tak. Lad mig prøve fra en anden vinkel så: Jeg tror, alle ved, man ikke laver sådan et forslag for sjov. Der er brug for reformer i Danmark. Det hører jeg ikke kun Liberal Alliance sige; det hører jeg også ordførerens parti sige. Der er nogle forslag – ikke af denne ambitiøse karakter – i regeringsgrundlaget, bl.a. at tilbagerulle seniorpensionen og at indføre Arnepluspensionen. Er det noget, vi kan forvente at se snart, eller hvad er tidsplanen i forhold til det?

Kl. 21:13

Formanden (Søren Gade):

Ordføreren.

Kl. 21:13

Jens Joel (S):

Det er jo rigtigt, at vi har brug for at styrke dansk økonomi. Det vil også være ordføreren bekendt, at vi havde en meget lang diskussion omkring store bededag og det, at vi alle sammen skulle bidrage noget mere.

Det mener jeg faktisk – fordi vi der beder alle lønmodtagere om at løfte en større opgave – er mere solidarisk end det, som vi diskuterer i dag, hvor Liberal Alliance mener, at det alene er de arbejdsløse, der skal bære opgaven. Dermed bliver den så meget større, det rammer så meget hårdere, fordi det er en mindre gruppe.

Kl. 21:13

Formanden (Søren Gade):

Så går vi videre med de korte bemærkninger, og det er hr. Pelle Dragsted fra Enhedslisten. Værsgo.

Kl. 21:13

Pelle Dragsted (EL):

Tak for det, og tak for de, om jeg så må sige, pæne ord om vores dagpengesystem. En af de ting, vi jo ser med dagpengesystemet, er, at i mange år er dagpengedækningen blevet massivt udhulet. Nu har man så lavet de her højere ydelser i 3 måneder, og det kan jo være udmærket i perioder, hvor flertallet af ledige ikke går ledige længere end 3 måneder. Men vi ved jo godt alle sammen, at konjunkturerne svinger, og vi så efter finanskrisen, at 200.000 mistede deres job, ikke fordi de var dovne, men fordi der ikke var arbejde til dem, og den krise varede 3-4 år, måske endda 5, før man begyndte at være tilbage på et beskæftigelsesniveau, der lignede det før. Så har Socialdemokratiet et ønske om at forbedre dagpengesystemet yderligere, altså sådan at lønmodtagerne ikke skal fattiggøres, fordi der f.eks. er nogle banker, der udløser en finanskrise, der gør dem arbejdsløse?

Kl. 21:14

Formanden (Søren Gade):

Ordføreren.

Kl. 21:14

Jens Joel (S):

Først vil jeg lige kort omkring finanskrisen sige, at jeg tror, jeg er enig med ordføreren i, at det også er et eksempel på, at der er forskellige måder at håndtere kriser på. Og vi har for nylig vist, at der er en måde at gå til det på, hvor man hjælper hinanden bedre igennem krisen end det, man så under finanskrisen, hvor det i meget høj grad var nogle af dem, der var mest udsat, yderst på arbejdsmarkedet eller andre steder i samfundet, som betalte prisen for finanskrisen. Så for det første vil jeg sige, at man kan håndtere kriser forskelligt.

For det andet vil jeg i forhold til det med dækningsgraden sige, at jeg sådan set er enig i, at vi har haft en kollektiv udfordring med, at det gradvis er blevet ringere, og det er baggrunden for, at man har lavet den her udvidelse, altså hævet dagpengene de første 3 måneder af ledighed for det, man kunne kalde kernetropperne, altså folk, der bliver fyret midt i arbejdslivet eller et stykke inde i arbejdslivet eller et eller andet, fordi vi har brug for, at det også er attraktivt for dem, der egentlig har relativt sikker beskæftigelse og har relativt nemt ved at komme i arbejde igen, at være en del af det kollektive, solidariske dagpengesystem. Så ja, det er en balance, og det er vigtigt at sikre, at man også nogle gange forbedrer og udbygger dagpengesystemet, og det er det her et eksempel på, og det mener jeg bestemt der var brug for.

Kl. 21:15

Formanden (Søren Gade):

Hr. Pelle Dragsted for anden korte bemærkning.

Kl. 21:15

Pelle Dragsted (EL):

Det synes jeg lyder rigtig godt, altså hvis Socialdemokratiet har planer om, at vi kan kigge på dagpengesystemet igen, for det er der brug for. Der er en trussel mod flexicurity, og den er stor, og det forslag, som vi behandler i dag, vil være et virkelig hårdt anslag mod den her model. Så det er godt at høre, at Socialdemokraterne ikke bare stemmer nej til det her, men også er parat til at trække i den modsatte retning.

Kl. 21:16

Formanden (Søren Gade):

Ordføreren.

Kl. 21:16

Jens Joel (S):

Det er jo det, vi viser helt konkret over de næste par måneder med en, om man så må sige, udbygning, en hævning af dækningsgraden for nogle af de grupper på arbejdsmarkedet, jeg taler om her – altså de første 3 måneder. Men jeg er også enig i, at det hele tiden er en balance. Man skal jo både sige nej, og så skal man kigge på, hvad det er for et system, vi har, og der er Liberal Alliances forslag i dag i hvert fald helt sikkert noget, som vi må afvise, fordi det vil gå hårdt ud over den tryghed, vi er nødt til at have i vores system.

Kl. 21:16

Formanden (Søren Gade):

Hr. Kim Edberg Andersen, Nye Borgerlige.

Kl. 21:16

Kim Edberg Andersen (NB):

Jeg havde egentlig tænkt mig ikke at ville spørge om noget, og så svarede ordføreren slet og overhovedet ikke på Liberal Alliances spørgsmål. Så jeg spørger lige helt rent: Vil regeringen stadig væk tilbagerulle seniorpensionen og lave Arnepension om til Arnepluspension?

Kl. 21:17

Formanden (Søren Gade):

Ordføreren.

Kl. 21:17

Jens Joel (S):

Altså, der er jo ikke nogen ny politik. Der er jo ikke meldt noget nyt ud i forhold til det, der står i regeringsgrundlaget. Det er ikke det, vi diskuterer i dag.

Kl. 21:17

Formanden (Søren Gade):

Hr. Kim Edberg Andersen.

Kl. 21:17

Kim Edberg Andersen (NB):

Bare lige en gang til for prins Knud: Jeg har egentlig behov for at vide hvornår. Når vi nu snakker form og problemstilling, var det i forhold til reformer. Det her med at tilbagerulle seniorpensionen er jo en af regeringens reformer. Lad os da endelig få at vide, hvornår det så kommer. Hvornår fjerner I seniorpensionen og laver en Arnepluspension? For det er jo det, I vil. Vi har jo allerede fundet mange penge til tingene, som skulle finansiere Arnepluspensionen. Nu bliver vi det så skudt i skoene, når der kommer nogen med nogle andre former for reformer. Så hvornår kommer regeringen med et forslag om at tilbagerulle seniorpensionen?

Kl. 21:17

Formanden (Søren Gade):

Ordføreren.

Kl. 21:17

Jens Joel (S):

Jeg tror faktisk ikke, at vi har argumenteret for, at vi skulle finde penge til tilbagetrækningsordninger eller Arnepluspensionen eller noget som helst andet, i det, vi har diskuteret. Vi har diskuteret, hvordan vi kunne bruge det til at styrke primært vores sikkerheds- og forsvarsinvesteringer, men jo også til at håndtere de ubalancer, der er i velfærdssamfundet.

Kl. 21:18

Formanden (Søren Gade):

Tak for det. Der er en enkelt kort bemærkning her på falderebet. Hr. Peter Kofod, Dansk Folkeparti.

Kl. 21:18

Peter Kofod (DF):

Nu bliver jeg da helt nysgerrig, for jeg synes jo ikke, at mine kollegaer fik noget særlig klart svar på det her. Jeg vil egentlig bare høre ganske kort, om ordføreren ikke lige kan opridse, hvor Socialdemokratiet og regeringen står på det her spørgsmål med Arnepluspensionen og tilbagetrækning. Det kunne man jo gøre i sådan et svar. Dansk Folkeparti er jo med i de aftaler, så vi går selvfølgelig op i, hvad der foregår i regeringen, og hvilke tanker man har om det. Så jeg synes jo egentlig, at mine kollegaer fortjener et svar, og det synes jeg også at vi gør.

Kl. 21:18

Formanden (Søren Gade):

Ordføreren.

Kl. 21:18

Jens Joel (S):

Svaret har jeg givet. Der er ikke nogen ny politik i forhold til det, der står i regeringsgrundlaget.

Kl. 21:18

Formanden (Søren Gade):

Peter Kofod.

Kl. 21:18

Peter Kofod (DF):

Man mener fuldstændig det samme som det, man blev enig om? Der er ikke nogen forandring overhovedet?

Kl. 21:19

Formanden (Søren Gade):

Ordføreren.

Kl. 21:19

Jens Joel (S):

Der er ikke nogen ny politik i forhold til det, der står i regeringsgrundlaget.

Kl. 21:19

Formanden (Søren Gade):

Tak for det. Så er der ikke flere korte bemærkninger. Vi siger tak til hr. Jens Joel og byder nu velkommen til hr. Hans Andersen fra Venstre.

Kl. 21:19

(Ordfører)

Hans Andersen (V):

Tak for ordet, og tak til beskæftigelsesministeren og den socialdemokratiske ordfører for deres indlæg. I dag behandler vi et beslutningsforslag om at halvere dagpengeperioden fra 2 til 1 år.

I Venstre deler vi Liberal Alliances ambition om at hæve arbejdsudbuddet, og netop derfor er vi glade for, at der i regeringsgrundlaget ligger en række ambitiøse arbejdsudbudsreformer, der sigter mod at øge arbejdsudbuddet med 45.000 fuldtidspersoner ved bl.a. at få flere til at gå fra deltid til fuldtid. Med de initiativer, som Venstre har været med til at gennemføre indtil nu, er arbejdsudbuddet øget med 15.000 fuldtidspersoner i 2030. Det skyldes bl.a., at vi har gjort det lettere for virksomheder at tiltrække international arbejdskraft, afskaffelsen af store bededag og afskaffelsen af modregning af folkepensionisters arbejdsindtægt. Til sammenligning har de to foregående regeringer kun øget arbejdsudbuddet med omkring 5.000 fuldtidspersoner.

Når vi så ikke i dag kan støtte beslutningsforslaget, skyldes det flere ting. For os i Venstre er det afgørende, at der er ro og tryghed omkring det danske dagpengesystem. Hvis vi, sådan som Liberal Alliance ønsker det, halverer dagpengeperioden, risikerer vi, at opbakningen til dagpengesystemet skrider, fordi færre danskere fremover vil se det som værende attraktivt at melde sig ind i en a-kasse. Omkring 2 millioner danskere er i dag medlem af en a-kasse, og det skaber ro på arbejdsmarkedet og er med til at fremtidssikre den danske model, som vi kender den. Og så er det jo heldigvis sådan, at rigtig mange dagpengemodtagere allerede i dag kommer i arbejde, før der er gået 1 år. Tal fra Beskæftigelsesministeriet viser jo, at omkring 38 pct. af de dagpengemodtagere, som påbegyndte et ledighedsforløb i 2019, havde et forløb med en varighed på under 3 måneder.

Jeg vil gerne slutte af med at takke Liberal Alliance for at tage debatten og fremsætte beslutningsforslaget. Vi mangler hænder både i det private og i det offentlige, og det er afgørende, at vi med langsigtede økonomiske reformer for hævet arbejdsudbuddet, men vi er ikke enige i, at måden at gøre det på er at halvere dagpengeperioden fra 2 til 1 år. Derfor vil Venstre stemme imod beslutningsforslaget.

Kl. 21:22

Formanden (Søren Gade):

Tak for det. Der er en enkelt kort bemærkning fra fru Sólbjørg Jakobsen, Liberal Alliance.

Kl. 21:22

Sólbjørg Jakobsen (LA):

Tak til Venstre og Venstres ordfører for at tage godt imod initiativet. Det er altid noget, at det ikke bliver bakket op, for det tager vi ikke så tungt. Det gjorde Venstre heller ikke, sidst det blev foreslået, og 2 måneder senere fulgte de efter. Vi kan håbe, det samme sker.

Der bliver sagt, at regeringen og Venstre deler ambitionen om at øge arbejdsudbuddet. Ordførerens tidligere kollega sagde i 2010, dengang vi sidste gang behandlede noget lignende:

»Regningen bliver gjort op, regningen bliver betalt. Vi kan koncentrere os om vækst og beskæftigelse og fremgang i det danske samfund, siger finansminister Claus Hjort Frederiksen.«

Hvor er ambitionerne for reformregeringen, som har sin eksistensberettigelse i at skulle lave reformer til at øge arbejdsudbuddet? Indtil videre har vi set en helligdag afskaffet. Så vil man rulle nogle tilbagetrækningsformer tilbage. Kommer det stadig til at ske? Holder regeringsgrundlaget stadig i forhold til reformerne?

Kl. 21:23

Formanden (Søren Gade):

Ordføreren.

Kl. 21:23

Hans Andersen (V):

Det mener jeg bestemt vil ske. Der er ikke noget, der er ændret i forhold til regeringsgrundlaget. Vi har så ikke den ambition, at øgning af arbejdsudbuddet – altså at vi ønsker en større beskæftigelse og dermed vækst i Danmark – skal ske ved at halvere dagpengeperioden fra 2 til 1 år. Det skaber ikke et trygt og fleksibelt og moderne dagpengesystem. Vi har været med i aftalen om dagpengesystemet på baggrund af Dagpengekommissionens forslag for år tilbage, og det står vi sådan set ved. Vi synes sådan set, at det dagpengesystem, vi har i dag, har de facetter, der skal til for at sikre, at vi også fremadrettet har den danske model, som vi i øvrigt er stolte af i Venstre.

Kl. 21:24

Formanden (Søren Gade):

Fru Sólbjørg Jakobsen.

Kl. 21:24

Sólbjørg Jakobsen (LA):

Jeg er glad for, at ordføreren nævner de intentioner, der er i den kommission, der også blev lavet sidst. Jeg kan læse op fra, hvad der blev sagt om, at det er rigtigt, at dagpengesystemet fungerer godt:

»Det er velfungerende for langt de fleste, som blot kommer ind i dagpengesystemet en kortere periode for relativt hurtigt igen at finde et nyt tilsvarende job. Til gengæld understøtter dagpengesystemet ikke i tilstrækkelig grad, at ledige, som ikke hurtigt finder deres næste ønskejob, får tilskyndelse til at tage korterevarende job, eventuelt til lidt lavere løn end de havde håbet.«

Hvad mener ordføreren er ikke at finde job hurtigt nok?

Kl. 21:24

Formanden (Søren Gade):

Ordføreren.

Kl. 21:24

Hans Andersen (V):

Ordføreren refererer til Dagpengekommissionen, og det var jo også derfor, vi lavede en dagpengeaftale, der netop tager højde for og giver incitamentet til også at tage et korterevarende job i den periode, man er i dagpengesystemet. Det øger muligheden for og incitamentet til at tage et job af kortere varighed, og det var ikke sådan, situationen var tidligere. Så vi har sådan set taget højde for Dagpengekommissionens anbefalinger i den aftale, vi lavede om dagpengesystemet, og det er jeg stolt af og tilfreds med.

Kl. 21:25

Formanden (Søren Gade):

Hr. Pelle Dragsted, Enhedslisten.

Kl. 21:25

Pelle Dragsted (EL):

Jeg vil blot bede ordføreren, som også er medlem af Finansudvalget, bekræfte, at hvis vi f.eks. spørger de økonomiske vismænd, er de ikke af den holdning, at der skal laves yderligere forringelser af det danske dagpengesystem. De advarer faktisk mod det og siger, at det ville kunne have negative konsekvenser for flexicuritymodellen.

Kl. 21:25

Formanden (Søren Gade):

Ordføreren.

Kl. 21:25

Hans Andersen (V):

Det vil jeg gerne bekræfte. Jeg er ikke medlem af Finansudvalget, men jeg har været beskæftigelsesordfører i en lang årrække, og derfor er jeg sådan set optaget af, at dagpengesystemet fungerer godt, og at mange mennesker har et incitament til at tegne en forsikring, altså at melde sig ind i en a-kasse og forsikre sig mod ledighed. Men det skal jo også være på en sådan måde, at man, når man er ledig, har et incitament til at finde et job igen, og jeg synes sådan set, det fungerer rigtig godt på den måde, vi har skruet det sammen.

Kl. 21:26

Formanden (Søren Gade):

Hr. Pelle Dragsted for sin anden korte bemærkning.

Kl. 21:26

Pelle Dragsted (EL):

OECD er en af de organisationer, hvor økonomerne har kigget meget på beskæftigelsessystemerne, og i deres seneste rapporter peger de på, at beskæftigelsen faktisk er højere i lande, hvor arbejderne har en høj indkomstsikkerhed, altså en høj dækningsgrad ved arbejdsløshed.

Er det ikke lidt mærkeligt, at vi antager, at et dårligt dagpengesystem får flere i arbejde, når de lande i Europa, som har de højeste beskæftigelsesniveauer, faktisk er dem, der har den bedste sikring i forhold til mennesker, der bliver ramt af arbejdsløshed?

Kl. 21:27

Formanden (Søren Gade):

Ordføreren.

Kl. 21:27

Hans Andersen (V):

Jeg tror, at man skal være varsom med sådan at sammenligne de måder, vi har indrettet vores samfund på i de forskellige lande, og OECD har jo også lavet analyser, der siger, at vi har en meget, meget dyr beskæftigelsesindsats. Så jeg har ingen tvivl om, at vi fortsat kan lave forbedringer. Det er sådan set også det, vi skal i gang med. Men det er samtidig vigtigt at sikre, at der er en tryghed omkring vores dagpengesystem, og det er jeg glad for at mange, mange partier her i Folketinget står ved.

Kl. 21:27

Formanden (Søren Gade):

Tak for det. Der er ikke flere korte bemærkninger, så vi siger tak til hr. Hans Andersen. Jeg byder nu velkommen til hr. Jeppe Søe, Moderaterne.

Kl. 21:27

(Ordfører)

Jeppe Søe (M):

Jeg er helt med på liberalisme, frihed til nærmest alt, og derudover er man sin egen lykkes smed. Rammerne i samfundet skal være på en måde, hvor man bedst kan udfolde sig, leve og både tage kloge og dumme valg, alt sammen uden at det skader andre, selvfølgelig. Liberal Alliance har jo samme grundholdning, men også en ultraliberal side, der nogle gange viser sig, og som her i hvert fald udfordrer min version af at være liberal. Moderaterne er vel i virkeligheden mest socialliberale, vil jeg tro, jeg er i hvert fald, og i Moderaterne lader vi ikke rigtig ideologier lede os. Vi holder af frihed under ansvar, selvfølgelig, men vi tager også ansvar for andre. Og vi ønsker et samfund, hvor de, der kan, passer godt på dem, der ikke kan, og hvor dem, der har overskuddet, bruger lidt af det overskud, de har, på et fælles ansvar for hinanden.

Vi ønsker ikke de helt store opgør med de systemer, der sørger for, at folk har en grundlæggende tryghed indbygget i livet på dansk grund, det sikkerhedsnet, der måske netop gør, at man tør tage chancer, og at man aldrig sådan for alvor frygter i morgen. Dagpengesystemet er en vigtig grundsten i den danske model, og hvis vi halverer perioden, vil tilskyndelsen til at forsikre sig mod arbejdsløshed for mig at se smuldre. Jeg vil dog gøre alt, forhåbentlig også sammen med Liberal Alliance og de andre partier, for at sørge for, at vi får en højere vækst og endnu mindre arbejdsløshed, så folk måske aldrig rigtig når det loft på de 2 år, men er i arbejde allerede kort efter. Sådan vil jeg faktisk hellere halvere perioden. Beskæftigelsesindsatsen bruger jeg gerne lang tid på, og regeringen lægger jo også op til markante drøftelser om netop den. Der går nok ikke så længe. Jeg synes, vi skal bruge vores fælles kræfter netop der. Moderaterne kan ikke støtte beslutningsforslaget.

Kl. 21:29

Formanden (Søren Gade):

For det. Og der er en enkelt kort bemærkning. Hr. Pelle Dragsted fra Enhedslisten.

Kl. 21:29

Pelle Dragsted (EL):

Når man læser Liberal Alliances forslag her, kan det give sådan et indtryk af, at dagpenge er sådan en slags almisser, at det er sådan noget, som dem, der er i arbejde, betaler til dem, der ikke er i arbejde. Men virkeligheden er jo, at dagpengesystemet er alt andet end almisser. Det er i meget høj grad finansieret af lønmodtagerne selv, og det er udtryk for en social kontrakt. Lønmodtagerne i Danmark accepterer, at arbejdsgiverne bare kan skille sig af med arbejdskraften, og så er det os andre, der hænger på den. Når der ikke længere er brug for dem, så er det ud af vagten. I mange andre lande er det jo arbejdsgiverne selv, der betaler de sociale ydelser. Det gør man ikke her. Det accepterer vi som lønmodtagere, mod at vi har en rimelig tryghed, når vi så får den fyreseddel. Det er jo den kontrakt, som Liberal Alliance vil udfordre. Er det det, som hr. Jeppe Søe på sin liberale måde forsøger at udtrykke i sin ordførertale?

Kl. 21:30

Formanden (Søren Gade):

Ordføreren.

Kl. 21:30

Jeppe Søe (M):

Jeg kaldte det jo en forsikring, og det gør jeg, fordi jeg ved, at det netop er noget, man selv er med til at betale.

Kl. 21:31

Formanden (Søren Gade):

Hr. Pelle Dragsted.

Kl. 21:31

Pelle Dragsted (EL):

Der kom jo et svar fra finansministeren for et par år siden, der viste, at vi skulle helt op på en arbejdsløshed på omkring 6,7 pct., før det her reelt bliver en udgift for staten. Så det her er også et lidt mærkeligt forslag fra Liberal Alliance.

Kl. 21:31

Formanden (Søren Gade):

Ordføreren.

Kl. 21:31

Jeppe Søe (M):

Det er aldrig mærkeligt at starte en debat om noget, man mener. Og det gør Liberal Alliance, og derfor skal man da hilse debatten velkommen. Om man så er enig er jo en anden sag. Det er jeg ikke.

Kl. 21:31

Formanden (Søren Gade):

Hr. Kim Edberg Andersen, Nye Borgerlige.

Kl. 21:31

Kim Edberg Andersen (NB):

Nu begyndte vi på det her finansieringsspørgsmål i forhold til dagpengesystemet, og det er jo superfint. Men jeg er jo ikke så klog, så vil ordføreren ikke lige forklare mig: Arbejdsmarkedsbidraget blev i sin tid indført for ligesom at kunne være med til at finansiere dagpengesystemet – er vi ikke enige om den del?

Kl. 21:31

Formanden (Søren Gade):

Ordføreren.

Kl. 21:31

Jeppe Søe (M):

Jo, og [lydudfald].

Kl. 21:32

Formanden (Søren Gade):

Hr. Kim Edberg Andersen.

Kl. 21:32

Kim Edberg Andersen (NB):

Det var et kort svar. Men vi er jo så enige om, at så betaler vi 8 pct. i skat til noget – til hvad? For når nu der er fuld beskæftigelse og systemet er blevet et forsikringssystem, hvor vi alle sammen betaler selv, skal dem, der ikke er med i dagpengesystemet, naturligvis betale 8 pct. mindre i skat så. For vi er enige om, at det blev fremført ud fra den præmis, at så bruger vi bare pengene til noget andet nu. Og der er vi i Nye Borgerlige med på at afskaffe arbejdsmarkedsbidraget, og det tror jeg faktisk godt vi vil skrive under på allerede i morgen.

Kl. 21:32

Formanden (Søren Gade):

Ordføreren.

Kl. 21:32

Jeppe Søe (M):

Det ville ikke undre mig. Altså, vi har et samfund, hvor vi skal passe på hinanden; vi har et fællesskab. Og jeg er ret sikker på, at mange af de penge, jeg betaler i skat, også går til andre – måske er nogen af dem ovenikøbet gået til hr. Kim Edberg Andersen i en eller anden situation i livet. Det er sådan, det er i et fællesskab, og det er sådan, det er her i samfundet.

Kl. 21:32

Formanden (Søren Gade):

Fru Sólbjørg Jakobsen, Liberal Alliance.

Kl. 21:32

Sólbjørg Jakobsen (LA):

Tak. Det er nemlig fuldstændig rigtigt – det fandt min 13-årige pige ud af, da hun betalte sit første am-bidrag til nogen, der aldrig nogen sinde har betalt for bl.a. at forsørge sig selv. Det var hun ikke særlig tilfreds med, og det forstår jeg godt. Men så forklarer vi jo også, at det gør vi gerne og med glæde til dem, der har behov for det. For selvfølgelig skal vi være der for hinanden.

Der bliver sagt her, og det skal ordføreren på talerstolen ikke have ansvaret for, at det betaler sig selv. Kan ordføreren måske forklare os, hvorfor der blev brugt over 11 mia. kr. fra statskassen sidste år, hvis det betaler sig selv?

Kl. 21:33

Formanden (Søren Gade):

Ordføreren.

Kl. 21:33

Jeppe Søe (M):

Jeg går egentlig ikke op i, om det betaler sig selv. Jeg synes, det er en vigtig ordning at have, og skulle den koste noget, hvad den jo gør, går det ikke ud over min nattesøvn på nogen måde.

Kl. 21:33

Formanden (Søren Gade):

Fru Sólbjørg Jakobsen? Der er ikke flere korte bemærkninger, så vi siger tak til hr. Jeppe Søe. Jeg byder nu velkommen til hr. Karsten Hønge fra Socialistisk Folkeparti.

Kl. 21:34

(Ordfører)

Karsten Hønge (SF):

Det her forslag fra Liberal Alliance trækker Danmark i en helt forkert retning. Men det udmærker sig dog på ét punkt, nemlig ved at være det ringeste forslag, som vi igennem meget lang tid har behandlet her i Folketinget. Den ros skal det have, hvis det er en ros. Det er så ringe, at jeg ikke lige umiddelbart kan komme i tanker om et forslag, der er meget dårligere.

Men det er jo rigtigt, at den er helt gal med dagpengene. Det er derfor, vi skal sætte dem op. Vi skal gøre det lettere at komme ind i en a-kasse, og vi skal gøre det sværere at blive smidt ud af den. Vi kan tage temperaturen på dagpengesystemet ved at se på de private lønforsikringer, som der bliver flere og flere af. Det er nemlig de sølle dagpenge, der betyder, at ekstraforsikringer er på et rekordhøjt niveau. Det er et præcist udtryk for, at dagpengene er alt for lave, når man køber så mange ekstra lønforsikringer. Men vi skal ikke privatisere trygheden, men hjælpe hinanden i et solidarisk forsikringssystem gennem a-kasserne.

På grund af den lave ledighed tjener staten i øjeblikket ovenikøbet penge på de over 2 millioner mennesker, som er medlem af a-kasserne. De betaler nemlig mere, end der udbetales til de ledige. Konsekvenserne af de lave dagpenge er store både for den enkelte ledige og for arbejdsmarkedet. Op med dagpengene! Vi har ikke råd til at lade være.

Nu løfter vi jo heldigvis dagpengene her i foråret for de første 3 måneder, hvis den ledige i øvrigt opfylder en række særlige krav om tilknytning til arbejdsmarkedet. Det her nye beskæftigelsestillæg vil så være den første forbedring af dagpengene i årtier, men til gengæld bliver der samtidig skåret på satserne til dimittenderne.

Utryghed gennem lave dagpengesatser undergraver vores fantastiske og sofistikerede model for arbejdsmarkedet – det, vi kalder den danske model, som er ved at blive kvalt af politikere og økonomer, der tænker uansvarligt og kortsigtet. 70 pct. af medlemmerne af a-kasserne får halveret indkomsten i tilfælde af arbejdsløshed, og en ledig får i dag 4.000 kr. mindre om måneden end for 20 år siden, og samtidig er dagpengeperioden forkortet, genoptjeningen gjort sværere og skatteværdien af fradraget forringet. Det rammer hårdt i den enkelte familie.

Men der står også samtidig store samfundsinteresser på spil. Medlemskab af en a-kasse er en forsikringspolice til tryghed, men hvorfor købe en forsikring med en sølle dækning? Hvis folk ender med at droppe a-kasserne, kaster det dramatiske rystelser af sig til hele arbejdsmarkedet og dermed resten af samfundet. Vi leger med ilden i øjeblikket og risikerer at brænde vores produktive model for både arbejdsmarkedet og samfundet af. For det er trygheden, der er fundamentet for fleksibiliteten.

Så vil jeg fortælle en historie fra det virkelige liv. Det handler om en nærig bonde, der ville spare på udgifterne til hesten og begyndte at skære ned på foderet. Det gik egentlig meget godt et stykke tid, fordi hesten var stor og stærk og stadig arbejdede godt nok. Det var en stærk hest, og bonden sparede penge ved at spare på foderet. Nærigheden tog dog over, og til sidst stoppede han helt med at fodre dyret, men forventede, at hesten knoklede videre. En dag døde hesten.

Vores system for dagpenge og a-kasser er ved at være lidt i samme situation. Også arbejdsgiverne må se med frygt på udviklingen, for uden et trygt dagpengesystem vil arbejdsmarkedet fryse til. Udviklingen vil gå mod længere opsigelsesvarsler og modvillighed over for forandringer, herunder jobskifte blandt almindelige lønmodtagere. Lønmodtagerne i Danmark er i dag super fleksible, og Danmark er et af de bedste lande at drive virksomhed i. Et trygt dagpengesystem er en vigtig ingrediens i den olie, der hver dag smører alle led og tandhjul på vores omstillingsparate arbejdsmarked. Denne effektive, fleksible og dynamiske kultur bygger på tryghed for almindelige mennesker, og der spiller et trygt, et ordentligt dagpengesystem en vigtig rolle.

Kl. 21:38

Formanden (Søren Gade):

Tak for det. Der er en enkelt kort bemærkning. Fru Sólbjørg Jakobsen, Liberal Alliance.

Kl. 21:38

Sólbjørg Jakobsen (LA):

Tak for det. Jeg er overrasket over, at ordføreren bruger så kraftige vendinger om vores beslutningsforslag. Der går lidt inflation i det, i forhold til hvordan retorikken også var med eksempelvis store bededag, som også var det værste, vi havde set i mands minde. Men lad den ligge. Jeg synes, det er sjovt, at ordføreren nævner, at vi kvæler hesten ved at skære ned på dagpengeperioden. Vi skærer ned på dagpengeperioden, og så letter vi skatten for alt arbejde. Dem på dagpenge er midlertidigt på dagpenge, og så kommer de tilbage i beskæftigelse. Det vil sige, at vi letter skatten for alle – vi gør noget for alle. Hvad med at kigge på det høje skatte- og afgiftstryk, der er på borgeren derude? Dem ser jeg mere som en hest, vi kvæler. Kan ordføreren ikke også se, at de hårdtarbejdende mennesker derude også er heste, man ikke bare kan kvæle med flere skatter og afgifter for at give gode vilkår til de ledige?

Kl. 21:40

Formanden (Søren Gade):

Ordføreren.

Kl. 21:40

Karsten Hønge (SF):

Det var noget af en blandet ret, hvis der overhovedet var noget spørgsmål i det. Jeg fangede det i hvert fald ikke. Men jeg vil bare bekræfte, at skattepolitik er noget andet, og jeg ved ikke, om det er det, vi skal diskutere. Det, jeg insisterer på at diskutere, er Liberal Alliances forslag om at forringe vores dagpengesystem, og hvis man gør det, skal man ikke tro, at man bare kan isolere det til at ramme nogle lønmodtagere. Det, det gør, er, at det rykker ved fundamentet for det fleksible, det omstillingsparate, det dynamiske arbejdsmarked, vi har i både det private og det offentlige, nemlig det arbejdsmarked, som er gåsen, der lægger guldæggene til velfærdssamfundet. Man kan ikke gå ind og tage dele ud af sådan en motor som f.eks. at forringe dagpengesystemet og så regne med, at motoren kører videre, for det gør den ikke. Og et trygt dagpengesystem er en af de centrale dele af motoren på det fleksible arbejdsmarked, så det er helt hen i vejret og tro, at man kan gå ind her dramatisk, uden at det kaster en masse andre konsekvenser af sig. Vi har allerede set nogle af konsekvenserne, ved at de private lønforsikringer vokser, og på det her tidspunkt vil det føre til, at folk melder sig ud af a-kasserne, og dermed fjerner man en vigtig del af fundamentet for arbejdsmarkedet. Det er vist ikke gået helt op for Liberal Alliance, hvor alvorligt det er.

Kl. 21:41

Formanden (Søren Gade):

Fru Sólbjørg Jakobsen.

Kl. 21:41

Sólbjørg Jakobsen (LA):

Jeg er helt enig i, at vi skal bevare dagpengesystemet, og derfor har vi ikke foreslået at afskaffe det, men at halvere det til 1 år. Lad mig holde det til et lidt mere simpelt spørgsmål den her gang. Ordføreren nævner, at det vil kræve længere opsigelsesvarsel, altså ansættelsesvilkår, på baggrund af det her. Det sagde man, da man forkortede det fra uendeligt til 7 år. Man sagde det igen fra 7 til 5 år, igen fra 5 til 4 år, igen fra 4 til 2 år. Det er noget af det mest stabile statistik, du har kunnet trække siden 1985. Hvorfor tror man, at det lige pludselig er det her, der kommer til at vælte det hele?

Kl. 21:41

Formanden (Søren Gade):

Ordføreren.

Kl. 21:41

Karsten Hønge (SF):

Jeg har også hørt ordføreren sige det tidligere. Men man har jo netop øget opsigelsesvarslerne. Der bliver henvist til noget, der ville ske, men det er jo sket. Man har rent faktisk øget opsigelsesvarslerne. Men hvis ikke man tror på, at det er det, der sker i Danmark, er det jo noget med, hvornår man kommer til et punkt, hvor det hele kan være lige meget, hvis man forringer dagpengene så meget, at de falder i dækningsgrad i forhold til lønningerne. I dag er det 70 pct., der får det halveret, og man kan jo ikke fortsætte. Vi kan jo bare se ud i verden og se på andre lande, eksempelvis Frankrig, hvor der er et meget fastfrosset arbejdsmarked.

Kl. 21:42

Formanden (Søren Gade):

Hr. Kim Edberg Andersen, Nye Borgerlige.

Kl. 21:42

Kim Edberg Andersen (NB):

Først fangede ordføreren mig med den her rigtige historie om noget med dyrevelfærd, og jeg er jo dyrevelfærdsordfører, så jeg vil rigtig gerne vide, hvem det var, der sultede sin hest ihjel, for det skal vi da selvfølgelig have kigget på. Så da det var en historie fra det virkelige liv og ikke bare noget, ordføreren fandt på, tager vi lige den.

Så vil jeg egentlig gerne have ordføreren til lige at forklare mig det her med forsikringsdelen. Man forsikrer sig i forhold til flexicurity. Altså, jeg køber fuldstændig ind på, at flexicurity er en vigtig model, men er problemstillingen ikke der – det er måske det, ordføreren blander det sammen med – hvor det ikke er årrækken, men det, at det med udbetalingen er sådan, at man betaler en forsikringspræmie og så får betalt et større beløb, men stadig væk i de 2 år. Det var bare lige for at klarlægge, at det ikke er helt det samme; det var ikke pærer og bananer fra ordføreren.

Kl. 21:43

Formanden (Søren Gade):

Ordføreren.

Kl. 21:43

Karsten Hønge (SF):

Altså, hør nu her, vores dagpengesystem består af flere forskellige dele. Den består også af nogle særlige dimittendsatser, hvor jeg også mener, at man i dag kommer til at lege med ilden, fordi man ved at have så forringede dimittendsatser risikerer at klemme den pipeline til, som tilfører medlemmer ind i a-kasserne. Det er også en del af dagpengesystemet. En anden del af dagpengesystemet er jo den periode, hvor man kan være dækket. Nu laver vi et særligt system her pr. 1. januar, hvor man så hæver dagpengene i de første 3 måneder, hvis man har en særlig arbejdsmarkedstilknytning. Det er jo også en del af dagpengesystemet, og så er den periode, hvor man er sikret, en anden del.

Altså, dagpengesystemet består af flere forskellige enkeltelementer, og de hænger sammen i en samlet police, kan man kalde det, som på et tidspunkt kan blive så ringe, at folk ikke vælger at købe den police. Og en halvering af perioden vil da betyde noget for, om man synes, at det står mål med det, man betaler for det. Så det er den der sammensætning af flere forskellige enkeltdele, der giver det samlede dagpengesystem.

Kl. 21:44

Formanden (Søren Gade):

Hr. Kim Edberg Andersen.

Kl. 21:44

Kim Edberg Andersen (NB):

Det var nu, fordi ordføreren var sådan meget konsekvent, i forhold til at det med en halvering fra 2 til 1 år fik det til at dø. Men hvis vi nu siger, at arbejdsmarkedsbidraget i forvejen overfinansierer det her system voldsomt – det gør det jo lige nu, vi fik at vide før, at alt over 6 pct. var en overskudsforretning – kunne man så ikke sådan rent hypotetisk sige, at hvis man nu brugte de her 8 pct., altså hævede beløbet og så sænkede perioden, så er det ikke perioden, der er problemet, men pakken, sådan som ordføreren står og siger, altså at det ligesom er den samlede pakke. Så man kan sige, at der må være nogle forskellige greb, man kan tage, så det ikke er alfa og omega i forbindelse med hvert eneste greb.

Kl. 21:44

Formanden (Søren Gade):

Ordføreren.

Kl. 21:44

Karsten Hønge (SF):

Jamen det vil jeg ikke afvise at man kan. Man kan skrue dagpengesystemet sammen på forskellige måder, så hvis man halverer dagpengeperioden til 1 år, men til gengæld f.eks. hæver dagpengene med 5.000-10.000 kr. om måneden, så vil de to ting garanteret opveje hinanden i forhold til tilskyndelsen til at melde sig ind. Det er jo den samlede vurdering, lønmodtagerne laver, og det gælder også de selvstændige, i forhold til at melde sig ind i a-kasserne. Her ser man bare isoleret på at halvere det, og det ville være gift for systemet. Og derfor vil jeg bare gentage, at det her er et af de ringeste forslag, jeg har set i den her Folketingssal i lang tid.

Kl. 21:45

Formanden (Søren Gade):

Der er ikke flere korte bemærkninger, så vi siger tak til hr. Karsten Hønge. Og jeg byder nu velkommen til fru Charlotte Munch fra Danmarksdemokraterne.

Kl. 21:45

(Ordfører)

Charlotte Munch (DD):

Med forslaget foreslås det at halvere dagpengeperioden fra 2 til 1 år. Med halveringen af dagpengeperioden vil dagpengemodtagere stadig have 1 år til at finde et job. Ifølge forslagsstillerne er 1 år rigeligt med tid til at finde sig et job, særlig i en tid, hvor der er masser af ledige jobs.

I Danmarksdemokraterne anerkender vi behovet for arbejdsudbudsreformer, dog er det også vigtigt at slå fast, at dagpengeperioden på 2 år er et godt sikkerhedsnet for rigtig mange borgere og heldigvis noget, som mange aldrig får brug for.

Jeg kan frygte, at forslaget vil skabe en stor grad af usikkerhed blandt ledige og folk med løs tilknytning til arbejdsmarkedet. Derfor kan Danmarksdemokraterne ikke støtte forslaget.

Kl. 21:46

Formanden (Søren Gade):

Tak for det. Og der er ingen korte bemærkninger, så vi siger tak til fru Charlotte Munch, og jeg byder nu velkommen til fru Sólbjørg Jakobsen fra Liberal Alliance.

Kl. 21:47

(Ordfører for forslagsstillerne)

Sólbjørg Jakobsen (LA):

Tak for ordet. Folk i salen er yderst forvirrede, fordi jeg benytter mig af muligheden for selv at bestemme, om jeg vil på i starten, i midten eller i slutningen, og jeg sagde, at jeg nøjes med to gange, og i min nye tid har jeg det fint med at have lidt rutine på, og det er at vide, at jeg er efter  Danmarksdemokraterne. Det håber jeg at man kan leve med.

Vi har brug for reformer i Danmark for at skabe mere velstand. Der er måske forskellige måder, man har lyst til at gøre det på. Man kan kalde det her det værste forslag, Folketingssalen har set, fordi det ikke er ens eget, eller man kan prøve at se det fra hinandens perspektiver. Jeg plejer at foretrække det sidste, men sådan er vi forskellige.

Desværre har vi endnu ikke set meget til reformer fra regeringens side – vi kan håbe, det kommer – andet end at afskaffe storebededag, selvfølgelig. Det har man klaret. Bevares, man vil også afskaffe seniorpensionen – det står i min tale, men det blev jeg usikker på i dag – og så vil man skære 3 mia. kr. på jobcentrene. Det glæder jeg mig også til at se noget konkret på, og jeg håber, vi snart kommer i gang, for vi er alle sammen enige om, at der mangler reformer for at sikre det danske samfunds fremtid.

Liberal Alliance er et reformparti. Vi ved, at velstanden ikke skabes af politikerne, men derimod af de danskere, der går på arbejde, investerer og/eller starter egen virksomhed. Reformerne laver vi ikke for at redde velfærdsstaten, men fordi vi mener, at der er noget vigtigere på spil. Vi tager nemlig penge direkte op af lommerne på vores børn og børnebørn, når vi nægter at reformere Danmark og går glip af velstand i fremtiden. I vores optik skal vi starte en reformbølge ved at halvere dagpengeperioden fra 2 til 1 år. Det vil øge arbejdsudbuddet med 22.300 personer og give staten et provenu efter tilbageløb og adfærd på 6,7 mia. kr., hvis vi bruger Finansministeriet selv til at lave beregninger på det, og tak til ministeren for at åbne op til det store hus for at få lavet nogle grundige beregninger.

Provenuet vil vi bruge på at finansiere et fradrag i arbejdsmarkedsbidraget, og jeg var også glad for at høre fra hr. Kim Edberg Andersen, at Nye Borgerlige også er med på det. Det vil give lønmodtagere en skattelettelse på 2.400 kr. årligt. Pengene vil den enkelte borger kunne beholde selv og bruge på sin familie, og det gælder altså arbejdende folk, som kan risikere at blive ledige, og så kommer tilbage på arbejdsmarkedet og er lønmodtagere. Vi snakker om de samme mennesker her.

Jeg vil gerne understrege, at Liberal Alliance selvfølgelig har stor sympati for borgere, der mister deres job og er nødsaget til at gå på dagpenge for ikke at gå fra hus og hjem. Som sagt foreslår vi ikke at afskaffe dagpengene. Desværre har tal vist, at mange dagpengemodtagere pludselig kommer i beskæftigelse, når dagpengeperioden udløber og der derfor er udsigt til at stå uden dagpengeydelse. En høj månedlig ydelse er således medvirkende til, at dagpengemodtagere ikke, i hvert fald ikke dem alle sammen, udviser et incitament til at gøre deres allerbedste for at komme i beskæftigelse. Det er problematisk for de virksomheder, der i øjeblikket mangler arbejdskraft, men også for den enkelte. Det giver nemlig meget personlig værdi at gå på arbejde hver dag, se sine kollegaer og gøre nytte for sig selv og for andre.

Som nævnt foreslår vi at halvere dagpengeperioden. Vi ønsker ikke at afskaffe dagpengene. Det er en god løsning for vores arbejdsmarked, og det giver god fleksibilitet. Forslaget betyder også, at dagpengemodtagere stadig vil have et helt år til at finde sig et nyt job. 1 år er altså lang tid og heldigvis også rigeligt til de fleste i dag. I Liberal Alliance er vi klar til reformer. Vi skal videre for vores børn og for vores børnebørns skyld. Tak for ordet.

Kl. 21:50

Formanden (Søren Gade):

Tak for det. Og der er tre for korte bemærkninger. Først er det hr. Thomas Skriver Jensen, Socialdemokratiet.

Kl. 21:50

Thomas Skriver Jensen (S):

Tak for det, og tak for muligheden for at debattere vores dagpengesystem. Du kan godt, vi tror på dig, lad os nu tale danskerne op. Det var fantastiske paroler dengang for et halvt års tid siden, da Liberal Alliance var ved at være klar til at gå i valgkamp. Det var faktisk så gode paroler, at det var lige før, det overbeviste mig. Heldigvis lykkedes det ikke, og et eksempel på, hvorfor det var »heldigvis«, ser vi jo i dag. Altså, den tillid til danskerne varede desværre ikke længere end til første gang, vi skulle diskutere danskernes tryghed. Jeg tror helt grundlæggende på, at danske lønmodtagere gerne vil være en del af et arbejdsfællesskab og vil møde ind hver dag til nogle kollegaer og hyggelige samtaler og selvfølgelig også til et arbejde. Derfor skal mit spørgsmål bare være fuldstændig kort: Hvornår mistede Liberal Alliance den tillid til danskerne?

Kl. 21:51

Formanden (Søren Gade):

Ordføreren.

Kl. 21:51

Sólbjørg Jakobsen (LA):

Tusind tak for spørgsmålet. Ordføreren ville måske vide – hvis overbevisningen om at stemme på Liberal Alliance havde været lidt større dengang – at før man satte sit kryds ved sidste valg, var det en del af vores politik at halvere dagpengeperioden. Så det var den samme tro, vi havde dengang, som vi stadig har i dag, og de vælgere, der stemte på os, vidste faktisk, at det her forslag var en del af vores politik. Så jeg synes, det er spøjst, at ordføreren nævner det her, når ordføreren har været med i et parti, der har gennemført et forslag, som vælgerne ikke havde en jordisk chance for at vide at regeringen ville gennemføre.

Kl. 21:52

Formanden (Søren Gade):

Hr. Thomas Skriver Jensen.

Kl. 21:52

Thomas Skriver Jensen (S):

Tak. Det forslag har jo ikke så meget med i dag at gøre. Jeg får lyst til at spørge en lille smule mere ind til det her med tillid. Jeg forstår det simpelt hen ikke. Nu ved jeg, at ordføreren er superglad for tal og statistikker. Statistikkerne viser jo faktisk, at langt de fleste danskere faktisk ret hurtigt er i arbejde igen, efter de mister deres job. Og derfor vil jeg bare spørge igen: Hvorfor skal vi presse trygheden i dagpengesystemet ned i stedet for at have tillid til, at danskerne godt kunne tænke sig at være en del af et arbejdsfællesskab og bidrage til arbejdsmarkedet og dermed vores samfund?

Kl. 21:53

Formanden (Søren Gade):

Ordføreren.

Kl. 21:53

Sólbjørg Jakobsen (LA):

Jamen det vi har tillid til. Og vi kan også se, at langt de fleste kommer i job inden for 1 år. Men som sagt er der jo brug for ændringer i den måde, vi indretter velfærdssamfundet på. Det her er et af de forslag, der kan give allerstørst økonomisk og strukturel beskæftigelseseffekt overhovedet. Så det er et godt forslag, især fordi det jo kun rammer dem, som er ledige i over 1 år, og selv når man rammer den varighedsbegrænsning, har vi også et ekstra sikkerhedsnet, der står klar, hvis man står uden noget.

Kl. 21:53

Formanden (Søren Gade):

Hr. Pelle Dragsted, Enhedslisten.

Kl. 21:53

Pelle Dragsted (EL):

Jamen tak til ordføreren for at anerkende, at dem, der skaber værdierne i samfundet, er de lønmodtagere, der går på arbejde. Problemet er jo bare, at det her beslutningsforslag rammer dem med en mukkert lige i forhovedet. For altså, det er jo de mennesker, som vi ved står forrest og får en fyreseddel, når der rammer en økonomisk krise.

Så siger ordføreren: 1 år er meget. Kan ordføreren huske, hvor længe arbejdsløsheden forblev høj efter finanskrisen? Det var ikke 1 år, det var ikke 2 år, det var ikke 3 år, det var ikke 4 år. Det var 5 år, der gik, før vi overhovedet begyndte at nærme os noget, der bare lignede den beskæftigelse, vi havde inden. I den periode var der omkring 60.000 mennesker, som med den daværende dagpengeperiode røg ud på røv og albuer, undskyld, som røg ud på bagdel og albuer af dagpengesystemet. Mange af dem havde ingen forsørgelse.

Hvor mange ville være røget ud på ingen forsørgelse? Hvor mange flere af de her hårdtarbejdende lønmodtagere, som har betalt deres skat og deres dagpengebidrag, og som ordføreren anerkender skaber værdierne i samfundet, skulle have været straffet for den krise, hvis det stod til Liberal Alliance?

Kl. 21:54

Formanden (Søren Gade):

Ordføreren.

Kl. 21:54

Sólbjørg Jakobsen (LA):

Jeg tror ikke, der er nogen herinde, der ønsker at straffe nogen, der står i en svær situation. Det tror jeg virkelig ikke, og det tror jeg også ordføreren ved at selv Liberal Alliance ikke er interesseret i.

Men står man i en periode – f.eks. perioden, som ordføreren henviser til – hvor det er svært, hvor der er mange, der mister jobs, hvor der måske er nogle, der må gå ned i tid, er det altså ikke kun de ledige, der sidder stramt i det. Det er det ikke. Det kan også være folk i beskæftigelse, studerende eller elever; det kan være alle mulige.

At man skaber et skattesystem, som tilgodeser alle danskere, ser jeg både komme de ledige og også dem i arbejde til gode.

Kl. 21:55

Første næstformand (Leif Lahn Jensen):

Spørgeren.

Kl. 21:55

Pelle Dragsted (EL):

Altså, vi bliver nødt til at holde de her diskussioner adskilt. Det ville være rigtig fint at have et højere personfradrag. Jeg tror i øvrigt, det er beskæftigelsesfradraget, LA vil skrue på, men lad nu det ligge – det hjælper jo ikke de arbejdsløse, pensionisterne og andre så meget. Men lad os bare sige, at vi gerne vil have lavere skat. Det synes jeg er udmærket.

Det kunne vi f.eks. gøre ved at øge beskatningen på arbejdsfri indkomster; hvis vi holder så meget af at arbejde, hvorfor skal man så kunne tjene så mange arbejdsfri gevinster på boliggevinster eller på andre gevinster? Det kan vi sagtens diskutere. Det ændrer ikke ved, at nogle af de mennesker, når krisen rammer, vil blive ramt af arbejdsløshed og vil blive sendt ud i en meget ulykkelig økonomisk situation med det forslag, som Liberal Alliance fremsætter. Sådan er det for dem, der bliver ramt.

Kl. 21:56

Første næstformand (Leif Lahn Jensen):

Ja tak. Ordføreren.

Kl. 21:56

Sólbjørg Jakobsen (LA):

Vi stiller samfundet rigere ved at spare på offentlige udgifter, vi stiller samfundet rigere ved at øge beskæftigelsen, og det er da besynderligt, at man bliver ved med at snakke, som om vi afskaffer dagpengene.

Der er stadig et helt år. Det er langt mere, end hvad de fleste bruger, og det, man jo siger i forhold til hele vores dagpengeperiode, er, at det er en midlertidig erstatning for lønindkomst ved ufrivilligt tab af lønindkomst. Det er jo ikke en livsvarig forsørgelse, og det er det jo heller ikke længere. Nu er det kun 2 år, og altså, vi anbefaler, at det kommer ned til 1 år, ikke at afskaffe dagpengene.

Kl. 21:57

Første næstformand (Leif Lahn Jensen):

Så er det hr. Karsten Hønge.

Kl. 21:57

Karsten Hønge (SF):

Det er spin og fup og fiduser, når fru Sólbjørg Jakobsen påstår, at vi alle sammen bliver rigere og vi får et bedre samfund ved at forringe trygheden for ganske almindelige lønmodtagere. Reform, reform, reform siger fru Sólbjørg Jakobsen. Ja, det er rigtigt; reformer skal gå ud på at forbedre trygheden ved at forbedre eksempelvis dagpengene, sådan at vi fastholder, at vi har det fleksible og dynamiske arbejdsmarked – det, der er fundamentet for overhovedet at have den danske model, vi har skabt.

Det, man gør med det her forslag, er at gå ind og pille ved nogle af de centrale dele af det liv, som almindelig lønmodtager lever – det, som har givet os en høj grad af fleksibilitet, som bygger på tryghed, og som også gør Danmark til et af verdens bedste lande at drive virksomhed i.

Hvordan kan man nå frem til gennem spin og fup og fiduser, netop ved at ødelægge de dele, ved at gøre livet for almindelige mennesker fattigere og mere utrygt, at man så skulle blive mere velhavende?

Det her forslag vil være at hive dele ud af en motor og tro på, at den kører videre – det gør den ikke. Det her vil skabe et mere fastfrosset arbejdsmarked til ulempe for både lønmodtagere og arbejdsgivere.

Kl. 21:58

Første næstformand (Leif Lahn Jensen):

Ordføreren.

Kl. 21:58

Sólbjørg Jakobsen (LA):

Spørgsmålet er, hvordan man med spin og fiduser gør det her. Jeg gør det ud fra mine egne overbevisninger. Jeg går ud fra, hvad det er, jeg politisk tror på. Derfor kommer jeg ikke til at svare på, hvordan jeg kan gøre det her med spin og fiduser, for det er en fuldstændig disrespektfuldt måde at tage imod et forslag på, der faktisk bliver båret, ikke af spin og fiduser, men af, at vi tror på, at det her er den rigtige vej at gå. Vi tror, at det er den ansvarlige vej at gå.

Det er ikke at straffe lønmodtagere – det er jo lønmodtagere, som det her forslag kommer til gode. Det betyder, at bliver de ledige, kan de være ledige 1 år på dagpenge i stedet for 2 år, men det er jo lønmodtagere, der vinder på det her.

Kl. 21:58

Første næstformand (Leif Lahn Jensen):

Spørgeren.

Kl. 21:58

Karsten Hønge (SF):

Altså, fru Sólbjørg Jakobsen må simpelt hen finde sig i at blive sagt imod – det må man, når man står her i Folketingssalen. Det kan ikke nytte noget, at man står og spiller fornærmet over, at man får nogle andre holdninger præsenteret. Det er hele fidusen i at være i Folketinget. Find dig i det, lev med det.

Hør her, jeg kan forstå på det, at forslaget går ud på, at man skal have et større arbejdsudbud – det er det, som det her skulle bringe med sig. Så bliver man nødt til at forsure almindelige menneskers liv, så man kan få flere ind på arbejdsmarkedet. Hvad er så fru Sólbjørg Jakobsens forklaring på, at uden nogen reformer, som man kalder det, som forringer almindelige menneskers liv, har vi inden for de sidste 2 år fået 200.000 mennesker mere ind på arbejdsmarkedet – uden den her slags forslag?

Kl. 21:59

Første næstformand (Leif Lahn Jensen):

Ordføreren.

Kl. 21:59

Sólbjørg Jakobsen (LA):

Det er, fordi vi har haft en god vækst i samfundet. Det er da utroligt, at man tror, at det kun er, fordi man giver bedre vilkår til systemets instanser, at man kan få vækst og øget beskæftigelse. Det kan man altså også få, ved at vi har et fremragende erhvervsliv derude, der løfter det – der får skabt nogle arbejdspladser. Det er altså ikke kun ved at forbedre ledighedsperioden, at man kan give bedre vilkår for lønmodtagere. Det kan man også gøre ved at give bedre vilkår for lønmodtagere i job.

Kl. 22:00

Første næstformand (Leif Lahn Jensen):

Så siger vi tak til ordføreren. Er der en kort bemærkning mere? Ja, der er lige kommet en mere. Det beklager jeg. Værsgo til hr. Hans Andersen.

Kl. 22:00

Hans Andersen (V):

Tak, og jeg beklager, at jeg lige fik markeret lidt sent, men jeg havde egentlig bare lyst til at spørge ordføreren om et par ting. Hvor mange mennesker forventer ordføreren vil falde for, hvad skal man sige, den nye grænse, som Liberal Alliance lægger op til, altså 1 år? Hvor mange forventer ordføreren vil falde ud af det dagpengesystem, som Liberal Alliance her fremsætter forslag her om? Og det andet, jeg vil spørge om, er: Har Liberal Alliance nogen vurdering af, hvad beskæftigelseskravet skal være for at komme ind i sådan et dagpengesystem a la Liberal Alliances? Hvis den forsikringsperiode, vi taler om nu, skal gå fra 2 til 1 år, hvad skal beskæftigelseskravet så være?

Kl. 22:00

Første næstformand (Leif Lahn Jensen):

Ordføreren.

Kl. 22:01

Sólbjørg Jakobsen (LA):

Først og fremmest vil jeg sige, at vi ikke har lagt op til at ændre beskæftigelseskravet. I forhold til hvor mange der falder ud, var det også en udfordring, sidste gang både Liberal Alliance og Venstre var med til at halvere dagpengeperioden. Det er en krystalkugle, man kigger ind i, med hensyn til hvad der kommer til at ske. Det kan man lave mange forskellige beregninger af. Det, vi kan se, er, at det stadig væk, for hver gang man sænker dagpengeperioden, er en stor del, der kommer i job, lige før de falder for tidsgrænsen. Det, vi så også kan se, er, at for dem, som så rammer muren, for at sige det sådan, har en tredjedel inden for de 3 første måneder fået job, og de resterende er så afhængige af enten en ægtefælle eller et system. Men det har jeg ikke præcise beregninger af, og det håber jeg også vi kan få nogle svar på i udvalgsbehandlingen.

Kl. 22:01

Første næstformand (Leif Lahn Jensen):

Spørgeren.

Kl. 22:01

Hans Andersen (V):

Det vil sige, at Liberal Alliance fremsætter et forslag om at halvere dagpengeperioden fra 2 til 1 år uden at have nogen idéer om, for hvor mange mennesker det i givet fald ville betyde, at de ville ryge ud af dagpengesystemet? Det er rimelig markant at fremsætte sådan et forslag uden at vide, for hvor mange det her i givet fald vil betyde, at de vil ryge ud af dagpengesystemet og dermed skal have en anden ydelse. Og hvilken ydelse havde Liberal Alliance i givet fald forestillet sig at de mennesker, som ville ryge ud, skulle have?

Kl. 22:02

Første næstformand (Leif Lahn Jensen):

Ordføreren.

Kl. 22:02

Sólbjørg Jakobsen (LA):

Jamen det er jo ikke meget anderledes end tilbage i 2010. Dengang kunne man godt slynge et tal ud, som så også viste sig at være forkert. I forhold til hvad man falder tilbage på, er det det samme som for alle andre borgere. Hvis du har ret til en ydelse, har du ret til den ydelse, du har ret til. Det kan være, du har ret til kontanthjælp, og det kan være ret til en ressourceforløbsydelse. Der vil du være underlagt de samme betingelser som alle andre borgere i Danmark. Det er da klart, at det er umuligt at sige noget præcist, men vi kan tage udgangspunkt i de statistikker, der også er brugt i beregningerne.

Kl. 22:03

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Den næste ordfører er fru Helle Bonnesen fra Det Konservative Folkeparti.

Kl. 22:03

(Ordfører)

Helle Bonnesen (KF):

Liberal Alliance fremsætter forslag om at halvere dagpengeperioden fra 2 til 1 år. I en tid, hvor regeringen længe har talt om arbejdsmarkedsreformer, men hvor der ikke sket så meget endnu, så er det jo forfriskende, at vi nu får et forslag på bordet. For vi har brug for reformerne, og vi har brug for arbejdsudbuddet. Det tror jeg vi alle sammen er enige om. Så til en start skal der lyde en stor tak til Liberal Alliance for at rejse diskussionen. Der er ingen tvivl om, at det skal kunne betale sig at arbejde, og det giver god mening at diskutere det nu, hvor arbejdsløsheden er lav, og hvor vi har rigtig mange i arbejde.

Dagpengeperioden er blevet revideret masser af gange, og vi har kunnet læse og forstå, at fra at have været helt oppe på 16 år i det forrige årtusind, er den gået ned til 7 år og derefter 5 og så 4 år, og i 2010 gik vi så fra 4 til 2 år. Spørgsmålet er naturligvis: Hvad er den nedre grænse? Hvor er den rigtige balance? Derfor mener vi også, det kunne være sundt at se på en kvantificering af, hvor det rigtige snit ligger, så vi kunne tage beslutningen på et lidt mere faktabaseret grundlag.

En stor fordel ved det danske arbejdsmarked er, som flere andre også været inde på, at det er nemt at ansætte, og at det er nemt at bringe et samarbejde til ophør, hvis det ikke længere giver mening, i hvert fald i forhold til mange andre lande. Det giver den fleksibilitet, som gør, at vores arbejdsmarked hurtigt kan omstille sig. Det skulle vi nødig miste. Det skal samtidig modsvares af en ordning, hvor der så er ro på, hvis man står uden for arbejdsstyrken og er jobsøgende. Men spørgsmålet er naturligvis: Hvor balancerer det henne, og hvor lang tid skal den periode være?

Vi håber derfor, at vi kan bruge det her forslag som et springbræt til en diskussion af, hvilke modeller man måske kunne kigge på. Altså, skal vi have en overgangsmodel? Skal vi have en trappemodel? Skal vi have en konjunkturbestemt model uden at give køb på, at der skal være ro på, hvilket vi mener er essentielt? Eller skal man sætte perioden ned til 1 år, hvilket er en markant beslutning? Vi ser frem til at bearbejde det her og diskutere det mere, og det gælder både hovedforslaget og de potentielle modeller, der kan komme ind under det, og som helt naturligt vil springe ud af diskussionen, herunder hvad arbejdsudbuddet og finansieringen i den forbindelse vil være. Det glæder vi os til. Tak for ordet.

Kl. 22:06

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Pelle Dragsted fra Enhedslisten.

Kl. 22:06

(Ordfører)

Pelle Dragsted (EL):

Tak for det. Det her forslag er ærlig talt langt ude, for at sige det på dansk. Det er et frontalt angreb på de mennesker, de lønmodtagere, der med deres arbejde hver eneste dag skaber værdierne i det her samfund og bl.a. betaler for de bløde puder, som forslagsstilleren selv sidder og hygger sig i lige nu. Det er et angreb på deres tryghed og på deres frihed og på deres rettigheder.

I forslaget synes jeg der ligger en ubehagelig mistænkeliggørelse af mennesker, der rammes af arbejdsløshed. Når man læser bemærkningerne, er de gennemsyret af en idé om, at når folk er på dagpenge, er det, fordi de er dovne eller ikke gider arbejde, og det synes jeg er en mangel på respekt for danske lønmodtagere. Og det gør mig ærlig talt lidt fortørnet. For mennesker vælger ikke selv at blive arbejdsløse. Det er et vilkår i en kapitalistisk økonomi, at der er perioder med højkonjunktur, og der er perioder med lavkonjunktur, hvor arbejdsgiverne ikke har brug for al arbejdskraften og derfor sender en betydelig del af befolkningen ud i arbejdsløshed.

Da finanskrisen ramte, mistede 200.000 arbejdet. Under corona fik 40.000 en fyreseddel i løbet af ganske få måneder. Der er intet som helst retfærdigt i, at mennesker, der fuldstændig uforskyldt bliver ramt af arbejdsløshed på grund af økonomiens tilbagevendende nedture, skal tvinges ud i en økonomisk deroute. Og konsekvenserne af det her forslag er, at titusinder af danskere, der rammes af arbejdsløshed, vil falde ud af dagpengesystemet og miste hele deres indkomstgrundlag, næste gang en krise rammer.

Ordføreren har flere gange sagt, at jamen det er jo stadig væk 1 år. Der vil jo stadig væk være dagpenge 1 år. Det kan måske lyde af meget, men en normal lavkonjunktur varer altså 3-5 år. Det er 3-5 år, hvor der er langt, langt flere arbejdsløse, end der er ledige job.

Under finanskrisen var der som sagt 60.000, der røg ud af dagpengesystemet. Med Liberal Alliances forslag vil det tal, næste gang krisen rammer, være endnu højere. Endnu flere af de mennesker, som skaber velstanden i det her samfund, vil falde ud på ingen forsørgelse, selv om de i hele deres liv har arbejdet og betalt skat og a-kasse. 97 pct. af dem, der har dagpenge, kan ikke engang modtage kontanthjælp, hvis de ryger ud, fordi de f.eks. har en ægtefælle, der er i arbejde, eller har en ejerlejlighed eller et sommerhus eller lignende. De vil få 0 kr. i indtægt efter at have bidraget måske hele deres liv med dagpengekontingent, med skat. Det er dem, som kommer til at betale prisen.

Men der er en anden ting, som Liberal Alliance ser helt bort fra. Dagpenge er ikke en almisse. Den er et hovedelement i en social samfundskontrakt. Det er den ene af de to grundpiller i den højt besungne danske flexicuritymodel. Et værdigt dagpengesystem, et ordentligt dagpengesystem er, for at sige det enkelt, den betaling, som lønmodtagerne får for at acceptere, at danske arbejdsgivere kan hyre og fyre efter forgodtbefindende. I de fleste andre lande er lønmodtagere jo langt bedre beskyttet mod pludselig at stå på gaden uden arbejde. Der er lange opsigelsesvarsler, som giver tid til at finde nyt arbejde, og arbejdsgiverne medfinansierer mange steder arbejdsløshedsunderstøttelsen. Den slags er arbejdsgiverne i Danmark lykkeligt fri for. De kan fyre, som de vil, og bagefter overlade regningen for dagpengene til lønmodtagerne selv, som betaler via deres dagpengekontingent og til os alle sammen via skatten.

Det burde arbejdsgiverne i grunden udvise en dyb, dyb taknemlighed for. Men i stedet for har arbejdsgivernes organisationer desværre i årevis arbejdet for at undergrave dagpengesystemet, og desværre med succes. Med hjælp fra både højreorienterede og socialdemokratiske regeringer er dagpengeperioden forkortet, og det er gjort sværere at genoptjene retten til dagpenge. Og sidst, men ikke mindst er dagpengedækningen blevet massivt udhulet, så en gennemsnitlig lønmodtager nu mister over halvdelen af sin indtægt, når hun får en fyreseddel.

Det er faktisk tid til det modsatte af det her forslag. Det er på tide, at lønmodtagerne og deres organisationer siger stop og minder både politikere og arbejdsgivere om, at flexicurity er en kontrakt med to parter; at hvis arbejdsgiverne skal have frihed til at fyre, skal lønmodtagerne have værdighed og ordentlige vilkår, når vi rammes af arbejdsløshed; at det er noget for noget og ikke en badebillet til arbejdsgiverne.

Derfor er det her forslag et skridt i den fuldstændig forkerte retning. Det er skadeligt for lønmodtagerne, det er skadeligt for økonomien, og det er skadeligt for vores samfund.

Kl. 22:11

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Katrine Robsøe fra Radikale Venstre. Velkommen.

Kl. 22:11

(Ordfører)

Katrine Robsøe (RV):

Tak for det. Jamen det er jo altid dejligt her efter kl. 22 om aftenen at få lov til at diskutere lidt dagpenge. Så tak til Liberal Alliance for at have fremsat forslaget.

Vi i Radikale Venstre vil naturligvis også gerne være med til at diskutere, hvordan vi har et robust og stærkt, men også fleksibelt dagpengesystem, der rent faktisk er tidssvarende og griber en rigtigt, når man kommer til at stå uden et arbejde. Men vi ser måske ikke lige helt for os, at en halvering af dagpengeperioden er den rigtige løsning her. Jeg vil gerne kvittere for, at man faktisk kommer med forslag på reformer og kommer med idéer til, hvordan vi kan finde provenu til nogle andre ting, man gerne vil, men også få arbejdsudbud – det ved vi at vi har brug for. Vi ser måske mere, at det skal findes andre steder. Det er i hvert fald også, fordi vi mener, at det er vigtigt, at vi har en balance i vores system. Det er jo nogle gange bare også en politisk afvejning af, hvor den balance ligger, i forhold til hvor mange år vi skal have den her periode på for at have fleksibiliteten i vores arbejdsmarked og sikkerheden og trygheden for vores lønmodtagere, men også rent faktisk have incitamentet til at finde et arbejde af økonomiske årsager.

Derfor er vi fra Radikale Venstres side ikke for forslaget, men tak for debatten.

Kl. 22:13

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Peter Kofod fra Dansk Folkeparti. Velkommen.

Kl. 22:13

(Ordfører)

Peter Kofod (DF):

Tak for ordet, formand. Og tak til Liberal Alliance for, at vi kan diskutere det her nu. Det er jo meget relevant med en debat om, hvordan vi får flere danskere ud på arbejdsmarkedet. Forslagsstillerne foreslår at halvere dagpengeperioden fra 2 til 1 år, og at provenuet ved at gøre det skal bruges til et fradrag i arbejdsmarkedsbidraget på 48.000 kr. om året.

I Dansk Folkeparti mener vi ikke, at det er den rigtige vej at gå at skære i dagpengeperioden. Nogle vil givetvis komme hurtigere i job, men for andre vil det bare betyde, at man falder hurtigere ud af dagpengesystemet. Der er i forslaget desværre ikke noget bud på, hvor mange ekstra personer, der årligt vil falde ud af dagpengesystemet, ved at man halverer dagpengeperioden. Men det vel nok være en del. Det er i hvert fald vores frygt.

I Dansk Folkeparti vil vi ikke være med til at forringe vilkårene for danskere, der er blevet arbejdsløse, og som ikke bare sådan lige kan finde et nyt job – og det er jo tilfældet for nogle i dag. Vi har på det seneste kunnet læse historier om seniorer, der har svært ved at finde et nyt arbejde, hvis de mister jobbet i en sen alder. De søger mange jobs, men de kommer ikke til samtale. De vil altså ikke komme hurtigere i job af, at man skærer i dagpengeperioden. For der skal noget andet til, nemlig et opgør med den aldersdiskrimination, der finder sted. I Dansk Folkeparti vil vi ikke være med til at forringe vilkårene for eksempelvis seniorer, der bliver ledige.

Men der er også et andet problem med forslaget. I Danmark er vi jo stolte af og bryster os faktisk af den danske model. Et særligt kendetegn ved den er den særlige kombination af fleksibilitet og sikkerhed. Der er fleksibilitet for arbejdsgiverne i forhold til at kunne hyre og fyre arbejdskraft, og der er sikkerhed for arbejdstagerne i forhold til et socialt sikkerhedsnet, der kan gribe dem, hvis de bliver ledige. Med det her beslutningsforslag er man inde at pille ved den del, der handler om sikkerheden for arbejdstagerne. Man kunne jo frygte, at det ville blive mødt med krav for arbejdstagerne og mindre fleksibilitet for arbejdsgiverne, som ellers nyder godt af, at man kan afskedige forholdsvis enkelt i nedgangstider og siden ansætte igen. Det tror jeg sådan set ikke er hensigten med forslaget, men det kan jo blive konsekvensen, og det er altså uhensigtsmæssigt.

Så i Dansk Folkeparti kan vi ikke støtte beslutningsforslaget. Tak for ordet.

Kl. 22:16

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så har vi den sidste ordfører, hr. Kim Edberg Andersen fra Nye Borgerlige. Velkommen.

Kl. 22:16

(Ordfører)

Kim Edberg Andersen (NB):

Tak for det. Man skal altid huske at slutte med det bedste, og det gør vi jo så her kl. 22.15. I Nye Borgerlige er vi både for og imod, for som et parti, der faktisk køber ind på Liberal Alliances analyse af, at vi er i en situation, hvor hvis man skal ændre på dagpengesystemet, altså hvor lang tid man kan få dagpenge, så er det nu. Der er fuld beskæftigelse. Der er rigtig mange jobs, som ikke bliver taget derude. Vi har historier om mennesker, der føler, at de er lige lidt for højt uddannet til at tage helt almindelige jobs i vores jobcentre, og vi har en regering – nu og før – som bagefter står med røde ører og fugtige øjne og fortæller, at det kommer fuldstændig bag på dem, at der er nogle mennesker, der har fundet ud af at udnytte et dagpengesystem, som nok er blevet lige lovlig gavmildt i en tid med fuld beskæftigelse.

Men der er også nogle blinde vinkler i Liberal Alliances forslag, som vi bliver nødt til at forholde os til. For vi er jo ikke jordens hurtigste flok mennesker herinde i Folketinget til at ændre en lov, hvis der sker noget. Og hvis vi ændrer en lov nu, på grund af at der er fuld beskæftigelse, så man kun har 1 års dagpenge, kan jeg godt være bekymret for, om vi kan nå at ændre den tilbage, når den nuværende regerings politik kommer ud og vi får lidt arbejdsløshed og lidt lavkonjunktur, som jo nok er enden på det. Så kommer den almindelige dansker til at stå med håret i postkassen, fordi vi nok er knap så hurtige til at gøre vilkårene bedre igen.

Vi har stor forståelse for Liberal Alliances forslag. Jeg ville nok personligt have foretrukket et konjunkturafhængigt dagpengesystem, hvor man, når vi ramte en situation som nu, godt kunne komme ned på 1 år – det er jeg faktisk enig i – og hvor man så på de tidspunkter, når man har længere arbejdsløshed, måske skulle op og have 3 år. For det vil give mening i forhold til dem, som vi alle sammen har besunget herinde i dag: dem, der har brug for at kunne gå på dagpenge. Den her flexicuritymodel er ret beset grunden til, at vi har en strukturel økonomi lige nu, der ser godt ud. Der køber jeg jo ind på regeringens argumenter. Dagpengesystemet, vores flexicuritymodel, har nogle problemstillinger i forhold til kompensationsgraden. Det er der ikke så mange der snakker om i dag. Det var, fordi det ikke var sådan et forslag, der kom.

Så jeg køber ind på det, der står i Det Konservative Folkepartis mange gode bemærkninger om, hvordan man kan kigge på og snakke om dagpengesystemet. Det køber jeg ind på; i Nye Borgerlige har vi kæmpe sympati for det. Vi kommer nok til at stemme gult, for vi synes, at det er et ikke færdigarbejdet forslag om noget så indgribende som at ændre på, hvor længe man kan få dagpenge i Danmark. Men vi er slet ikke i tvivl om, at hvis Liberal Alliance lidt senere fremsætter et forslag som det her, som måske tager højde for det, kunne vi faktisk også godt finde på at stemme for det. Så vi stemmer gult lige nu, for vi kan godt lide idéen, men synes måske, den ikke er helt færdigarbejdet.

Kl. 22:19

Første næstformand (Leif Lahn Jensen):

Der er en enkelt kort bemærkning. Hr. Pelle Dragsted.

Kl. 22:19

Pelle Dragsted (EL):

Jeg startede med at blive så glad, for jeg opfatter jo Nye Borgerlige som et parti, der ligger langt, langt til højre, og alligevel hørte jeg nogle positive toner om vores dagpengesystem, som jo er en kæmpe fordel for danske arbejdsgivere, fordi de sådan set jo har friheden til bare skille sig af med arbejdskraft – have glæde af den, når de kan bruge den, og så ud af døren, når de ikke har brug for den længere. Og så er det sådan set os andre, dvs. lønmodtagerne, der gennem vores dagpengekontingent og skattebetaling selv finansierer det her. Men så hører jeg til sidst, at man vil stemme gult. Er det ikke sådan lidt nonchalant? Altså, har man respekt for, at danske lønmodtagere, der betaler deres skat, der arbejder hårdt, også skal have tryghed, når der er en krise, der rammer, som under finanskrisen, hvor 200.000 eller 250.000 mistede deres arbejde, eller er man sådan lidt i tvivl? Det er måske lidt okay, og derfor stemmer man gult; det er måske lidt okay, hvis de alligevel ryger ud af dagpengesystemet og ud på ingen forsørgelse, selv om de har knoklet og betalt deres skat hele livet.

Kl. 22:20

Første næstformand (Leif Lahn Jensen):

Værsgo.

Kl. 22:20

Kim Edberg Andersen (NB):

Nu skal hr. Pelle Dragsted lade være med at blive ideologisk over for mig, for det sagde jo faktisk at jeg har kæmpe respekt for, og derfor stemmer jeg gult. Jeg har også ret stor respekt for de skatteborgere, der i årevis nu har betalt 8 pct. i arbejdsmarkedsbidrag til et system, som burde være selvfinansierende, for ellers glemmer vi jo at give pengene tilbage. Derfor stemmer gult.

For jeg mener faktisk, at vi skal have et dagpengesystem, der holder folk lige nøjagtig længe nok til, at de kan komme på benene igen. Men det bekymrer mig, hr. Pelle Dragsted, når jeg kan læse historier om folk, der lige synes, at de altså er for fine til at have et job, at de skal have et eller andet, hvor de kan realisere sig selv, og så kan de udnytte at kunne gå på dagpenge i en længere periode. Den type mennesker, bliver jeg nødt til at sige, synes jeg personligt at vi bare skal have fundet, og så skal de have en dagpengeperiode, lige nøjagtig til dagen efter, de har sagt de her ting.

Det, der er problemet, hr. Pelle Dragsted, er, at vi skal sørge for at have et godt system, men vi skal også sørge for, at vi har et system, der er rimeligt over for de her mennesker, der rent faktisk tager de her jobs uden behov for at realisere sig selv, fordi de er gode borgerlige mennesker, der sætter en ære i at forsørge sig selv i stedet for at ligge andre til last.

Kl. 22:21

Første næstformand (Leif Lahn Jensen):

Spørgeren.

Kl. 22:21

Pelle Dragsted (EL):

Jeg tror, mange lønmodtagere gerne vil have sig frabedt at blive kaldt gode borgerlige mennesker, men lad det ligge. Selvfølgelig skal man tage et arbejde, når man er på dagpenge. Det er jo sådan, reglerne er. Sådan er det også i dag. Siger man nej til anvist arbejde, har man fra dagen efter ikke ret til dagpenge, heldigvis da for det.

Men det, der er problemet her, er jo at vi har lange perioder, hvor der er færre jobs, end der er mennesker, der gerne vil arbejde. Det er derfor, vi har et dagpengesystem. Og de perioder er længere end et år. Så hvordan kan det overhovedet være inde på lystavlen hos Nye Borgerlige at ville straffe de der er hårdtarbejdende danskere, som ordføreren selv taler om er dem, der skal betale prisen, når der rammer en økonomisk krise?

Kl. 22:22

Første næstformand (Leif Lahn Jensen):

Ordføreren.

Kl. 22:22

Kim Edberg Andersen (NB):

Der skal vi så igen gå tilbage til det der trafiklys, hvor jeg sagde gult, for jeg sagde, at der var rigtig mange gode takter i det her. Og vi bliver også nødt til at sige, hr. Pelle Dragsted, at der jo er tæt på at være lige så mange ledige jobs, som der er folk, der mangler jobs, og det er jo forholdene i jernindustrien lige nu. Vi er på et tidspunkt og i en situation nu, hvor vi, hvis man nogen sinde skal diskutere at indføre en trappemodel, indføre en konjunkturbestemt model, hvor vi ret beset har nogle mennesker, som vi er alle sammen i blå blok sagt at vi ikke kan forstå – f.eks. ikkevestlige indvandrere – kan få lov til at rende rundt til evig tid uden at skulle bidrage. Og så får vi en eller anden sang fra venstrefløjen om, at lige om lidt skal de til at bidrage i 37 timer. Så hør nu her, det her er fair nok, men det ikke færdigbearbejdet.

Kl. 22:23

Første næstformand (Leif Lahn Jensen):

Tak. Hr. Thomas Skriver Jensen.

Kl. 22:23

Thomas Skriver Jensen (S):

Tak for det. Jeg føler mig simpelt hen nødt til at tage ordet, og det er, fordi mit socialdemokratiske hjerte simpelt hen lige hopper en gang, når en borgerlig ordfører begynder at tale om kompensationsgrad. Så det er et rent og skært forståelsesspørgsmål herfra: Mener Nye Borgerlige, der er behov for at styrke kompensationsgraden i dagpengesystemet, og i så fald, hvor meget af lønnen skal dagpengesystemet dække?

Kl. 22:23

Første næstformand (Leif Lahn Jensen):

Ordføreren.

Kl. 22:23

Kim Edberg Andersen (NB):

Nej, det er, fordi dengang jeg lærte om flexicurity, vidste jeg, at noget af det, der er interessant i det her, også er kompensationsgraden. Og der er slet ikke noget problem for mig i at sige, at kompensationsgraden betyder noget. Men man kan så også sige, at når vi har sagt, at det er en forsikringsmodel, kunne man jo også bede dem, der så betaler til en dagpengemodel, så betale det, det koster, for det er jo det, de gør nu, når de så går ud og selvforsikrer ved siden af. Så betaler de det, det koster, for at få den kompensation, de gerne vil have. Så kunne man jo hæve det, de betalte til deres dagpengeforsikring, så de rent faktisk betalte det hele, og så var det jo en forsikringsordning. Men det er det ikke lige nu, og lige nu bliver den også betalt af alle dem, der ikke er med i dagpengesystemet.

Kl. 22:24

Første næstformand (Leif Lahn Jensen):

Spørgeren.

Kl. 22:24

Thomas Skriver Jensen (S):

Tak for det. Jeg prøver igen: Så Nye Borgerliges ordfører mener, at der er et problem med kompensationsgraden i dagpengesystemet i dag, og at vi er nødt til at gå ind og styrke den. Når eksempelvis en elektriker har en kompensationsgrad på langt under 50 pct., mener Nye Borgerlige, at det er vi nødt til at gøre noget ved, for det kan vi simpelt hen ikke være bekendt over for danske lønmodtagere.

Kl. 22:24

Første næstformand (Leif Lahn Jensen):

Ordføreren.

Kl. 22:24

Kim Edberg Andersen (NB):

Nej, det mener Nye Borgerlige ikke, for Nye Borgerliges medlem nævner bare fakta for dig, nemlig at hvis man siger, hvad flexicurity går ud på, så er det dybest set, at man har råd til at hyre og fyre, og det har vi hørt forklaringerne heroppe i dag. Det, Nye Borgerlige siger, er, at det også er o.k. at betale for sin egne forsikringspolicer. Og hvis man gerne vil kompenseres 100 pct., synes vi i Nye Borgerlige, at det er fint, at man har en privat forsikringsordning, som leverer det, som Socialdemokraterne så åbenbart har sovet lidt i timen med at få leveret, selv om de står og sælger varen som flexicurity.

Kl. 22:25

Første næstformand (Leif Lahn Jensen):

Vi siger tak til ordføreren. Der er ikke flere bemærkninger. Og så er det ordføreren for forslagsstillerne, fru Sólbjørg Jakobsen fra Liberal Alliance.

Kl. 22:25

(Ordfører for forslagsstillerne)

Sólbjørg Jakobsen (LA):

Tak til alle for drøftelsen. Det er meget tydeligt, at vi ikke er enige, men jeg fornemmer i hvert fald, især fra nogle partiers side, en lydhørhed over for nødvendigheden af at styrke Danmarks økonomi, og jeg hører også, at der er mulighed for at kunne styrke økonomien og samtidig sørge for, at der ikke er danskere, der bliver kastet ud i afgrunden alligevel. Jeg synes også, det er værd at bemærke, at der er rigtig mange, som snakker om, at nu kommer vi til at miste alle de fordele, der er på arbejdsmarkedet, men det handler om at træffe beslutninger med en vis risikovillighed. Man har sænket dagpengeperioden flere gange med mange partiers støtte her i salen – faktisk første gang af Socialdemokratiet selv – og man har aldrig set en mere stabil linje end efter det, men alligevel vurderer man, og det undrer mig, at det hele vil komme til at ramle fuldstændig, fordi perioden halveres ned til 1 år. Det er altså lidt utroligt, at man lige pludselig forventer, at det kommer til at vælte hele læsset, fordi vi kommer ned på 1 år.

Jeg håber virkelig for Danmarks bedste, at det her trods modstanden kommer til at være vejen frem, og at det bliver den nødvendige hårde beslutning, der bliver taget – ligesom sidste gang. For vi hører nu Socialdemokratiet og andre partier sige, at det ikke er, fordi de vil tilbage til 4 år, men dengang vi gik fra 4 til 2 år, var tonen praktisk talt den samme. Så jeg håber, at vi har fået sat skub i tingene i den rigtige retning og får truffet nogle hårde, men også vigtige beslutninger for vores alle sammens dejlige samfund. Tak for ordet.

Kl. 22:27

Første næstformand (Leif Lahn Jensen):

Der er et par enkelte korte bemærkninger, og den første er fra hr. Pelle Dragsted.

Kl. 22:27

Pelle Dragsted (EL):

Først vil jeg bare sige, at det her forslag ikke vil styrke den danske økonomi, men at det vil skade den. Det er bl.a. også derfor, at overvismanden advarer mod at forringe dagpengesystemet yderligere.

Der har også været nogle andre oplysninger undervejs, bl.a. om omkostningerne ved dagpengesystemet. Hvis man læser det svar, som ordføreren henviste til, så står der jo f.eks., at man ikke fraregner de besparelser, man har på, at folk ikke er på kontanthjælp, og der ligger på den baggrund også en anden udregning, der viser, at dagpengesystemet er en kæmpe overskudsforretning for staten. Endelig er der meget, meget stor tvivl om, hvorvidt der overhovedet er den arbejdsudbudseffekt af det her, særlig hvis man kigger på den samlede effekt af det at ændre dagpengesystemet. For der kan ske så mange andre ting, som kan forringe arbejdsudbuddet, hvis man ikke kigger på det. Så det er bare for at sige det.

Men mit spørgsmål er egentlig bare meget konkret, for jeg synes stadig, ordføreren skylder et svar på det. Når den næste finanskrise eller en anden krise rammer Danmark og arbejdsløsheden f.eks. stiger med 100.000 og den ligger 100.000 over det nuværende niveau i f.eks. 3 eller 4 år, hvad vil der så ske med de lønmodtagere, som har knoklet hele deres liv, som har betalt deres skat, og som mister deres job? Hvad vil der ske med dem efter det ene år på dagpenge, og hvad mener ordføreren om det?

Kl. 22:28

Første næstformand (Leif Lahn Jensen):

Ordføreren.

Kl. 22:28

Sólbjørg Jakobsen (LA):

Tak for spørgsmålet. Det er rigtigt, at beregningerne er meget svære, og at det på mange måder er uforudsigeligt, og at vi kun kan gøre vores allerbedste og kigge på tidligere erfaringer. Men vi tror i hvert fald, at det kommer til at øge beskæftigelsen markant, og det er der også mange beregninger der viser.

I forhold til hvad der skal ske for folk, der rammer det år, kan vi jo se, at de fleste heldigvis kommer i job inden for et år. Det her er en forsikringsordning, som giver den fleksibilitet til arbejdsmarkedet, som vi er rigtig glade for, og som ligger oven i det sikkerhedsnet, som vi har til dem, som ikke kan forsørge sig selv. Det er noget, man kan tilmelde sig for at stå med en større ydelse, end man ellers ville gøre, hvis man skulle falde tilbage, og som hr. Pelle Dragsted selv nævnte i sin tale, vil langt de fleste ikke være berettigede til det, og det vil ikke lige pludselig komme som et chok, altså at der nu er gået 1 år, men man vil have tiden til at vide, hvad man skal gøre, hvis man ikke når det. Det rammer mange folk i livet på mange forskellige måder. Det rammer også stadig dagpengemodtagere i dag.

Kl. 22:30

Første næstformand (Leif Lahn Jensen):

Spørgeren.

Kl. 22:30

Pelle Dragsted (EL):

Det, jeg synes at ordføreren stadig mangler at svare på, er jo det her med, at økonomien har konjunkturer, og at der er lange perioder, hvor arbejdsgiverne ikke har brug for al arbejdskraften. Det er ligesom en del af den måde, økonomien fungerer på, og i de perioder kan den enkelte arbejdsløse søge lige så tosset, man vil, uden at der kommer flere job af det. For der er de job, der er, i de perioder, og det er jo de arbejdsløse, som Liberal Alliance vil ramme med det her forslag, fordi der efter et år ikke er et job. Det er klart, at det i perioder med en højkonjunktur er nemmere at få et job, men der er ikke altid en højkonjunktur.

Så kan ordføreren ikke se, at der for de mennesker kun vil være ét alternativ, og det er at blive kastet ud på kontanthjælp? Og omkring 97 pct. vil slet ikke kunne modtage kontanthjælp. De står uden en indkomst.

Kl. 22:30

Første næstformand (Leif Lahn Jensen):

Ordføreren.

Kl. 22:30

Sólbjørg Jakobsen (LA):

Tak for spørgsmålet igen. Det er besynderligt at tro, at der, hver gang man rammer et punkt, hvor det er sådan, at staten ikke mere kan understøtte, så ikke er nogen chance på jorden. Det, som er godt ved at indføre det her forslag nu og ikke når konjunkturerne er meget værre, er, at folk så kan forberede sig. For så ved man, at man, hvis man bliver arbejdsløs, har et år, og hvordan det så skal være, og man kan indrette sig. Folk kan faktisk godt selv, og det tror vi faktisk på, og det er måske der, den manglende tillid er i forhold til kommentaren fra ordføreren, der sidder derovre.

Kl. 22:31

Første næstformand (Leif Lahn Jensen):

Så er den næste hr. Kim Edberg Andersen.

Kl. 22:31

Kim Edberg Andersen (NB):

Jeg vil bare gerne spørge ordføreren, om det virkelig kan passe, at hun simpelt hen har lavet et forslag, som bare er ude på at banke det danske arbejdsmarked tilbage til noget, der ligner Uganda, og som nærmest sørger for, at alle mennesker må gå fra hus og hjem. For den idé kan man godt få, når man sidder og hører på venstrefløjen lige nu, altså at det her er det frygteligste, nogen har hørt. Der var faktisk en, der sagde, at det var det værste, han nogen sinde havde hørt, og han virkede som en erfaren folketingspolitiker.

Så vil ordføreren ikke lige bekræfte over for mig, at det her er noget, som er sket tidligere, altså ikke det med, at det går fra 2 år til 1 år, men at det er nogle ting, der er blevet foreslået før, og at vi faktisk har haft en ret velfungerende arbejdsmarkedsmodel alligevel?

Kl. 22:32

Første næstformand (Leif Lahn Jensen):

Ordføreren.

Kl. 22:32

Sólbjørg Jakobsen (LA):

Tak for spørgsmålet, og tak for at påpege, at det nemlig præcis er sådan, forslaget er ment. Det er ikke ment sådan, at det skal banke ned på nogen, men det er et forslag, som skal styrke Danmark, det er et forslag, som giver øget beskæftigelse, og som sparer vores offentlige finanser for udgifter. Og det er ikke en afskaffelse af dagpengene, men det er for at sige, at folk har 1 år – et helt år – til at finde et job i stedet for 2 år.

Kl. 22:32

Første næstformand (Leif Lahn Jensen):

Spørgeren.

Kl. 22:32

Kim Edberg Andersen (NB):

Mit næste spørgsmål går jo på, at vi i hvert fald er nogle partier ovre i blå blok, som har sagt, at der selvfølgelig er nogle problemstillinger, men som også er villige til at sige, at vi nu står i en situation, hvor vi kan snakke om, hvordan det her bliver indrettet på en fornuftig måde, også i fremtiden. Jeg ved da i hvert fald, at både Konservative og Nye Borgerlige fra talerstolen har ytret, at de var interesserede i at tale modeller – og det kunne lige nu også bare være på et løst grundlag – sådan at vi kunne finde den gode model til det, når vi forhåbentlig får væltet den her regering. Men hørte ordføreren det også, og er det noget, som Liberal Alliance kunne være interesseret i?

Kl. 22:33

Første næstformand (Leif Lahn Jensen):

Ordføreren.

Kl. 22:33

Sólbjørg Jakobsen (LA):

Det er klart langt vigtigere for Liberal Alliance, at vi får lavet nogle reformer, som kan styrke Danmark. Det er ethundrede procent klart, og det vil også være meget vigtigere for Liberal Alliance, at vi kan finde en løsning, som vil kunne skabe et flertal, som vi vil kunne få igennem, så vi kan gøre en reel forskel. Det vil være langt vigtigere end at holde fast i, at det skal være lige præcis sådan, som vi mener det. Så vi vil da være meget åbne for forslag, der vil kunne bidrage til en stærkere dansk økonomi.

Kl. 22:33

Første næstformand (Leif Lahn Jensen):

Så er det hr. Jens Joel.

Kl. 22:33

Jens Joel (S):

Tak for det. Tak for debatten, og det er bare lige en kort kommentar. For nu brugte Liberal Alliances ordfører her i afslutningen en del krudt på at sige noget om, hvad Socialdemokratiet har sagt og ment. Og ja, det er rigtigt, at det for os handler om at skabe en balance, sådan at der både er en fleksibilitet og en sikkerhed på det danske arbejdsmarked, og det er også rigtigt, at vi tidligere har kæmpet imod forringelser af dagpengesystemet. Det står vi gerne på mål for. Vi mener jo faktisk, at det, der er brug for lige nu, er en styrkelse, og det er den, vi lægger op til at lave fra den 1. maj, hvor vi faktisk hæver dagpengesatsen i de første 3 måneder. Det mener vi vil bidrage til at ramme den her balance, og ikke det, som Liberal Alliance ønsker, nemlig at halvere dagpengeperioden. Så det er baggrunden for, at vi afviser det, og ikke så meget andet, uanset hvad ordføreren måtte mene.

Kl. 22:34

Første næstformand (Leif Lahn Jensen):

Ordføreren.

Kl. 22:34

Sólbjørg Jakobsen (LA):

Det er taget til efterretning. Klokken er 22.30, og ordføreren skal som liberal ikke kloge sig på socialdemokratisk politik – jeg er helt enig.

Kl. 22:34

Første næstformand (Leif Lahn Jensen):

Så fornemmer jeg, at der ikke er flere spørgsmål til ordføreren, og jeg siger tak til ordføreren. Tak til alle for en lang debat.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Beskæftigelsesudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 22:35

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, onsdag den 19. april 2023, kl. 13.00.

Jeg henviser til den dagsorden, der vil fremgå af Folketingets hjemmeside. Tak for i dag.

Mødet er hævet. (Kl. 22:35).
