

47. møde

Onsdag den 19. april 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af beslutningsforslag nr. B 44:

Forslag til folketingsbeslutning om at gøre det obligatorisk for danske finansielle institutioner at udarbejde og offentliggøre klimaplaner.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023).

3) 1. behandling af beslutningsforslag nr. B 45:

Forslag til folketingsbeslutning om forbud mod bankers udlån til fossile forretninger.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023).

4) 1. behandling af beslutningsforslag nr. B 92:

Forslag til folketingsbeslutning om afskaffelse af måltal og politik for kønssammensætningen i ledelser og bestyrelser.

Af Sólbjørg Jakobsen (LA) m.fl.

(Fremsættelse 17.03.2023).

1) Til udenrigsministeren af:

Trine Pertou Mach (EL)

Hvad er regeringens holdning til og reaktion på de voldsomme begivenheder i Jerusalem i sidste uge, konkret israelske soldaters brutale overgreb på palæstinensere i al-Aqsa-moskéen, og hvad påtænker ministeren at foretage sig politisk i forhold til den israelske regering og dens ansvar for at overholde international lov og respekt for palæstinensernes basale menneskerettigheder?

(Spm. nr. S 470).

2) Til indenrigs- og sundhedsministeren af:

Lotte Rod (RV)

Mener ministeren, at det er problematisk, at et stigende antal børn og unge tager psykofarmaka oven på coronanedlukningerne, og gør regeringen sig virkelig ikke nogen nye overvejelser om at give børn og unge anden hjælp end medicin?

(Spm. nr. S 369, skr. begr. (omtrykt)).

3) Til justitsministeren af:

Mette Thiesen (DF)

Vil ministeren i forlængelse af Politikens artikel »Forsvarsadvokat: Anklagedes retssikkerhed i voldtægtssager udhules i faretruende grad« udgivet den 2. februar 2023 sammenholdt med DR’s artikel »Rigsadvokaten slår fast: Samtykkeloven fungerer efter hensigten« udgivet den 17. marts 2023 tilkendegive, om ministeren er enig i Rigsadvokatens vurdering af, at samtykkeloven fungerer efter hensigten?

(Spm. nr. S 423 (omtrykt)).

4) Til justitsministeren af:

Mette Thiesen (DF)

Vil ministeren – i relation til overfaldsdrabet på den 42-årige i Frederikssund – tilkendegive, om ministeren finder et behov for at åbne en nærpolitistation i Frederikssund?

(Spm. nr. S 490, skr. begr.).

5) Til justitsministeren af:

Rosa Lund (EL)

Hvilke konsekvenser mener ministeren at Højesterets dom af 22. marts 2023 skal have for de danske børn, der sidder i al-Roj-fangelejren i Syrien?

(Spm. nr. S 445, skr. begr.).

6) Til justitsministeren af:

Steffen Larsen (LA)

Mener ministeren, at det går ud over lovkvaliteten, at Folketinget i dag bruger næsten 1 måned mindre på at færdigbehandle et lovforslag, end Folketinget gjorde i 2005, og hvad påtænker regeringen konkret at gøre for at sikre, at Folketinget har den fornødne tid til at behandle lovforslag grundigt?

(Spm. nr. S 483).

7) Til justitsministeren af:

Peter Skaarup (DD)

Er det ministerens holdning, at man ved at omlægge grænsekontrollen mod Tyskland og ophæve grænsekontrollen mod Sverige styrker Danmarks sikkerhed?

(Spm. nr. S 491, skr. begr.).

8) Til justitsministeren af:

Peter Kofod (DF)

Vil ministeren tilkendegive, hvorfor regeringen har til hensigt at svække grænsekontrollen?

(Spm. nr. S 492).

9) Til justitsministeren af:

Peter Kofod (DF)

Mener ministeren ikke, at regeringens beslutning om at svække grænsekontrollen er en omgåelse af forligsaftalen på området og går imod en fælles politisk forståelse af nødvendigheden af en stærk grænsekontrol?

(Spm. nr. S 494).

10) Til erhvervsministeren af:

Ole Birk Olesen (LA)

Mener ministeren, at administrationsomkostningernes størrelse sammenholdt med de faktiske lånebeløb i indefrysningsordningen for el og gas vidner om en tilstrækkelig nidkærhed med brugen af skattekroner i »Aftale om vinterhjælp«?

(Spm. nr. S 479 (omtrykt)).

11) Til social- og boligministeren af:

Reza Javid (EL)

Har ministeren til hensigt at genoptage arbejdet med indførelsen af en officiel fattigdomsgrænse i Danmark og i den forbindelse igangsætte initiativer for at mindske fattigdommen, herunder især børnefattigdommen?

(Spm. nr. S 486 (omtrykt)).

12) Til social- og boligministeren af:

Karsten Hønge (SF)

Mener ministeren, at det er en god idé at tilslutte sig den spanske regerings projekt om at tilbyde ukrainske børn at holde ferie i fred og ro i et EU-land, og mener ministeren, at Danmark bør tilslutte sig dette projekt? 

(Spm. nr. S 488, skr. begr. (omtrykt)).

13) Til udlændinge- og integrationsministeren af:

Pernille Vermund (NB)

Hvad tænker ministeren om det meget høje pres af migranter, der er ved Middelhavet, og har regeringen planer om at tage situationen alvorligt og stoppe den migrantkrise, som igen er under opsejling, før det er for sent?

(Spm. nr. S 478).

14) Til skatteministeren af:

Nick Zimmermann (DF)

Hvad er ministerens holdning til, at energibranchen udbetaler store bonusser til branchens ledere, hvor mediet Finans f.eks. har afsløret, hvordan chefen for tradingafdelingen i Energi Danmark og to ansatte har optjent bonusser for i omegnen af 250 mio. kr.?

(Spm. nr. S 465, skr. begr.).

15) Til skatteministeren af:

Mikkel Bjørn (DF)

Hvorfor er forældelsesfristen for inddrivelse af su-gæld kun 3 år i Danmark, hvilket potentielt kan føre til, at en betydelig gæld på 1,3 mia. kr. til danske skatteydere er endnu større, end hvad vi umiddelbart ved, og hvad vil ministeren gøre for at sikre, at den kolossale su-gæld fra udenlandske studerende bliver inddrevet på en mere effektiv måde og ikke forældes efter kun 3 år?

(Spm. nr. S 493).

16) Til skatteministeren af:

Mikkel Bjørn (DF)

Hvordan vil ministeren sikre, at udenlandske studerende, der modtager su i Danmark, har et incitament til at betale tilbage på deres gæld frem for at undlade at betale og vente på, at den forældes efter 3 år, og hvad vil ministeren gøre for at forhindre, at udlændinge undlader at betale tilbage på deres su-gæld ved at gemme sig eller rejse ud af landet i 3 år og dermed unddrage sig betaling?

(Spm. nr. S 495).

17) Til ministeren for landdistrikter af:

Susie Jessen (DD)

Hvad vil ministeren gøre for at sikre sig, at den grønne omstilling og de store ambitioner med opsætning af mange vindmøller og solceller i de kommende år ikke vil skabe dårlige levevilkår for folk bosat på landet?

(Spm. nr. S 431 (omtrykt)).

18) Til transportministeren af:

Kenneth Fredslund Petersen (DD)

Er regeringen enig med ministerens partikollega Kim Valentin, når han på Twitter den  9. april 2023 skriver: »Vi burde overveje UBER igen... ellers vil landdistrikterne blive svære at bo i!«?

(Spm. nr. S 481).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Børne- og undervisningsministeren (Mattias Tesfaye):

Lovforslag nr. L 109 (Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.)).

Beskæftigelsesministeren (Ane Halsboe-Jørgensen):

Lovforslag nr. L 110 (Forslag til lov om ændring af lov om en aktiv beskæftigelsesindsats. (Genindførelse af ret til uddannelse for personer, der har arbejdet i minkerhvervet eller følgeerhverv, inden for en pulje i 2023)).

Transportministeren (Thomas Danielsen):

Lovforslag nr. L 111 (Forslag til lov om ændring af lov om godskørsel. (Gennemførelse af ændring af udlejningsdirektivet)).

Titlerne på de anmeldte sager vil fremgå af www.folketingstidende.dk (jf. ovenfor).

Medlemmer af Folketinget Pia Kjærsgaard (DF) m.fl. har meddelt mig, at de ønsker at tage følgende beslutningsforslag tilbage:

Forslag til folketingsbeslutning om at forbyde privatpersoners affyring af fyrværkeri på andre tidspunkter end nytårsaften og indskrænke tidsrummet for tilladt køb og salg af fyrværkeri.

(Beslutningsforslag nr. B 20).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:01

Formanden (Søren Gade):

Det første spørgsmål er til udenrigsministeren af Trine Pertou Mach fra Enhedslisten.

Kl. 13:01

Spm. nr. S 470

1) Til udenrigsministeren af:

Trine Pertou Mach (EL):

Hvad er regeringens holdning til og reaktion på de voldsomme begivenheder i Jerusalem i sidste uge, konkret israelske soldaters brutale overgreb på palæstinensere i al-Aqsa-moskéen, og hvad påtænker ministeren at foretage sig politisk i forhold til den israelske regering og dens ansvar for at overholde international lov og respekt for palæstinensernes basale menneskerettigheder?

Formanden (Søren Gade):

Jeg giver nu ordet til fru Trine Pertou Mach. Værsgo.

Kl. 13:01

Trine Pertou Mach (EL):

Tak. Spørgsmålet lyder: Hvad er regeringens holdning til og reaktion på de voldsomme begivenheder i Jerusalem i sidste uge, altså i påskeugen for nu at præcisere det, konkret de israelske soldaters brutale overgreb på palæstinensere i al-Aqsa-moskéen, og hvad påtænker ministeren at foretage sig politisk i forhold til den israelske regering og dens ansvar for at overholde international lov og respekt for palæstinensernes basale menneskerettigheder?

Kl. 13:01

Formanden (Søren Gade):

Udenrigsministeren.

Kl. 13:01

Udenrigsministeren (Lars Løkke Rasmussen):

Tak for det. Lad mig starte med at sige, at jeg og dermed jo også regeringen deler bekymringen over situationen i Israel og Palæstina. Sammenfaldet mellem den muslimske ramadan og den jødiske påske har gjort situationen endnu mere anspændt. Og det er jo rigtigt, at der lige før påske – det var den 5. april – var voldsomme sammenstød i al-Aqsa-moskéen i Jerusalem, hvor israelsk politi slog endog meget hårdt ned på en gruppe palæstinensere, som ifølge Israel havde barrikaderet sig i moskéen med fyrværkeri, køller og sten. Der var voldsomme billeder derfra, og jeg noterer mig da faktisk også, at israelsk politi efterfølgende har erkendt, at man brugte for meget magt i den pågældende situation. Efterfølgende blev der jo så affyret et stort antal raketter mod Israel fra både Gaza og det sydlige Libanon, hvilket flere lande, herunder Danmark, har fordømt, og Israel reagerede efterfølgende med modangreb mod Hamas' faciliteter i Gaza og det sydlige Libanon.

I forhold til regeringens reaktion kan jeg sige, at jeg den 13. april havde en samtale med min israelske kollega, Eli Cohen, hvor jeg udtrykte bekymring over den seneste tids eskalering i Israel, i de besatte palæstinensiske områder og i det sydlige Libanon. Jeg fremhævede, at dette også gælder i forhold til det voldsomme sammenstød i al-Aqsa-moskéen, inklusive Israels ageren, og jeg gentog opfordringen til at udvise tilbageholdenhed og bidrage til at deeskalere situationen. I min samtale med den israelske udenrigsminister fremhævede jeg også behovet for at respektere den status quo, der gælder for de hellige steder, herunder al-Aqsa-moskéen. Trods de voldsomme sammenstød i al-Aqsa-moskéen i påsken er der trods alt heldigvis også grund til at huske på, at flere hundrede tusinder muslimer under ramadanen har haft mulighed for at besøge og bede i al-Aqsa-moskéen.

Vi har stor opmærksomhed på den her situation, og det er også derfor, jeg har reageret, som jeg har gjort, bilateralt, og det har vi så i øvrigt også gjort i et EU-spor.

Kl. 13:03

Formanden (Søren Gade):

Spørgeren.

Kl. 13:03

Trine Pertou Mach (EL):

Tak for det. Det, som af den israelske regering og det israelske militær bliver kaldt en håndtering af en situation, hvor der var palæstinensere, der havde barrikaderet sig med køller og fyrværkeri, var jo af andre udlagt som det, som i hvert fald i mine øjne formentlig er tættere på sandheden, nemlig at det var en række palæstinensere med israelsk pas, som befandt sig i moskéen for at bede, fordi det er en tradition, at man også gør det om natten under ramadanen. Og det var jo indtil flere på hinanden følgende, hvad kan man sige, brutale aktioner, som den israelske hær havde ind på området, som jo netop ikke er et israelsk myndighedsområde, men jo rent faktisk hører under det jordanske, hvad kan man sige, i forhold til at dømme og håndtere. Så ikke nok med, at man befinder sig med militær inde på et religiøst område, det er også et område, hvor man ikke har ret til at befinde sig militært. Og derudover er der en manipulation af, hvad det egentlig er, der er foregået.

Det er jo svært ikke at se det her i sammenhæng med noget, som udenrigsministeren og jeg jo også har diskuteret her på samme plads tidligere, nemlig det skifte af regering, der har været i Israel, hvor man har en temmelig højreradikal regering med direkte racistiske ministre og racistisk politik i forhold til det palæstinensiske mindretal i Israel, men også i forhold til palæstinenserne i de palæstinensiske områder. Det er også et land, som før det nuværende styre er blevet betegnet som en apartheidstat.

Spørgsmålet er selvfølgelig, om det ikke giver anledning til andet end samtaler. Jeg anerkender fuldt ud den samtale, ministeren har haft, men giver det ikke anledning til andet end samtaler? Altså, det er jo et ekstremt skifte i tilgangen til, hvordan man forholder sig til den palæstinensiske befolkning, som befinder sig ikke bare i eget land, men også i områderne ved siden af. Er der ikke grund til andet end kritisk dialog? Er der ikke grund til at bruge nogle af de instrumenter, man har, herunder i EU?

Kl. 13:06

Formanden (Søren Gade):

Ministeren.

Kl. 13:06

Udenrigsministeren (Lars Løkke Rasmussen):

Jamen der er ingen tvivl om, at den regering, der er kommet til i Israel – nu vælger befolkningerne jo deres egen regering, og det ligger trods alt uden for mit råderum at søge direkte indflydelse på det, og det er nok meget godt – er en regering, som er kommet med nogle meget bekymrende udmeldinger om at føre en særdeles aktiv bosættelsespolitik, og på andre punkter jo også en regering, som fører en politik, der kræver, at vi markerer noget, bl.a. omkring retsstatsreformer og andet.

Det rokker ikke ved, at Israel er en god ven og en allieret, og derfor er det rigtige sted at gøre det i den kritiske dialog.

Kl. 13:06

Formanden (Søren Gade):

Spørgeren.

Kl. 13:06

Trine Pertou Mach (EL):

Men den gode ven og allierede til staten Danmark er jo i øjeblikket regeret af en højreradikal regering med nogle aktører, der udviser synspunkter og ageren, som vi vanligvis fra dansk side ville tage skarpt afstand fra, og vi må genoverveje, om det er en ven eller i virkeligheden er en fjende af nogle af de værdier, vi står på. Og det er korrekt, at regeringen er valgt af den israelske befolkning, men i Danmark har ministeren som både repræsentant for regeringen, men jo også for befolkningen, en pligt til at stå fast på menneskerettigheder og folkeret.

Kl. 13:07

Formanden (Søren Gade):

Ministeren.

Kl. 13:07

Udenrigsministeren (Lars Løkke Rasmussen):

Det er jeg helt enig i. Den gode ven af Danmark, for nu at citere spørgeren, er jo så også et land, hvor folk kan gå på gaden og demonstrere, og det har de også gjort med effekt, altså bl.a. ved at nogle af de her lovforslag, der var, som kunne sætte spørgsmålstegn ved domstolenes uafhængighed, til en start er sat på pause. Så det er jo et demokrati.

Der er ingen tvivl om, at vi er bekymrede over noget af det, vi ser i Israel, og det bringer vi også op. Det er derfor, at jeg havde den her samtale den 13. april. Det er derfor, at EU's høje repræsentant tilsvarende har markeret Europas synspunkter.

Kl. 13:08

Formanden (Søren Gade):

Spørgeren for et sidste spørgsmål.

Kl. 13:08

Trine Pertou Mach (EL):

Da jeg sagde en ven af Danmark, citerede jeg udenrigsministeren. Pointen her er jo, om man kan diskutere, om Israel rent faktisk er et demokrati. De retsreformer, der er lagt op til, vil underminere demokratiske retsstatsprincipper og institutioner, ligesom det sker i Østeuropa i øjeblikket. Det at agere som en apartheidstat med et opdelt system for forskellige befolkningsgrupper er jo heller ikke særlig demokratisk.

Spørgsmålet er, udenrigsminister: Hvornår er nok i virkeligheden nok? Hvornår vil vi fra dansk side ikke længere blot føre kritisk dialog, men rent faktisk handle ud fra de principper, vi ellers fører vores politik på?

Kl. 13:08

Formanden (Søren Gade):

Udenrigsministeren for et afsluttende svar.

Kl. 13:08

Udenrigsministeren (Lars Løkke Rasmussen):

Altså, de retsreformer, der er foreslået af regeringen, og som også førte til forsvarsministerens afgang – han er så efterfølgende vendt tilbage – er jo ikke gennemført. Der er ikke nogen i Israel, der er i tvivl om, hvad man tænker om det, altså i Europa eller i Danmark, og det er jo, fordi vi har den kritiske dialog.

Kl. 13:09

Formanden (Søren Gade):

Tak for det. Det afslutter spørgsmålet, så vi siger tak til fru Trine Pertou Mach og udenrigsministeren.

Vi byder nu velkommen til indenrigs- og sundhedsministeren, som får et spørgsmål fra fru Lotte Rod.

Kl. 13:09

Spm. nr. S 369 (omtrykt)

2) Til indenrigs- og sundhedsministeren af:

Lotte Rod (RV):

Mener ministeren, at det er problematisk, at et stigende antal børn og unge tager psykofarmaka oven på coronanedlukningerne, og gør regeringen sig virkelig ikke nogen nye overvejelser om at give børn og unge anden hjælp end medicin?

Skriftlig begrundelse

Der henvises SUU alm. del – endeligt svar på spørgsmål nr. 167 (2022-23, 2. samling).

Formanden (Søren Gade):

Jeg giver nu ordet til fru Lotte Rod, Radikale Venstre. Værsgo.

Kl. 13:09

Lotte Rod (RV):

Tak for det. Mener ministeren, at det er problematisk, at et stigende antal børn og unge tager psykofarmaka oven på coronanedlukningerne, og gør regeringen sig virkelig ikke nogen nye overvejelser for at give børn og unge anden hjælp end medicin?

Kl. 13:09

Formanden (Søren Gade):

Ministeren.

Kl. 13:09

Indenrigs- og sundhedsministeren (Sophie Løhde):

Tak for det. Først vil jeg gerne anholde præmissen for hele det her spørgsmål, som går på, om regeringen virkelig ikke gør sig nogen nye overvejelser om at give børn og unge anden hjælp end medicin – altså, som om vi nogen sinde skulle have haft en holdning om, at medicin skal være eneste svar på hjælp til børn eller unge mennesker i Danmark.

Jeg synes, det er problematisk, at alt for mange børn og unge for den sags skyld har haft det dårligt i forbindelse med og under coronanedlukningerne. Det håber jeg virkelig ikke der er to holdninger til her i Folketinget. Når det er sagt, synes jeg, det er væsentligt at være opmærksom på, at der kan være mange årsager til, at vi generelt ser en stigning i antallet af nye brugere af medicin mod psykiske lidelser blandt børn og unge. Hen over en årrække har vi kunnet se, at vi jo generelt opsporer og udreder langt flere børn og unge med psykiske lidelser, børn og unge, der tidligere ikke fik den hjælp, de skulle have haft. Derfor er der også flere, der kommer i betragtning til medicinsk behandling.

Men vi skal selvfølgelig aldrig bruge mere medicin, end hvad der er fagligt velbegrundet; det er en lægelig vurdering, der afgør, om et barn eller et ungt menneske har brug for medicin som led i en behandling. Selvfølgelig skal vi have fokus på hele tiden at sikre, at den forebyggende indsats forbedres, så vi kan have fokus på, hvordan vi i virkeligheden også langt væk fra sundhedsvæsenet kan forhindre forværring af mistrivsel, tidlige symptomer på psykisk lidelse og dermed, at man overhovedet får behov for et behandlingsforløb med medicin.

Netop det er jo noget af det, som de helt nye, kommende lettilgængelige kommunale tilbud til børn og unge rundt i hele Danmark også skal kunne. Jeg ser frem til, at børn og unge i Danmark får mulighed for at kunne benytte de nye tilbud, som skal sikre tidlig udredning og lettere behandling ved mistrivsel og tidlige symptomer på psykiske lidelser.

Det er også værd at nævne, at der i psykiatrien allerede i dag er et generelt fokus på værdien af behandlingsunderstøttende aktivitetstilbud og andre behandlingsformer som supplement til den farmakologiske behandling og samtaleterapi. Det er jo aktivitetstilbud, der kan spænde over alt fra motionstilbud til kreative værksteder med ler, maling, syning, musik og sang, og man benytter sanserum som led i beroligende tiltag i forhold til bl.a. at anvende musikterapi, duftterapi, lysterapi. Tak for ordet.

Kl. 13:12

Formanden (Søren Gade):

Spørgeren.

Kl. 13:12

Lotte Rod (RV):

Jeg synes, det er helt vildt, at der er 37 pct. flere 12-17-årige, som nu får medicin, i forhold til under corona. Er ministeren enig med mig i, at det er helt vildt, og hvad er regeringens holdning til, at så mange flere børn og unge får psykofarmaka?

Kl. 13:12

Formanden (Søren Gade):

Ministeren.

Kl. 13:12

Indenrigs- og sundhedsministeren (Sophie Løhde):

Jeg synes, det er dybt bekymrende, at flere børn og unge mistrives, at flere børn og unge har behov for at komme i kontakt med sundhedsvæsenet og ultimativt den regionale psykiatri. Jeg tillader mig også blot at gøre spørgeren opmærksom på, at man også skal huske, at vi i dag er blevet langt bedre til at give nogle tilbud til nogle børn og unge, hvor alternativet tidligere var ingenting.

Når det er sagt, skal vi jo gøre, hvad vi kan for at sætte forebyggende ind, altså forhindre, at børn og unge overhovedet har behov for behandlingstilbud, hvad enten det foregår i regi af almen praksis eller i psykiatrien, for dermed også at sikre, at vi kan forebygge, at flere børn og unge får forværret den psykiske mistrivsel eksempelvis.

Kl. 13:13

Formanden (Søren Gade):

Spørgeren.

Kl. 13:13

Lotte Rod (RV):

Når jeg stiller det her spørgsmål i dag, er det, fordi jeg allerede har stillet et skriftligt spørgsmål om, hvad regeringen ville gøre, og fik svaret, der kun gik på de nye, lettilgængelige tilbud. Jeg synes, det er rigtig godt, at vi har aftalt dem, men vil regeringen ikke tage nye initiativer til at sætte ind, så børn og unge får anden hjælp end medicin?

Kl. 13:13

Formanden (Søren Gade):

Ministeren.

Kl. 13:13

Indenrigs- og sundhedsministeren (Sophie Løhde):

Jo, der bliver jo taget en række initiativer som led i den psykiatriaftale, som vi indgik kort før folketingsvalget, og som spørgerens parti også er en del af, og der har vi jo aftalt en række forskellige tilbud. Vi har også aftalt, i hvilken rækkefølge de forskellige tiltag skal implementeres. Det er hele den del, der vedrører psykiatrien, og det, der er udenfor, altså også i regi af PPR i forhold til de her lettilgængelige tilbud, som jeg fremhæver, i forhold til at der i dag ikke findes et lettilgængeligt tilbud for børn og unge, som har symptomer på lettere psykiske lidelser, eller som psykisk mistrives. Derudover er der jo alt det, der foregår og bliver taget initiativer til, og som ligger langt væk fra sundhedsvæsenet, men som også er rigtig vigtigt, når vi snakker forebyggende indsats, og som jeg ved min gode kollega børne- og undervisningsministeren har et meget stort fokus på, i forhold til hvilken betydning skolen, daginstitutioner, fritidsaktiviteter og nogle af alle de andre vigtige ting, som betyder rigtig meget i forhold til børn og unge, spiller.

Kl. 13:14

Formanden (Søren Gade):

Spørgeren for et afsluttende spørgsmål.

Kl. 13:14

Lotte Rod (RV):

Men hvilke helt konkrete nye tiltag vil regeringen tage for, at der ikke er så mange børn og unge, som kun får medicin som hjælp?

Kl. 13:15

Formanden (Søren Gade):

Ministeren for en afsluttende bemærkning.

Kl. 13:15

Indenrigs- og sundhedsministeren (Sophie Løhde):

Det er en lille smule pudsigt, at jeg skal sidde og redegøre for den politiske aftale, som spørgeren selv har været med til at indgå, og hvor vi også har aftalt, i hvilken rækkefølge vi skal implementere den. Vi havde faktisk en teknisk gennemgang i Folketingets Sundhedsudvalg i går, hvor vi netop sad og satte fokus på, hvad det er, vi har aftalt, hvad det er af det, der er faglige anbefalinger for det store oplæg til en national 10-årsplan, som Sundhedsstyrelsen og Socialstyrelsen har lavet til os, og som vi har bestilt, i forhold til vores ønske om at lave en 10-årsplan for psykiatrien. Der tager vi jo en række forskellige initiativer, også i forhold til forløbsbeskrivelser målrettet mod børn og unge, der er et andet initiativ, der er på den korte bane, og som vi har aftalt i fællesskab at starte ud med.

Kl. 13:15

Formanden (Søren Gade):

Det afslutter spørgsmålet. Vi siger tak til fru Lotte Rod og til indenrigs- og sundhedsministeren. Og så går vi videre til det tredje spørgsmål på dagsordenen og byder velkommen til justitsministeren. Jeg giver nu ordet til fru Mette Thiesen, Dansk Folkeparti.

Kl. 13:15

Spm. nr. S 423 (omtrykt)

3) Til justitsministeren af:

Mette Thiesen (DF):

Vil ministeren i forlængelse af Politikens artikel »Forsvarsadvokat: Anklagedes retssikkerhed i voldtægtssager udhules i faretruende grad« udgivet den 2. februar 2023 sammenholdt med DR’s artikel »Rigsadvokaten slår fast: Samtykkeloven fungerer efter hensigten« udgivet den 17. marts 2023 tilkendegive, om ministeren er enig i Rigsadvokatens vurdering af, at samtykkeloven fungerer efter hensigten?

Formanden (Søren Gade):

Værsgo.

Kl. 13:16

Mette Thiesen (DF):

Tusind tak. Vil ministeren i forlængelse af Politikens artikel »Forsvarsadvokat: Anklagedes retssikkerhed i voldtægtssager udhules i faretruende grad« udgivet den 2. februar 2023 sammenholdt med DR’s artikel »Rigsadvokaten slår fast: Samtykkeloven fungerer efter hensigten« udgivet den 17. marts 2023 tilkendegive, om ministeren er enig i Rigsadvokatens vurdering af, at samtykkeloven fungerer efter hensigten?

Kl. 13:16

Formanden (Søren Gade):

Ministeren.

Kl. 13:16

Justitsministeren (Peter Hummelgaard):

Tak for ordet. Og også tak til spørgeren for spørgsmålet. Den samtykkebaserede voldtægtsbestemmelse var et helt afgørende skridt for ligestillingen i Danmark. Retten til at bestemme over sin egen krop og til selv at beslutte, hvem man vil indlede et seksuelt forhold til, skal selvfølgelig være omdrejningspunktet for vores lovgivning, og det skal naturligvis også afspejles i straffelovens bestemmelser. Flere anmelder voldtægt, og vi ser også tegn på, at lovgivningen fører til flere domme. Det er positivt. Mit håb er, at det også på den længere bane vil føre til en varig kulturændring i samfundet, så vi i fremtiden vil se færre voldtægtssager.

Fordi der var tale om en nykriminalisering, blev den samtykkebaserede voldtægtsbestemmelse desuden udpeget som et anklagerfagligt fokusområde i januar 2021. Og Rigsadvokaten har siden da fulgt anvendelsen af bestemmelsen tæt for at belyse, hvordan den anvendes i praksis. Rigsadvokaten konkluderer bl.a., at der i retspraksis er sket en tilstrækkelig afklaring af bestemmelsens anvendelsesområde og rækkevidde. Det vil sige, at der er kommet klarhed over, hvornår en sag falder inden for det nykriminaliserede område. I den forbindelse fremhæver Rigsadvokaten, at gennemgangen af retspraksis viser, at hovedparten af voldtægtssagerne vedrører forhold, som også ville have været strafbare efter den tidligere voldtægtsbestemmelse. Rigsadvokaten konkluderer desuden, at bestemmelsen anvendes som forudsat i lovgivningen, herunder med hensyn til strafudmålingen.

Jeg har med tilfredshed noteret mig Rigsadvokatens konklusioner, men anvendelsen af den samtykkebaserede voldtægtsbestemmelse er selvsagt noget, Justitsministeriet følger interesseret med i.

Kl. 13:18

Formanden (Søren Gade):

Spørgeren.

Kl. 13:18

Mette Thiesen (DF):

Tusind tak for besvarelsen. I forhold til samtykkeloven drøfter man jo også i mange henseender rigtig meget det her med frivillighedskriterie eller samtykkekriterie – det kan jeg da huske, fra da vi behandlede den. Og grunden til, at jeg stiller det her spørgsmål, er, at der i hvert fald er blevet sået tvivl om, hvorvidt man ændrer på nogle ret grundlæggende principper i forhold til retssikkerhed med den her lovgivning.

Det, som der bliver nævnt i den her kronik af en forsvarsadvokat, er, og nu citerer jeg igen:

»Derfor er det problematisk, når vi indfører regler, som udfordrer helt grundlæggende principper i den danske retspleje, såsom uskyldighedsformodningen, princippet om bevisumiddelbarhed, offentlighedsprincippet og den tiltaltes adgang til at vælge sin egen forsvarer. Regler, som udgør helt centrale retsgarantier. Konsekvensen er, at risikoen for justitsmord forøges.«

Har ministeren en kommentar til det?

Den her forsvarsadvokat siger også, at i de her påstand mod påstand-sager er rettens vurdering af troværdigheden af forklaringer fra den forurettede og den tiltalte afgørende for sagens udfald, og han problematiserer, at retten kan fravælge at høre fra den ene part, altså fra den, hvad skal man sige, forudgående historik, der ligger for den ene part.

Så jeg kunne godt tænke mig at høre nogle svar fra ministeren, i forhold til om det også er noget, ministeren finder bekymrende.

Kl. 13:19

Formanden (Søren Gade):

Ministeren.

Kl. 13:19

Justitsministeren (Peter Hummelgaard):

Altså, først og fremmest vil jeg sige, at jeg mener det, når jeg siger, at Justitsministeriet og jeg som justitsminister selvfølgelig følger med i lovgivningens anvendelse.

Men når det er sagt, er man altså uskyldig, indtil det modsatte er bevist, og det har den samtykkebaserede voldtægtsbestemmelse ikke ændret på. Det er i alle straffesager anklagemyndigheden, der skal føre bevis for, at der er begået et strafbart forhold. Og i voldtægtssager betyder det, at anklagemyndigheden skal føre bevis for, at der ikke var samtykket i det pågældende samleje, og at det må have stået den tiltalte klart.

En del voldtægtssager kan være bevismæssigt vanskelige, da det i sidste ende kan handle om påstand mod påstand og rettens vurdering af troværdigheden af forklaringerne. Men det ændrer ikke på, at det er anklagemyndigheden, der skal løfte bevisbyrden, og enhver tvivl herom skal komme den tiltalte til gode.

Kl. 13:20

Formanden (Søren Gade):

Spørgeren.

Kl. 13:20

Mette Thiesen (DF):

Tak for svaret. Det er vi sådan set selvfølgelig fuldstændig enige om, for sådan må det jo være i et retssamfund. Grunden til, at jeg problematiserer det og stiller de her spørgsmål, er jo, at vi helst ikke skal lave lovgivning herinde, som ender med netop at rykke ved nogle af de her helt grundlæggende retssikkerhedsmæssige principper. Det, som den her forsvarsadvokat sådan set også anfører i den her kronik, er, at hun mener, at man udfordrer den tiltaltes retssikkerhed, fordi man med den nuværende lovgivning – altså samtykkelovgivningen – kan afskære forsvaret fra at føre bevis for, at den forurettede f.eks. er tidligere straffet for falsk forklaring ved retten, eller at vedkommende f.eks. lider af nogle vrangforestillinger eller noget andet, som kan være af relevans for sagen. Har ministeren et svar på, om ministeren finder det her bekymrende, eller er det noget, ministeren har lyst til at undersøge?

Kl. 13:21

Formanden (Søren Gade):

Ministeren.

Kl. 13:21

Justitsministeren (Peter Hummelgaard):

Jeg har også læst den pågældende kronik, og det følger af retsplejelovens § 185, stk. 1, at bevisførelse om et vidnes almindelige troværdighed, herunder et vidnes forstraffe og psykiske sygdomme, kun må finde sted på den måde og i den udstrækning, som retten bestemmer. Spørgsmål om, hvorvidt vidnet er under tiltale eller tidligere har været straffet, stilles og besvares skriftligt. Kun retten og parterne kan gøres bekendt med svaret. Den bestemmelse har til formål at sikre, at der kun kan fremlægges oplysning om et vidnes troværdighed, hvis bevisførelsen har reel betydning for vurderingen af troværdigheden af forurettedes forklaring. Men det kan altså anvendes, hvis retten beslutter det.

Kl. 13:22

Formanden (Søren Gade):

Spørgeren for sit afsluttende spørgsmål.

Kl. 13:22

Mette Thiesen (DF):

Så vil jeg simpelt hen afslutte med at gå lidt længere ned ad den her vej. Det, som den her forsvarsadvokat anfører, er, at man altså oplever – i hvert fald i højere grad ifølge hende – at man afskærer muligheden. Hvis der eksempelvis ligger anklager om falske påstande fra tidligere osv., så går man ind og siger, at det her ikke er noget, man vil have med i forhold til troværdigheden, fordi man mere har fokus på offeret i sagen, i forhold til at det måske vil være ydmygende eller andet for det offer. Og selv om det kan være utrolig forståeligt rent menneskeligt, at man vil gøre det, skal vi jo også sikre, at det ikke bliver brugt på en måde, hvor man, hvad skal man sige, i et eller andet misforstået hensyn måske ender med at sænke retssikkerheden for den tiltalte.

Kl. 13:23

Formanden (Søren Gade):

Ministeren for sin afsluttende bemærkning.

Kl. 13:23

Justitsministeren (Peter Hummelgaard):

Først og fremmest vil jeg endnu en gang sige, at selv om jeg udtrykker meget stor tilfredshed med indførelsen af den samtykkebaserede voldtægtsbestemmelse, lægger jeg i øvrigt også til grund, at den bliver anvendt, som den skal, ifølge Rigsadvokaten. Vi skal selvfølgelig følge med i den. Men derudover er de regler, vi har, både når det gælder anvendelsen af den paragraf, men i øvrigt også i voldtægtssager, faktisk noget, der er blevet indsat i retsplejeloven i 1981, som gør, at bevisførelse eksempelvis om et vidnes tidligere seksuelle adfærd kun må finde sted på den måde og i den udstrækning, som retten bestemmer. Det er selvfølgelig også for at beskytte den forurettede i bl.a. voldtægtssager.

Kl. 13:23

Formanden (Søren Gade):

Det afslutter spørgsmålet.

Vi går til spørgsmål nr. 4. Det er ligeledes til justitsministeren, og også denne gang er det af fru Mette Thiesen, Dansk Folkeparti.

Kl. 13:24

Spm. nr. S 490

4) Til justitsministeren af:

Mette Thiesen (DF):

Vil ministeren – i relation til overfaldsdrabet på den 42-årige i Frederikssund – tilkendegive, om ministeren finder et behov for at åbne en nærpolitistation i Frederikssund?

Skriftlig begrundelse

Der henvises til artiklen »Overfald blev til drabssag: 42-årig mand afgået ved døden« bragt den 10. april 2023 på tv2kosmopol.dk.

Formanden (Søren Gade):

Værsgo.

Kl. 13:24

Mette Thiesen (DF):

Tak, formand. Vil ministeren – i relation til overfaldsdrabet på den 42-årige i Frederikssund – tilkendegive, om ministeren finder et behov for at åbne en nærpolitistation i Frederikssund?

Kl. 13:24

Formanden (Søren Gade):

Ministeren.

Kl. 13:24

Justitsministeren (Peter Hummelgaard):

Tak for ordet. Først og fremmest vil jeg sige, at det har gjort et utrolig stort indtryk på mig at læse om den tragiske episode i Frederikssund. Og jeg vil også gerne sige meget klart, at det er en topprioritet for mig som justitsminister at arbejde for et samfund, hvor der er lige adgang til tryghed. Det skal være trygt at færdes i det offentlige rum, uanset om man befinder sig i Frederikssund, Fredericia eller på Frederiksberg, og det gælder naturligvis også i nattelivet. Og en vigtig puslespilsbrik i arbejdet med at sikre tryghed i samfundet, er politiets tilstedeværelse.

Derfor er det også positivt, at et bredt flertal i Folketinget, herunder spørgerens parti, med den seneste flerårsaftale for politiet og anklagemyndigheden har gennemført en nærhedsreform af politiet. Aftalen har bl.a. til formål at bringe politiet tættere på borgerne, og det handler om, at politiet skal være nærværende og langt mere til stede lokalt. Ressourcer og kompetencer skal i højere grad anvendes tæt på borgerne i politikredsene.

Som led i nærhedsreformen er det bl.a. aftalt at tilføre politiet flere lokalbetjente og beredskabspatruljer. De ekstra patruljer skal gøre det muligt for politiet at være mere til stede i aften- og nattetimerne på tidspunkter, hvor det lokale politi vurderer at behovet er størst. Der er desuden som led i aftalen blevet oprettet 20 nærpolitistationer. Dem besluttede vi i forligskredsen at placere i de 20 kommuner, hvor de i dag ligger.

Frederikssund Kommune var ikke blandt de kommuner, vi med flerårsaftalen tildelte en nærpolitistation, og det skyldes, at vi bl.a. lagde vægt på, hvilke kommuner der ikke havde en politistation eller en politistation med meget kort åbningstid. Og der ligger allerede i dag en lokalpolitistation i Frederikssund. Samtidig er der også til kommunen tilknyttet to dedikerede områdebetjente, som er med til at sikre nærhed og tryghed i området. Og jeg har sådan set tiltro til, at Nordsjællands Politi gør, hvad de kan for at sikre trygheden i Frederikssund og i politikredsen generelt, og at politikredsen løbende overvejer, om indsatsen kan styrkes eller optimeres. Tak for ordet.

Kl. 13:26

Formanden (Søren Gade):

Spørgeren.

Kl. 13:26

Mette Thiesen (DF):

Tusind tak. Ja, der ligger en station i Frederikssund, hvor man på udvalgte dage har åbent fra 9 til 13, og så er der de her to områdebetjente til et meget, meget stort område. For at være helt ærlig mener jeg og Dansk Folkeparti ikke, at der er kommet særlig meget godt ud af den centralisering, man i rigtig mange år har set, bl.a. i forhold til den tidligere politireform. Jeg tror, den var fra 2012, hvor man jo netop centraliserede rigtig, rigtig meget. Og det, man desværre gjorde ved nogle af de her reformer, var jo, at man nedlagde rigtig mange af de her lokale politistationer. Jeg er fuldstændig med på, at vi har taget et skridt i den rigtige retning i forhold til den her nærhedsreform. For det var også tiltrængt, og det var også tiltrængt at gå langt videre, men det er i hvert fald et skridt i den rigtige retning. Og jeg er også rigtig glad for, at man eksempelvis har lagt en nærstation i Nivå ved Islandshøjparken, hvor der, lad os bare sige det, virkelig også er behov for en generel genoprettelse af ro og orden.

Men det ændrer bare ikke på det faktum, at det her jo ikke er nok. Altså, det handler om en politistation, der har åbent på udvalgte dage fra 9 til 13, og 2 lokalbetjente til et meget stort område. Og når vi kan se de her ret voldsomme ting – der har været to voldelig overfald med døden til følge inden for det sidste godt et år i Frederikssund, og den generelle utryghed, det har skabt, at man har nedlagt det her lokalstationer – så kunne jeg godt tænke mig at høre ministeren, om ministeren sammen med Dansk Folkeparti, og forhåbentlig også regeringen, gerne vil gå videre end den nærhedsreform, man har lavet. Altså at man ikke siger, at det må eksempelvis Nordsjællands Politi selv løse, for de har jo også kun de ressourcer, de har, men at vi også herindefra politisk siger, at vi gerne vil gå langt videre og måske i virkeligheden gå så langt, at man faktisk genåbner, forhåbentlig, langt de fleste af de nærpolitistationer, som desværre er blevet lukket med den tidligere politireform.

Kl. 13:28

Formanden (Søren Gade):

Ministeren.

Kl. 13:28

Justitsministeren (Peter Hummelgaard):

Jeg vil starte med at erklære mig fuldstændig enig med spørgeren i den indledende betragtning om, at det har en kæmpestor betydning og en kæmpestor værdi, at borgere i et lokalområde har en oplevelse af, at politiet rent faktisk både er til stede – alle borgere skal kunne forvente, at politiet også kommer – men også oplever dem som en integreret del af hverdags- og nattelivet. Jeg er selv både valgt og opvokset på den sydlige del af Amager, hvor der i hvert fald også i en hel del år ikke har været en åbent tilgængelig nærpolitistation, indtil det blev besluttet som led i den sidste flerårsaftale. Så jeg vil bare starte med at erklære mig fuldstændig enig i vigtigheden af det, i hvert fald.

Kl. 13:29

Formanden (Søren Gade):

Spørgeren.

Kl. 13:29

Mette Thiesen (DF):

Tusind tak til ministeren. Vi har jo et rigtig dygtigt politi, og de gør, hvad de kan inden for de ressourcer, de har. Det er egentlig også derfor, jeg spurgte ind til, om ministeren og regeringen, ligesom vi gerne vil i Dansk Folkeparti, også vil være med til at gå endnu længere i den her nærhedsreform, altså så vi netop sikrer trygheden rundtomkring i Danmark. For der er ekstremt meget tryghed forbundet med, at man ser det lokale politi, man kender det lokale politi, og de også kender deres lus på gangen, hvis man kan sige det. Det betyder rigtig, rigtig meget. Vil ministeren gå videre end det, der allerede er besluttet?

Kl. 13:29

Formanden (Søren Gade):

Ministeren.

Kl. 13:29

Justitsministeren (Peter Hummelgaard):

Vi har i hvert fald en regering nu, der også klart i regeringsgrundlaget har tilkendegivet, at det der med at skabe nærhed overalt i vores velfærdssamfund er en meget, meget vigtig prioritet. Jeg tror ikke, jeg på nuværende tidspunkt her tør stå og love, at der ved næste flerårsaftale for politiet helt sikkert også kommer en nærpolitistation for Frederikssund, men jeg vil da i hvert fald meget klart sige, at jeg ikke er afvisende over for at videreudvikle den tanke, der ligger bag, at vi har fået politiet til at være væsentlig mere lokalt til stede rundtomkring. De historier fra Frederikssund, som spørgeren også indleder sit spørgsmål med, gør også et stort indtryk på mig, og det synes jeg må tages med i de diskussioner, der skal være videre frem.

Kl. 13:30

Formanden (Søren Gade):

Spørgeren for et afsluttende spørgsmål.

Kl. 13:30

Mette Thiesen (DF):

Tusind tak til ministeren for det. I Dansk Folkeparti har vi i hvert fald et ret dybtfølt ønske om, at man genindfører de her traditionelle lokalstationer rundtomkring i landet, at vi får nærbetjentene tilbage og flere af dem, og at man netop sikrer trygheden rundtomkring i Danmark, for der er rigtig, rigtig meget utryghed, og der er rigtig, rigtig meget at holde styr på rundtomkring. Så jeg håber egentlig bare, at ministeren også ved næste aftale, forhåbentlig også snart, vil kigge på, om vi ikke skal gå langt videre. Det vil vi i hvert fald gerne i Dansk Folkeparti.

Kl. 13:31

Formanden (Søren Gade):

Ministeren for en afsluttende bemærkning.

Kl. 13:31

Justitsministeren (Peter Hummelgaard):

Jeg takker meget for den meget konstruktive tilgang, og jeg glæder mig til at fortsætte drøftelserne både med spørgeren og spørgerens parti. Jeg vil også bare erklære mig enig i, at der er positive nyheder at finde både i den almindelige kriminalitetsudvikling og også i forhold til trygheden. Jeg tror, at det, vi bare skal være meget, meget opmærksomme på – som jeg også hører spørgeren være – er, at der er en meget stor ulighed i den tryghed, man oplever rundtomkring i forskellige geografiske dele af Danmark og sådan set også i forskellige boligområder inden for samme by. Og det synes jeg vi skal tage meget alvorligt, så det glæder jeg mig til at drøfte videre med ordføreren og ordførerens parti.

Kl. 13:31

Formanden (Søren Gade):

Det afslutter spørgsmålet. Vi siger tak til fru Mette Thiesen, Dansk Folkeparti.

Det næste spørgsmål, nr. 5, er ligeledes til justitsministeren, og jeg giver nu ordet til fru Rosa Lund fra Enhedslisten.

Kl. 13:31

Spm. nr. S 445

5) Til justitsministeren af:

Rosa Lund (EL):

Hvilke konsekvenser mener ministeren at Højesterets dom af 22. marts 2023 skal have for de danske børn, der sidder i al-Roj-fangelejren i Syrien?

Skriftlig begrundelse

Der henvises til artiklen »Højesteret: Ulovligt at fratage kvindes statsborgerskab« bragt den 22. marts 2023 på DR’s hjemmeside, hvori det beskrives, at Højesteret den 22. marts 2023 har afgjort, at Udlændinge- og Integrationsministeriets afgørelse om fratagelse af dansk statsborgerskab for en dansk-iransk kvinde var ugyldig. 

Formanden (Søren Gade):

Værsgo.

Kl. 13:32

Rosa Lund (EL):

Tak. Hvilke konsekvenser mener ministeren at Højesterets dom af 22. marts 2023 skal have for de danske børn, som sidder i al-Roj-fangelejren i Syrien?

Kl. 13:32

Formanden (Søren Gade):

Ministeren.

Kl. 13:32

Justitsministeren (Peter Hummelgaard):

Tak for ordet, og tak til spørgeren for spørgsmålet. Højesteret tog, som spørgeren jo refererer til, den 22. marts i år stilling til Udlændinge- og Integrationsministeriets afgørelse fra sommeren 2020 om fratagelse af dansk statsborgerskab fra en dansk-iransk kvinde, som er udrejst til Syrien. Højesterets afgørelse indebærer, at den pågældende kvinde igen har dansk statsborgerskab. Som opfølgning på højesteretsdommen meldte regeringen ud, at det – i lighed med den tidligere regerings linje – er regeringens udgangspunkt, at hun som dansk statsborger med børn i lejrene i det nordøstlige Syrien tilbydes evakuering til Danmark. De relevante myndigheder har igangsat arbejdet med at se nærmere på, hvordan og hvornår en evakuering af kvinden og hendes børn kan finde sted.

Jeg har ikke mulighed for at gå nærmere i detaljer om evakueringen, men jeg kan forsikre om, at sagen har myndighedernes fulde opmærksomhed. Når hun i givet fald kommer til Danmark, vil de danske myndigheder i videst muligt omfang stille hende til ansvar for hendes forbrydelser og søge hende retsforfulgt. Jeg kan oplyse, at Udlændinge- og Integrationsministeriet i 14 tilfælde har truffet afgørelse om administrativ fratagelse af dansk statsborgerskab, hvoraf to afgørelser er prøvet ved Højesteret. I den ene sag har Højesteret stadfæstet den administrative fratagelse af statsborgerskabet. Den anden sag er den, vi taler om i dag.

Udlændinge- og Integrationsministeriet er nu sammen med Kammeradvokaten i gang med at afdække, om og i givet fald hvilken betydning højesteretsdommen fra marts har i forhold til de øvrige sager, hvor personer administrativt er frataget deres danske statsborgerskab. Som udenrigsministeren også tidligere har oplyst, har regeringen ikke forholdt sig til alle spørgsmål i det omfattende regeringsgrundlag. Det gælder bl.a. regeringens generelle position i sagerne om børn og mødre i al-Roj-lejren i det nordøstlige Syrien. Det forventer jeg vil kunne ske snart. Tak for ordet.

Kl. 13:34

Formanden (Søren Gade):

Spørgeren.

Kl. 13:34

Rosa Lund (EL):

Tak for svaret. Jeg fristes til at spørge: Hvornår er »snart«? Der er jo her tale om nogle børn, som vokser op i en IS-fangelejr, hvor det burde være logisk for enhver at der ikke er nogen børn der skal vokse op. Derfor er mit spørgsmål jo også: Hvad har dommen af konsekvenser for alle børnene? For jeg har jo også godt læst dommen. Jeg har også set, hvad regeringen har sagt, og at man nu er gået i gang med at forberede den her evakuering. Men hvad med de børn, som ikke er omfattet af dommen?

Kl. 13:34

Formanden (Søren Gade):

Ministeren.

Kl. 13:34

Justitsministeren (Peter Hummelgaard):

Linjen i den her regering, ligesom det i øvrigt også var linjen i den tidligere regering, har jo sådan set hele tiden været helt klar: De børn, der stadig væk har et dansk statsborgerskab, som befinder sig i f.eks. al-Roj-lejren i Syrien, er velkomne i Danmark. Dem vil vi gerne tage imod. Dem vil vi gerne give mulighederne for at have en tryg opvækst. Men det er også klart – og det har vi også har sagt ganske utvetydigt – at de borgere, der har fået frataget deres danske statsborgerskab, fordi de har meldt sig under fjendens faner, har vi i udgangspunktet ikke set noget behov for at yde hverken beskyttelse eller hjælp.

Kl. 13:35

Formanden (Søren Gade):

Spørgeren.

Kl. 13:35

Rosa Lund (EL):

Skal jeg forstå det sådan, at når man nu så sætter en evakuering i gang af to af børnene, så kunne den evakuering i princippet også gælde for de sidste børn? Altså, hvis regeringen også er optaget af, at de her børn ikke skal vokse op i en IS-fangelejr – det er vi optaget af i Enhedslisten – ville det så ikke give mening, når man nu alligevel satte en evakuering gang, at evakuere børnene?

Kl. 13:35

Formanden (Søren Gade):

Ministeren.

Kl. 13:35

Justitsministeren (Peter Hummelgaard):

Som jeg nævnte i min indledende besvarelse, er man i gang med at forberede den praktiske del af evakueringen, så det kan jeg ikke sige noget nærmere om på nuværende tidspunkt. Men det er jo klart, at hvis de to andre mødre gav samtykke til, at deres børn, som stadig væk har deres danske statsborgerskab, tog til Danmark, så ville vi selvfølgelig tage bestik af det.

Kl. 13:36

Formanden (Søren Gade):

Spørgeren for sit afsluttende spørgsmål.

Kl. 13:36

Rosa Lund (EL):

Så vil jeg bare gerne bruge mit sidste spørgsmål på at spørge om, hvornår regeringen så har tænkt sig at tage stilling til, hvad der skal ske med de sidste børn. Jeg vil gerne minde justitsministeren om, at de her børn ikke har ret lang tid igen. Jeg tror desværre, det er et spørgsmål om tid, før et af de her børn mister livet. Så jeg vil gerne vide, hvornår regeringen tager en beslutning om det her.

Kl. 13:36

Formanden (Søren Gade):

Ministeren for sin afsluttende bemærkning.

Kl. 13:36

Justitsministeren (Peter Hummelgaard):

Jamen regeringen er sådan set ikke i tvivl om, hvad stillingen er, for så vidt angår børnene. Regeringen har til gengæld sagt, at de kvinder, som har fået frataget deres danske statsborgerskab, i udgangspunktet har vendt Denmark ryggen og derfor ikke er blevet tilbudt evakuering. Så er det klart, at der, som spørgeren selv indleder sit spørgsmål med, er en højesteretsdom, der skal tages in mente, og vi har selvfølgelig også hele tiden et øje på, også i lyset af regeringsgrundlaget, hvordan vi kan hjælpe de her børn på den bedst tænkelige måde. I udgangspunktet vil vi gerne hjælpe børnene, men indtil videre har det bare ikke været muligt bl.a. på grund af mødrenes manglende samtykke.

Kl. 13:37

Formanden (Søren Gade):

Tak for det. Det afslutter spørgsmålet. Vi siger tak til fru Rosa Lund fra Enhedslisten.

Det næste spørgsmål, nr. 6, er ligeledes til justitsministeren, og jeg byder velkommen til hr. Steffen Larsen, Liberal Alliance.

Kl. 13:37

Spm. nr. S 483

6) Til justitsministeren af:

Steffen Larsen (LA):

Mener ministeren, at det går ud over lovkvaliteten, at Folketinget i dag bruger næsten 1 måned mindre på at færdigbehandle et lovforslag, end Folketinget gjorde i 2005, og hvad påtænker regeringen konkret at gøre for at sikre, at Folketinget har den fornødne tid til at behandle lovforslag grundigt?

Formanden (Søren Gade):

Værsgo.

Kl. 13:37

Steffen Larsen (LA):

Mange tak, formand. Mener ministeren, at det går ud over lovkvaliteten, at Folketinget i dag bruger næsten 1 måned mindre på at færdigbehandle et lovforslag, end Folketinget gjorde i 2005, og hvad påtænker regeringen konkret at gøre for at sikre, at Folketinget har den fornødne tid til at behandle lovforslag grundigt?

Kl. 13:38

Formanden (Søren Gade):

Ministeren.

Kl. 13:38

Justitsministeren (Peter Hummelgaard):

Tak for ordet, og tak til spørgeren for spørgsmålet. Lad mig starte med at slå fast, at det er helt afgørende for regeringen, at der fremsættes og vedtages gennemarbejdede lovforslag til gavn for borgerne og virksomhederne. Der skal derfor ikke herske tvivl om, at det er regeringens ambition, at der skal være tilstrækkelig tid til grundige folketingsbehandlinger af lovforslag. Jeg mener derfor også, at hastebehandling af lovforslag som klar hovedregel bør undgås. Samtidig tror jeg, at vi alle kan blive enige om, at der kan opstå situationer, hvor der af den ene eller den anden grund er behov for at hastebehandle lovforslag.

Jeg har ligesom spørgeren bemærket, at CEPOS i sidste uge fremlagde en analyse, der viser, at den tid, Folketinget bruger på at behandle lovforslag over de seneste 20 år, er blevet markant kortere. Den tendens, analysen viser, tager regeringen alvorligt. Som jeg har været inde på, er det regeringens ambition at sikre tilstrækkelig tid til behandling af lovforslag, vel vidende at der kan være situationer, hvor der er behov for at undergive lovforslag en hurtigere behandling end ellers. Men som med så meget andet skal det ske i samspil med Folketinget, som tilrettelægger behandlingen af lovforslag, også når de er blevet fremsat af regeringen. Det gælder for tilrettelæggelsen af behandlingen af almindelige lovforslag, ligesom det gælder hastebehandling af lovforslag, der som bekendt kun kan ske, hvis tre fjerdedele af de stemmende i Folketinget stemmer for det.

Så lad mig afslutte med at understrege, at der er tale om en problemstilling, som regeringen ligesom Folketinget er opmærksom på, og lad mig gentage, at det er regeringens politik og ambition, at vi får sikret tilstrækkelig tid til folketingsbehandlinger af lovforslag, så vi får vedtaget så gennemarbejdede lovforslag som muligt. Tak for ordet.

Kl. 13:39

Formanden (Søren Gade):

Spørgeren.

Kl. 13:39

Steffen Larsen (LA):

Jo, jeg har bemærket, at der i regeringsgrundlaget står, at man gerne vil sænke hastigheden for at højne lovkvaliteten. Regeringen siger det, men de har jo sat farten endnu højere op på lovmøllen. Regeringen har også mål om mere kønslighed, men har kun 8 kvindelige ministre ud af 23 ministre, og regeringen vil arbejde bredt, men starter med at kræve opbakning til f.eks. afskaffelsen af store bededag for at forhandle forsvarsforlig og tromler generelt sine forslag igennem.

Er regeringens strategi at vedtage vidtløftige målsætninger for at brande sig og så bare droppe al handling på området? For lovgivningen går jo hurtigere.

Kl. 13:40

Formanden (Søren Gade):

Ministeren.

Kl. 13:40

Justitsministeren (Peter Hummelgaard):

Altså, jeg har umiddelbart svært ved at se, hvad sammenhængen er mellem kønsfordelingen internt i regeringen og så, i hvilken udstrækning der bliver hastebehandlet lovforslag.

Men når det er sagt, har regeringen en ambition om – selvfølgelig – at de lovforslag, der fremsættes for Folketinget, også kan gennemgå den grundige behandling, som ny lovgivning kræver.

Kl. 13:40

Formanden (Søren Gade):

Spørgeren.

Kl. 13:40

Steffen Larsen (LA):

Mange tak. Men altså, det, vi gør her i salen, har jo konsekvenser i virkeligheden. Og jeg siger »vi«, for mit eget parti stemmer jo også for ting, der hastes igennem, selv om vi faktisk burde diskutere, om vi ikke burde slå bremserne i. Der er mindre tid til høringssvar, der er mindre tid til at se på de fulde konsekvenser af lovgivningen, og der er mindre tid til at læse de mange hundrede sider igennem, som folketingsmedlemmer bombarderes med.

Én ting er, at jeg godt kan forstå, at det giver stress, men det gør jo også, at borgerne får mindre tillid til den lovgivning, der kommer, når de ikke kan følge med i, hvad det er, der sker. Gør det ikke generelt indtryk på ministeren og regeringen?

Kl. 13:41

Formanden (Søren Gade):

Ministeren.

Kl. 13:41

Justitsministeren (Peter Hummelgaard):

Jo, det gør da bestemt indtryk, men jeg tror altså også bare, man skal holde sig for øje, at der ikke er nogen, der har en selvstændig ambition om, at flest mulige lovforslag skal hastebehandles, tværtimod. Men der kan jo opstå situationer, som der f.eks. gjorde under coronapandemien – den største og mest omsiggribende pandemi på hele jordkloden siden den spanske syge – som nødvendiggør, at ting bliver hastebehandlet. Og igen med reference til Folketingets egne regler vil jeg sige, at lovforslag altså heller ikke kan hastebehandles, uden at tre fjerdedele af Folketingets medlemmer samtykker til det.

Kl. 13:42

Formanden (Søren Gade):

Spørgeren for et afsluttende spørgsmål.

Kl. 13:42

Steffen Larsen (LA):

Men hvordan vil ministeren så vække Folketingets tillid til, at regeringen faktisk ønsker et mindre omfang af hastelovgivning? For I har vel tænkt jer at overholde jeres egne målsætninger, eller skal der endnu en gang blot nedsættes en kommission? Og så kan man selvfølgelig sige, at kommissioner kan være en måde at sænke lovgivningshastigheden på – hvis man laver nok af dem, kommer der jo ingenting igennem, før kommissionerne er færdige med deres arbejde.

Men jeg vil gerne høre: Er der en vej til at få et mindre omfang af hastebehandling i Folketingssalen?

Kl. 13:42

Formanden (Søren Gade):

Ministeren for en afsluttende bemærkning.

Kl. 13:42

Justitsministeren (Peter Hummelgaard):

Regeringen har i hvert fald den meget klare ambition, at vi selvfølgelig vil gøre alt, hvad vi kan, for at skabe rammer, så Folketinget kan træffe beslutninger og lovgive bedst muligt efter den bedst tænkelige og mest grundige proces.

Kl. 13:43

Formanden (Søren Gade):

Tak for det. Det afsluttede spørgsmålet. Vi siger tak til hr. Steffen Larsen fra Liberal Alliance.

Vi går videre til spørgsmål nr. 7, som ligeledes er til justitsministeren. Og jeg byder nu velkommen til hr. Peter Skaarup, Danmarksdemokraterne.

Kl. 13:43

Spm. nr. S 491

7) Til justitsministeren af:

Peter Skaarup (DD):

Er det ministerens holdning, at man ved at omlægge grænsekontrollen mod Tyskland og ophæve grænsekontrollen mod Sverige styrker Danmarks sikkerhed?

Skriftlig begrundelse

Der henvises til Justitsministeriets pressemeddelelse »Regeringen omlægger grænsekontrollen mod Tyskland og ophæver grænsekontrollen mod Sverige. Samtidig styrkes politiindsatsen i Danmarks grænseområder« fra den 14. april 2023.

Formanden (Søren Gade):

Værsgo.

Kl. 13:43

Peter Skaarup (DD):

Tak for det. Jeg læser spørgsmålet op: Er det ministerens holdning, at man ved at omlægge grænsekontrollen mod Tyskland og ophæve grænsekontrollen mod Sverige styrker Danmarks sikkerhed?

Der henvises til den pressemeddelelse, der er udsendt.

Kl. 13:43

Formanden (Søren Gade):

Ministeren.

Kl. 13:43

Justitsministeren (Peter Hummelgaard):

Tak for spørgsmålet. Lad mig indlede med at sige, at for regeringen er det vigtigt, at indsatsen i vores grænseområder er stærk og robust. Samtidig skal indsatsen være til mindst mulig gene for ganske almindelige borgere, og det gælder altså ikke mindst pendlerne. Det er ekstremt vigtigt for regeringen, at vi slår ned på kriminalitet, der går på tværs af landegrænser, og at vi passer godt på hele Danmark. Det vil vi med den nye indsats i grænseområderne bl.a. gøre ved at sikre en øget overvågning af grænserne, der på sigt skal understøttes af øget brug af droner og nummerpladegenkendelse. Derudover vil der også blive iværksat etablering af en ny operativ enhed i politiet, som skal have særligt fokus på omrejsende kriminelle. Samtidig med at vi ændrer grænsekontrollen, styrker vi udlændingekontrollen i resten af landet.

Det er rigspolitiets vurdering, at den nye indsats dermed samlet set vil have en positiv effekt på bekæmpelsen af grænseoverskridende kriminalitet, så vi kommer altså til at bruge politiets ressourcer i grænseområderne mere effektivt, og det er godt for danskernes sikkerhed. Regeringen og myndighederne følger naturligvis situationen tæt, og regeringen er også klar til at øge grænsekontrollen på ny med meget kort varsel, hvis det skulle blive nødvendigt.

Kl. 13:44

Formanden (Søren Gade):

Spørgeren.

Kl. 13:45

Peter Skaarup (DD):

Tak til ministeren for besvarelsen. Hvis man ikke kendte meget mere til sagen, lød det, som ministeren sagde her, rigtig godt. Men spørgsmålet er bare, om det er så godt i virkeligheden, når det er, at regeringen drosler ned på indsatsen. Det er noget, som et af partierne i regeringen har hyldet og har sagt, at nu får danskerne mere frihed, og har slået meget til lyd for det. Det er bestemt ikke det, vi hører fra ministerens side her i Folketingssalen i dag, altså at danskerne får mere frihed ad den vej.

Men jeg kunne godt tænke mig at høre, om ministeren og regeringen anerkender, at der i øjeblikket simpelt hen ikke er styr på EU's ydre grænse. Vi ser rekordhøje asyltal, vi ser rekordhøje migrantantal, der kommer til Europa, og er det netop ikke derfor utrolig vigtigt, at vi fastholder grænsekontrollen, når vi står i den situation, vi står i i øjeblikket?

Kl. 13:46

Formanden (Søren Gade):

Ministeren.

Kl. 13:46

Justitsministeren (Peter Hummelgaard):

For det første er jeg fuldstændig enig med spørgeren, og jeg er også fuldstændig enig i præmissen for spørgsmålet, nemlig at vi ikke bare har store udfordringer, men at vi reelt har en kæmpestor krise ved EU's ydre grænser. Det er af samme årsag, at Italien har erklæret undtagelsestilstand, og det er jo bl.a. også derfor, at det er en af de væsentligste årsager til, at vi i Danmark har valgt at forlænge vores grænsekontrol mod Tyskland, og at en række andre lande mod syd også har forlænget deres respektive grænsekontrol.

Kl. 13:46

Formanden (Søren Gade):

Spørgeren.

Kl. 13:46

Peter Skaarup (DD):

Når ministeren anerkender, at der er et problem med EU's ydre grænser og det store antal migranter, der kommer til Europa, kunne jeg godt tænke mig at høre ministeren mere præcist fortælle Folketinget, hvor meget mindre mandskab det så er, man vil afsætte ved selve grænsekontrollen. For sådan som jeg har forstået det, vil der være færre politifolk på selve grænsen til Tyskland, og man vil helt fjerne den kontrol, der er til Sverige i dag.

Kl. 13:47

Formanden (Søren Gade):

Ministeren.

Kl. 13:47

Justitsministeren (Peter Hummelgaard):

Altså, generelt er det sådan, at vi vil bruge den samme mængde politiressourcer i grænselandet og ved den dansk-tyske grænse, som vi gør i dag. Ved selve grænsekontrollen, altså på den fysiske grænse, vil trykket blive reduceret med 85 årsværk, hvoraf de 65 årsværk skal bruges på at bekæmpe grænseoverskridende kriminalitet i grænsebaglandet, dvs. lige bag den dansk-tyske grænse, og 20 af de årsværk skal gå til særskilt udlændingekontrol, apropos spørgerens spørgsmål omkring migrantsituationen.

Kl. 13:47

Formanden (Søren Gade):

Spørgeren for et afsluttende spørgsmål.

Kl. 13:47

Peter Skaarup (DD):

Altså, det, man kan konkludere ud fra det, ministeren siger, er jo så, at der bliver færre politibetjente, mindre mandskab end vi har haft siden 2016, til at kontrollere, hvem der kommer ind i vores land. Og det synes jeg egentlig er sagen i en nøddeskal, altså at ministeren og regeringen ikke passer ordentligt på Danmark, når man skærer ned på den kontrol, som har virket rigtig godt. Lad mig minde om, at det er over 9.000 sigtelser, der er rejst på mindre end 4 år, fra grænsekontrollen startede i 2016.

Hvorfor skærer man ned på mandskabet ved den dansk-tyske grænse?

Kl. 13:48

Formanden (Søren Gade):

Ministeren for en afsluttende bemærkning.

Kl. 13:48

Justitsministeren (Peter Hummelgaard):

For at gentage mit svar vil jeg sige, at der bliver anvendt det samme antal politiårsværk til de samme typer indsatser, men de bliver bare fokuseret. Det vil sige, at der kommer til at blive brugt lidt færre ved stikprøvekontrollerne ved de dansk-tyske grænseovergange, men til gengæld står der flere politibetjente parat til kriminalitetsbekæmpende indsatser i forhold til grænseoverskridende kriminalitet i grænsebaglandet til at fange dem, der måtte være kørt over grænsen, hvilket i øvrigt ny teknologi kan være med til at opfange, og så vil der i øvrigt også være flere politibetjente til den egentlige udlændingekontrol. Og samlet set er det vores vurdering, at det her vil gøre vores grænseindsats både stærkere og mere robust og i øvrigt også lettere i forhold til pendlere.

Kl. 13:49

Formanden (Søren Gade):

Tak. Det afsluttede spørgsmålet, så vi siger tak til hr. Peter Skaarup fra Danmarksdemokraterne.

Vi går nu til spørgsmål nr. 8, og det er ligeledes til justitsministeren. Og jeg giver nu ordet til hr. Peter Kofod fra Dansk Folkeparti.

Kl. 13:49

Spm. nr. S 492

8) Til justitsministeren af:

Peter Kofod (DF):

Vil ministeren tilkendegive, hvorfor regeringen har til hensigt at svække grænsekontrollen?

Formanden (Søren Gade):

Værsgo.

Kl. 13:49

Peter Kofod (DF):

Tak for det, formand, og jeg læser også højt: Vil ministeren tilkendegive, hvorfor regeringen har til hensigt at svække grænsekontrollen?

Kl. 13:49

Formanden (Søren Gade):

Ministeren.

Kl. 13:49

Justitsministeren (Peter Hummelgaard):

Tak for ordet. Det korte svar på spørgerens spørgsmål er, at det er Rigspolitiets vurdering, at omlægningen af grænsekontrollen samlet set vil have en positiv effekt i forhold til bekæmpelsen af den grænseoverskridende kriminalitet. Derfor synes jeg heller ikke, at det er korrekt at tale om en svækkelse.

Hvis bare vi havde besluttet os for at ændre kontroltrykket på grænsen uden at stille noget andet i stedet, ville kriminalitetsbekæmpelsen forringes, men her er det vigtigt at huske på, at vi styrker den kriminalitetsbekæmpende indsats i grænseområderne mod Tyskland med de ressourcer, der frigøres fra kontrollen mod Tyskland.

Det betyder helt konkret, at ressourcer – ca. 65 årsværk – som i dag bruges til indrejsekontrol, i stedet vil anvendes til at have fokus på at bekæmpe den grænseoverskridende organiserede kriminalitet. Og som jeg indledte med at sige, er det Rigspolitiets vurdering, at det vil styrke de operative resultater i forhold til særlig bekæmpelse af omrejsende kriminelle grupperinger og anden grænseoverskridende kriminalitet. Derudover styrker vi også den generelle udlændingekontrol i hele landet med ca. 20 årsværk.

For regeringen er det afgørende, at vi har en effektiv politiindsats ved grænserne. Det handler ikke kun om grænsekontrol, men om den samlede politiindsats i grænseområderne. Samtidig er det også vigtigt for regeringen, at den indsats, vi har, fokuserer på det rigtige og dermed er til mindst mulig gene for ganske almindelige borgere. Med omlægningen af kontrollen bliver det derfor lettere at være pendler i grænseområdet, og det tror jeg faktisk at der er rigtig mange danskere, der bor i grænselandet, som bliver glade for.

Kl. 13:51

Formanden (Søren Gade):

Spørgeren.

Kl. 13:51

Peter Kofod (DF):

Den her regering trækker Danmark i den forkerte retning. Vi står i en situation, hvor presset på Europas ydre grænser sætter rekord siden det, vi så med migrationskrisen i 2015-2016, der resulterede i, at man tabte kontrollen, det hele brød sammen, der var kaos, hundredtusindvis af mennesker væltede ind i Europa, ingen vidste, hvad der foregik, vores grænser brød sammen. Det var totalt kaotisk.

I den situation var vi heldigvis nogle, der insisterede på, at der skulle ske noget for at skærme vores land mod det, der var i gang. Det, regeringen gør nu, er, at man ruller det den anden vej i en situation, hvor vi har mere brug for det, end vi har haft i meget lang tid, og hvor presset stiger. Jeg synes, det er en helt forkert beslutning, regeringen har truffet. Jeg synes, det er en uansvarlig beslutning, regeringen har truffet. Jeg vil gøre alt, hvad jeg kan, for at overbevise ministeren og regeringen om, at man skal gå den anden vej, for jeg synes virkelig, det her er faretruende.

Jeg synes, det er uansvarligt, som jeg sagde, men jeg vil jo også gerne forsøge at være konstruktiv, så derfor vil jeg starte med at spørge ministeren, om noget: Det ene udelukker vel ikke det andet. Jeg er med på, at vi godt kan overvåge grænsen med droner. Jeg tror aldrig, jeg har udtalt mig negativt eller skeptisk over for nummerpladescannere; det er jeg også med på at vi kan rulle mere ud af. Jeg er også med på, at vi kan sørge for, at udlændingekontrolafdelingen får tildelt flere årsværk og bliver styrket. Men jeg er altså ikke med på, at man svækker den umiddelbare grænsekontrol, man møder, når man kommer til Danmarks grænser; det er jeg ikke med på.

Hvorfor kan vi ikke gøre begge dele, minister? Hvorfor kan vi ikke fastholde den stærke kontrol, man møder ved grænsen, men samtidig styrke en stribe andre initiativer? Hvorfor skal det kun være enten-eller? Hvorfor er det ikke både-og? For mig er det her spørgsmål og for Dansk Folkeparti er det her spørgsmål helt afgørende, så kan vi ikke gøre begge dele, minister?

Kl. 13:53

Formanden (Søren Gade):

Ministeren.

Kl. 13:53

Justitsministeren (Peter Hummelgaard):

Men jeg vil jo faktisk i al beskedenhed sige, at det faktisk også er det, jeg synes vi gør. For også henset til det udfordringsbillede, som hr. Peter Kofod tegner op, er det jo præcis årsagen til, at vi insisterer på at forlænge grænsekontrollen for en ny periode.

Det er derfor, vi ønsker at have og fortsat bruge mange politiårsværk, der står ved den dansk-tyske grænse fysisk og laver kontroller. Men vi kan også godt se, at bekæmpelsen af den organiserede grænseoverskridende kriminalitet, herunder også irregulær migration, sker bedst ved at omlægge noget af indsatsen, så der er flere ressourcer i grænsebaglandet.

Kl. 13:54

Formanden (Søren Gade):

Spørgeren.

Kl. 13:54

Peter Kofod (DF):

Men vi er jo enige om, at der vil være færre stikprøver på grænsen eksempelvis. Det er jo at løsne grebet i forhold til den kontrol, der har været.

Jeg forstår ikke, hvorfor det ene skal erstatte det andet. Altså, jeg forstår ikke, hvorfor vi ikke kan det hele. Hvis man tager den dansk-tyske grænse, landegrænsen, vil det her jo også kunne få konsekvenser, går jeg ud fra, for når man skærer årsværk væk fra den kontrol, der er, særlig ved de store overgange, vil der være meget stor forskel på, i hvilket tidsrum folk står der. Kan det her, minister, betyde, at der vil være tidspunkter, hvor man måske ikke engang vil møde kontrol ved de store grænseovergange? Kan ministeren sige noget om det?

Kl. 13:54

Formanden (Søren Gade):

Ministeren.

Kl. 13:54

Justitsministeren (Peter Hummelgaard):

Jeg vil bare helt grundlæggende sige, at det jo er korrekt, som jeg lidt også hører spørgeren udlægge det, at hvis vi bare havde besluttet os for at ændre kontroltrykket på grænsen uden at stille noget andet i stedet, kunne det svække kriminalitetsbekæmpelsen. Men her er det bare vigtigt at huske på, at vi styrker den kriminalitetsbekæmpende indsats i grænseområderne med de ressourcer, der frigøres fra selve grænsekontrollen. Det betyder jo som sagt helt konkret, at ressourcer, ca. 65 årsværk, som i dag bruges på indrejsekontrol, i stedet vil blive brugt til at have fokus på at bekæmpe den grænseoverskridende kriminalitet, og der er det altså Rigspolitiets vurdering, at det samlet set vil styrke de operative resultater i forhold til særlig bekæmpelse af omrejsende kriminelle grupperinger og anden grænseoverskridende kriminalitet.

Kl. 13:55

Formanden (Søren Gade):

Spørgeren for et afsluttende spørgsmål.

Kl. 13:55

Peter Kofod (DF):

Så vil jeg spørge ministeren, om ministeren og ministeriet har lavet nogle beregninger over, hvad det her kan betyde for antallet af sigtelser, der rejses ved de umiddelbare grænseovergange?

Kl. 13:55

Formanden (Søren Gade):

Ministeren for en afsluttende bemærkning.

Kl. 13:55

Justitsministeren (Peter Hummelgaard):

Det kan vi prøve at vende tilbage med på skrift. Men altså, igen vil jeg gentage, at det jo samlet set er Rigspolitiets vurdering, at den her omlægning af grænsekontrollen vil styrke de operative indsatser i bekæmpelsen af grænseoverskridende kriminalitet, og det er jo den vurdering, selvfølgelig, regeringen har lagt til grund i beslutningen om, at vi, når vi forlænger grænsekontrollen mod Tyskland, som vi synes der er meget, meget tungtvejende grunde til at gøre, så også gør det på en klogere måde i forhold til kriminalitetsbekæmpelse, men også på en måde, hvor vi måske letter livet en smule mere for de pendlere, der hver dag krydser grænsen for at passe deres arbejde.

Kl. 13:56

Formanden (Søren Gade):

Det afslutter spørgsmålet.

Vi går nu til spørgsmål nr. 9. Det er ligeledes til justitsministeren, og det er ligeledes stillet af hr. Peter Kofod.

Kl. 13:56

Spm. nr. S 494

9) Til justitsministeren af:

Peter Kofod (DF):

Mener ministeren ikke, at regeringens beslutning om at svække grænsekontrollen er en omgåelse af forligsaftalen på området og går imod en fælles politisk forståelse af nødvendigheden af en stærk grænsekontrol?

Formanden (Søren Gade):

Værsgo.

Kl. 13:56

Peter Kofod (DF):

Tak for det, formand, og jeg læser højt igen: Mener ministeren ikke, at regeringens beslutning om at svække grænsekontrollen er en omgåelse af forligsaftalen på området og går imod en fælles politisk forståelse af nødvendigheden af en stærk grænsekontrol?

Kl. 13:56

Formanden (Søren Gade):

Ministeren.

Kl. 13:56

Justitsministeren (Peter Hummelgaard):

Tak for spørgsmålet. Det korte svar er: Nej, det mener jeg ikke. Regeringens beslutning er ikke en omgåelse af politiforliget, så jeg er naturligvis spændt på at høre, hvad spørgeren lægger til grund for spørgsmålet. Det afgørende for regeringen er, at vi har en effektiv kontrol med vores grænser, og at vi passer godt på danskerne. Samtidig skal indsatsen altså også være til mindst mulig gene for ganske almindelige borgere; det gælder ikke mindst pendlerne.

Situationen i verden omkring os betyder, at der er behov for, at vi opretholder grænsekontrol mod Tyskland, og det gør vi, fordi det er nødvendigt for at imødegå trusler, Danmark står over for. Grænsekontrollen bliver genindført i en ny midlertidig periode på 6 måneder, men den samlede grænseindsats bliver ændret. Vi flytter nemlig en del af politiets ressourcer fra indrejsekontrollen, så de i stedet bliver brugt på en markant oprustning i grænseområderne i forhold til at bekæmpe den grænseoverskridende kriminalitet.

Det er ekstremt vigtigt for regeringen, at vi slår ned på kriminalitet, der går på tværs af landegrænser. Det vil vi med den nye indsats i grænseområderne bl.a. gøre ved at sikre en øget overvågning af grænserne, der på sigt skal understøttes af øget brug af droner og nummerpladegenkendelse. Derudover vil der også blive iværksat en etablering af en ny operativ enhed i politiet, som skal have særligt fokus på omrejsende kriminelle. Samtidig med at vi ændrer grænsekontrollen, styrker vi udlændingekontrollen i resten af landet.

Det er Rigspolitiets vurdering, at den nye indsats dermed samlet set vil have en positiv effekt på bekæmpelsen af grænseoverskridende kriminalitet. Derfor er der heller ikke tale om, at vi nu svækker indsatsen i grænseområderne.

Kl. 13:58

Formanden (Søren Gade):

Spørgeren.

Kl. 13:58

Peter Kofod (DF):

Jo, det er en svækkelse af grænsekontrollen. Det er det, det er. Og jeg må sige, at jeg er dybt, dybt skuffet over, at regeringen træffer den her beslutning selv. Regeringen træffer den hen over hovedet på politiforligskredsen. Vi er end ikke orienteret om, at regeringen går ud med den her melding, og jeg må sige, at det jo er svært at tolke det her som andet end en fjendtlig handling fra regeringens side over for de – må man sige – meget, meget loyale forligspartnere, regeringen har haft på hele det her område i, jo, årevis.

Altså, Dansk Folkeparti har i årevis været en del af det her forlig. Vi har loyalt bakket op om de beslutninger, vi har truffet i fællesskab, om de kompromiser, vi har indgået, og det har med nogle af dem været svære kompromiser – det har det jo også været set fra vores side – hvor vi har givet og taget, men vi synes selv i al beskedenhed, at vi har bakket meget loyalt op om den forligskreds.

Derfor er jeg meget skuffet over det her, og som sagt er det jo ikke nogen venlig handling, man har lavet, over for os. Det er en fjendtlig handling; man har flyttet sig fra den klare forventning, der har ligget i hvert fald fra vores side, og det gør man jo ikke, fordi man vil os det godt.

Så det må jeg sige, minister: Det er jeg meget, meget skuffet over; nogle af de her ting, som jo også handler om finansiering, nogle af de her ting, som jo også handler om, hvordan vi organiserer dansk politi, er jo nogle af de her ting, vi normalt ville diskutere i en forligskreds.

Kan ministeren forstå, at der kan være skuffelse i dele af Folketinget, som har bakket op om finansieringen, som har været med, som har taget det her meget alvorligt, og som jo altså også har rakt regeringen en olivengren, da den her regering trådte til, og sagt: Jamen vi vil sådan set gerne det gode, vi vil gerne have fred, vi vil gerne tage ansvar, vi vil gerne være med?

Kan regeringen i det lys ikke forstå, at der er en enorm skuffelse – i hvert fald i den del af Folketinget, hvor jeg sidder, hvor Dansk Folkeparti sidder – over, at regeringen så bare træffer den her beslutning og bare ruller det ud?

Kl. 14:00

Formanden (Søren Gade):

Ministeren.

Kl. 14:00

Justitsministeren (Peter Hummelgaard):

Jamen jeg vil starte med selvfølgelig at anerkende, at jeg jo godt kender spørgerens position, og jeg kender jo også godt Dansk Folkepartis position i de spørgsmål her. Jeg vil starte med også at sige, at jeg langt hen ad vejen deler, i øvrigt, både spørgerens og spørgerens partis position i forhold til behovet for at blive ved med at have en stærk grænsekontrol.

Regeringen står i en situation, hvor det er, at den nuværende grænsekontrol udløber inden for meget kort tid. Der var sidste fredag deadline for at notificere over for kommissionen, hvis det var, man ønskede at forlænge grænsekontrollen midlertidigt med et halvt år. Det valgte regeringen at gøre. Det havde jeg egentlig selvfølgelig også en forhåbning om at Dansk Folkeparti ville påskønne at regeringen gjorde.

Kl. 14:01

Formanden (Søren Gade):

Spørgeren.

Kl. 14:01

Peter Kofod (DF):

Dansk Folkeparti skal nok hjælpe regeringen med at banke Europa-Kommissionen på plads, hvis det ønskes. Men det er jo ikke det, der er tilfældet her. Det er jo det stik modsatte. Jeg vil starte med at sige noget om ministerens start på besvarelsen, og det var det med regeringens position, og den må de jo kende. Jeg troede også, at jeg kendte ministerens partis position på det her område. Jeg troede også, at man efter at have flyttet sig på det her område i mange år var kommet tæt på en position, hvor mit parti også ligger og har ligget. Men jeg må jo erkende – og det er virkelig trist – at jeg ikke længere kender Socialdemokratiets position på det område. Jeg synes, at man har ladet sig føre meget langt væk fra det, der ellers har været talelinjerne udadtil tidligere.

Kl. 14:01

Formanden (Søren Gade):

Ministeren.

Kl. 14:02

Justitsministeren (Peter Hummelgaard):

Men dér må vi nok også bare erkende at vi er uenige. For i forhold til den omlægning af grænsekontrollen mod Tyskland, som der er tale om, er det, som regeringen og ikke mindst mit eget parti i regeringen lægger meget vægt på, vurderingen af, at det samlet set rent faktisk vil styrke indsatsen imod den grænseoverskridende kriminalitet. Vi kommer stadig væk til at have en stærk indrejsekontrol ved den dansk-tyske grænse. Det er der behov for set i lyset af de sikkerhedstrusler, vi står over for, og i lyset af migrantsituationen. Men jeg synes heller ikke, det gør noget, at man lytter til de politifaglige vurderinger af, hvordan vi så også anvender ressourcerne bedst til at bekæmpe den grænseoverskridende kriminalitet, vi gerne vil bekæmpe.

Kl. 14:02

Formanden (Søren Gade):

Hr. Peter Kofod med et afsluttende spørgsmål.

Kl. 14:02

Peter Kofod (DF):

Jeg havde også meget gerne lyttet til de vurderinger, men vi har jo ikke haft anledning til at diskutere det her i forligskredsen. Det er jo en beslutning, regeringen bare har truffet, og der må vi jo så bare som Folketing leve med, at den her regering træffer beslutninger; det må Folketinget jo indstille sig på.

Så er der bare en teknisk ting, som jeg lige vil spørge ministeren om til sidst, og det er det med nummerpladescanning. Den tidligere justitsminister har jo brystet sig af, at dem havde vi nærmest til overflod ved vores grænseovergange, og jeg forstår ikke, hvorfor regeringen turnerer rundt med en historie om, at det vil man pludselig se mere af ved grænseovergangene, for mig bekendt har vi finansieret dem ved alle grænseovergange for år tilbage. Så hvor mange flere kan vi forvente? Ved hvilke grænseovergange er det så, at man ikke tidligere fået sat dem op, selv om vi havde fået stillet det i udsigt?

Kl. 14:03

Formanden (Søren Gade):

Ministeren for en afsluttende bemærkning.

Kl. 14:03

Justitsministeren (Peter Hummelgaard):

Jeg tror, at det konkrete spørgsmål om sådan den praktiske implementering af indsatsen vil jeg tillade mig at svare på skriftligt. Og så vil jeg ellers i øvrigt på trods af den uenighed om, i hvilken udstrækning man bør eller ikke bør omlægge indsatsen, alligevel notere mig, at både spørgeren og jeg selv og regeringen i øvrigt grundlæggende deler det samme ønske om, at der skal være en grænsekontrol mod Tyskland for en ny periode set i lyset af de udfordringer, vi står over for. Det håber jeg, og det glæder jeg mig i øvrigt til at drøfte videre med hr. Peter Kofod.

Kl. 14:04

Formanden (Søren Gade):

Det afslutter spørgsmålet. Vi siger tak til hr. Peter Kofod, Dansk Folkeparti, og til justitsministeren.

Jeg byder nu velkommen til erhvervsministeren og hr. Ole Birk Olesen fra Liberal Alliance.

Kl. 14:04

Spm. nr. S 479 (omtrykt)

10) Til erhvervsministeren af:

Ole Birk Olesen (LA):

Mener ministeren, at administrationsomkostningernes størrelse sammenholdt med de faktiske lånebeløb i indefrysningsordningen for el og gas vidner om en tilstrækkelig nidkærhed med brugen af skattekroner i »Aftale om vinterhjælp«?

Formanden (Søren Gade):

Værsgo.

Kl. 14:04

Ole Birk Olesen (LA):

Tak. Mener ministeren, at administrationsomkostningernes størrelse sammenholdt med de faktiske lånebeløb i indefrysningsordningen for el og gas vidner om en tilstrækkelig nidkærhed med brugen af skattekroner i »Aftale om vinterhjælp«?

Kl. 14:04

Formanden (Søren Gade):

Ministeren.

Kl. 14:04

Erhvervsministeren (Morten Bødskov):

Det er fair nok, at Liberal Alliance ikke var med i, og at man – det går jeg ud fra – stadig væk også er imod den aftale, der blev lavet bredt i Folketinget, nemlig den »Aftale om vinterhjælp«, som blev lavet i efteråret 2022.

Da den her indefrysningsordning blev etableret, stod vi som borgere og rigtig mange virksomheder i en situation, hvor vi stod med galoperende høje energipriser. Det udfordrede rigtig mange familier, og det udfordrede rigtig mange virksomheder. Vi hørte om historier, hvor familier kunne se sig nødsaget til at gå fra hus og hjem, fordi der var problemer med at betale de meget store og stigende energipriser, vi hørte om indkøbskurve i Netto, som blev voldsomt meget dyrere, og der var masser af familier, der havde problemer.

Derfor lavede vi den her indefrysningsordning, således at man så at sige kunne tage toppen af stigningerne i energipriserne og så få en favorabel afdragsordning senere. Heldigvis er energipriserne nu faldet, og det har selvfølgelig haft en betydning for, hvor mange danskere der har villet bruge den her ordning.

Jeg er selvfølgelig godt tilfreds med, at vi lavede ordningen, Danmark, danske familier og danske virksomheder stod i en alvorlig situation, og derfor er jeg også godt tilfreds med, at der står et bredt flertal bag den her ordning. For den har været en stærkt hjælpende hånd til rigtig mange familier og også til rigtig mange virksomheder.

Kl. 14:06

Formanden (Søren Gade):

Spørgeren.

Kl. 14:06

Ole Birk Olesen (LA):

Hvis den her tradition med de her spørgsmål i salen til ministrene skal give mening, bliver ministeren nok nødt til at anstrenge sig lidt mere for at svare på de spørgsmål, der bliver stillet. Jeg spurgte ikke, om erhvervsministeren stadig væk var tilfreds med ordningen. Jeg spurgte, om erhvervsministeren synes, at udgifterne til ordningen står mål med ordningen, og lad mig lige læse udgifterne op:

Det koster 145 mio. kr. at administrere udlån for 192 mio. kr. Det vil sige, at man, hver gang man i den her ordning låner 1 kr. ud, bruger ca. 75 øre på at administrere ordningen, og spørgsmålet var, om ministeren synes, at disse to tal står i et godt forhold til hinanden. Altså, er der ingen grænser for, hvor meget administrationen af den her ordning må koste, før ministeren siger, at det er for dyrt, i forhold til hvad vi får ud af det? Hvis der er sådan en grænse for ministeren, er den grænse så ikke overskredet, når det koster 145 mio. kr. at administrere udlån af 192 mio. kr.?

Ministeren skal ikke tale om, hvorvidt Liberal Alliance er med i den her aftale eller ej. For en af grundene til, at Liberal Alliance ikke var med, var jo, at vi forudså, at det ville være enormt bøvlet og enormt dyrt for et meget lille resultat, og det er jo det, vi kan se ud af de her tal.

Men spørgsmålet går i al sin enkelhed ud på, om ministeren synes, det er i orden at bruge 145 mio. kr. af skatteborgernes penge på at administrere en udlånsordning, hvor man udlåner 192 mio. kr.

Kl. 14:08

Formanden (Søren Gade):

Ministeren.

Kl. 14:08

Erhvervsministeren (Morten Bødskov):

Ja, det synes jeg, og jeg synes, at vi i fællesskab kan glæde os over, at ordningen ikke er blevet benyttet i så stort et omfang, som vi frygtede. Nu sad jeg ikke selv med til forhandlingerne, jeg havde et andet ministerium, og der var sandelig også godt gang i den der, så jeg havde ikke tid til at forhandle her, men jeg er da ked af, at jeg ikke har kunnet høre hr. Ole Birk Olesens analyser af, at energipriserne så hurtigt efterfølgende ville falde. Det havde været interessant, men det er jeg ikke helt sikker på at vi alle sammen kunne have forudset med så stor sikkerhed, som jeg må forstå hr. Ole Birk Olesen øjensynlig har været i stand til det.

Det har været en ordning, der har hjulpet, og som har hjulpet ganske mange familier, og nu bliver den i øvrigt tilpasset den nye situation, hvor vi ændrer på administrationsomkostningerne for at sikre, at ordningen stadig kan bruges, men hvor den selvfølgelig også er indstillet på, at energipriserne er faldet, og at der er færre, der benytter ordningen. Der er dog stadig familier og virksomheder, som har problemer, og dem er vi i det her brede flertal glade for at få lov til at hjælpe.

Kl. 14:09

Formanden (Søren Gade):

Spørgeren.

Kl. 14:09

Ole Birk Olesen (LA):

Nu lyder det så fra ministeren, at man jo ikke kunne forudse, at priserne på el og gas ville ændre sig så hurtigt, at ordningen ville blive brugt så forholdsvis lidt. Vil det sige, at man, hvis man havde forudset det, hvis man havde kunnet se, at den for kun at udlåne så lidt ville være så dyr, så ikke ville have truffet beslutningen, sådan at man i bagklogskabens lys kunne sige, at det syntes man var det rigtige at gøre på det tidspunkt, men at man, hvis man havde vidst, hvad vi ved i dag, så ikke ville have gjort det?

Kl. 14:09

Formanden (Søren Gade):

Ministeren.

Kl. 14:09

Erhvervsministeren (Morten Bødskov):

Jeg tror, jeg vil koncentrere mig om, at den her ordning er skabt i et bredt flertal. Liberal Alliance har valgt at stå uden for det brede flertal, som gav danske familier og danske virksomheder en håndsrækning i en situation, hvor man jo lige efter en coronakrise havnede i stigende energipriser, en inflationskrise, som stadig påvirker rigtig mange familier og virksomheder. Og her har vi i et bredt flertal i Folketinget fundet det rigtigst at give både familier og virksomheder en hjælpende hånd med at betale det, som er en del af udfordringen og også inflationen, nemlig de stærkt stigende energipriser.

Hvad man så med Ole Birk Olesens styrke er i stand til at forudse, kan jeg desværre ikke rigtig entrere i. Det niveau tror jeg bare ikke jeg er på, og jeg beklager. Jeg koncentrerer mig om, at vi har været i stand til – med brede flertal – at hjælpe familier, der har haft det hårdt, og også virksomheder, der har haft det hårdt, med at komme bedre igennem den store krise, der har været i efteråret, hvor energipriserne steg meget, meget voldsomt.

Kl. 14:10

Formanden (Søren Gade):

Hr. Ole Birk Olesen med et afsluttende spørgsmål.

Kl. 14:10

Ole Birk Olesen (LA):

Erhvervsministeren skal ikke beklage, at han ikke kan være på mit niveau. Det er jo ikke hans skyld. Det er jo andre forhold, der gør sig gældende.

Men jeg vil dog stadig væk gerne vide, om det, når der nu findes adskillige låneordninger, private låneordninger, som man kunne benytte, hvis man manglede penge i en situation, hvor energien var for dyr, så var det værd at oprette en statsstøttet låneordning gennem energiskatselskaberne, som det kostede 145 mio. kr. at administrere for at udlåne 192 mio. kr.? Det er jo ikke sådan, at der ikke findes lån, uden at staten låner det ud.

Kl. 14:11

Formanden (Søren Gade):

Ministeren for en afsluttende bemærkning.

Kl. 14:11

Erhvervsministeren (Morten Bødskov):

Så er vi jo selvfølgelig ved sagens kerne, hvor forskellen i politik også udspiller sig. For det, som hr. Ole Birk Olesen siger her, er jo et udtryk for, at hr. Ole Birk Olesen bare mener, at de virksomheder, som her var hårdt ramt, skulle sejle deres egen sø, og at vi ikke skulle hjælpe dem. Det er jo det, der er sagens kerne, og der er der heldigvis et bredt flertal i Folketinget, som er uenig med Liberal Alliance, og som i den pågældende situation kunne se energipriser stryge igennem loftet, gaskunder, som fik deres gasregninger mere end fordoblet, og virksomheder, som kom i svære problemer.

Der var et bredt flertal i Folketinget, som mente, at vi skulle hjælpe dem, og det mener vi fortsat. Vi ændrer ordningen, så den er tilpasset de forhold, der er nu, hvor energipriserne heldigvis er på vej ned. Men der er jo stadig mange, som har problemer, og der er vi bare politisk uenige. Et bredt flertal i Folketinget mener, at vi skal hjælpe dem, og det mener Liberal Alliance så ikke, og det står helt for hr. Ole Birk Olesens egen regning.

Kl. 14:12

Formanden (Søren Gade):

Det afslutter spørgsmålet. Jeg siger tak til hr. Ole Birk Olesen fra Liberal Alliance, og jeg siger tak til erhvervsministeren.

Vi går videre til spørgsmål nr. 11, og det er til social- og boligministeren, og jeg giver nu ordet til hr. Reza Javid fra Enhedslisten.

Kl. 14:12

Spm. nr. S 486 (omtrykt)

11) Til social- og boligministeren af:

Reza Javid (EL):

Har ministeren til hensigt at genoptage arbejdet med indførelsen af en officiel fattigdomsgrænse i Danmark og i den forbindelse igangsætte initiativer for at mindske fattigdommen, herunder især børnefattigdommen?

Formanden (Søren Gade):

Værsgo.

Kl. 14:12

Reza Javid (EL):

Mange tak. Har ministeren til hensigt at genoptage arbejdet med indførelsen af en officiel fattigdomsgrænse i Danmark og i den forbindelse igangsætte initiativer for at mindske fattigdommen, herunder især børnefattigdommen?

Kl. 14:13

Formanden (Søren Gade):

Ministeren.

Kl. 14:13

Social- og boligministeren (Pernille Rosenkrantz-Theil):

Tak for spørgsmålet. Det korte svar på den første del af spørgsmålet er nej. Jeg har kæmpet for at få en fattigdomsgrænse i rigtig mange år, helt tilbage fra 00'erne. På det tidspunkt målte vi simpelt hen ikke på fattigdom i Danmark, og derfor var det for Socialdemokratiet vigtigt at få en fattigdomsgrænse i Danmark.

Man skal huske på, at en fattigdomsgrænse i sig selv egentlig hverken gør fra eller til, i forhold til hvor mange fattige der er. Fattigdomsgrænsen i sig selv siger noget om, hvor mange der er fattige. Det vil sige, at da FN f.eks. lavede en fattigdomsgrænse på en 1 dollar om dagen tilbage i 90'erne, gjorde den sådan set ikke i sig selv noget som helst ved fattigdommen, men den gav os et billede af, hvor mange der lever i absolut fattigdom i Danmark. Så det er altså et måleinstrument.

Det, der jo så er sket siden, er, at under Helle Thorning-Schmidt blev der indført en fattigdomsgrænse. Den blev så efterfølgende afskaffet i 2015, da der kom en blå regering til. I 2018, altså igen under en blå regering, blev der så iværksat et stykke arbejde i Danmarks Statistik, hvor man samlede op på fattigdomsdebatten. Og nu har vi jo haft nogle år til at vurdere: Hvad kan det redskab, og hvad kan det ikke? Der er dele af den måde, de har gjort det på, jeg er uenig i. Der er andre dele, jeg synes er gode. Det tror jeg partierne forholder sig lidt forskelligt til.

Men i forhold til spørgsmålet, som jeg synes var det, der var formålet med fattigdomsgrænsen – nemlig spørgsmålet: Lever det op til det formål, at vi fra forskellige perspektiver skal kunne følge med i, hvordan det står til med fattigdommen i Danmark? – mener jeg, at Danmarks Statistiks redskab er solidt. Det er jo ikke det samme som at have en officiel fattigdomsgrænse, som er det, Socialdemokratiet har kæmpet for i årevis. Men vi er ved at være der, hvor jeg bliver nødt til at sige, at jeg synes, det er ved at være en lidt akademisk diskussion, for hele formålet er at kunne følge med i, hvor mange fattige der er; at vi måler på det; at vi kan diskutere det politisk med hinanden. Det formål mener jeg er indfriet, og derfor er vi tæt på, at jeg måske synes, det er en lidt mere akademisk diskussion, om man bruger det, der ligger fra Danmarks Statistik, eller om man sætter et andet stempel på et andet sted fra. Og så må jeg vende tilbage til anden del af spørgsmålet i næste runde.

Kl. 14:15

Formanden (Søren Gade):

Spørgeren.

Kl. 14:15

Reza Javid (EL):

Jamen så kunne man gøre den metode, som Danmarks Statistik bruger, til officiel fattigdomsgrænse. Sagen er, at fattigdom jo er et socialt problem, og vi ved, at det er skadeligt for samfundet som helhed, men især for de mennesker, som det handler om. Og især børnene bliver negativt påvirket af fattigdom i form af negative konsekvenser for deres udvikling – social, personlig, men også faglig udvikling. Vi ved også, at et fattigt udgangspunkt kan få konsekvenser, som følger børn og unge resten af deres liv med større sandsynlighed for sociale udfordringer, større ledighed, lavere uddannelse og flere på førtidspension.

Så både set ud fra et samfundsøkonomisk perspektiv, men også fra et humanistisk perspektiv, som er det vigtigste, er det fornuftigt at afskaffe fattigdommen. Det har Danmark faktisk også forpligtet sig til, i og med at vi har underskrevet verdensmålene i 2015. Og ironisk nok afskaffede Venstreregeringen samme år den officielle fattigdomsgrænse, så det bliver svært at måle.

Men hvis vi skal mindske og afskaffe fattigdommen i Danmark – og det mener vi i Enhedslisten at vi absolut skal – så er den første betingelse, at vi via en officiel fattigdomsgrænse kan følge med i antallet af mennesker med fattigdomsproblemer og få evidens omkring, hvordan økonomiske og politiske tiltag påvirker fattigdommen i Danmark.

Så vil jeg spørge, om ministeren mener, at Danmark med den nuværende udvikling vil kunne opfylde sin forpligtelse om at halvere fattigdommen i 2030, som vi har forpligtet os til.

Kl. 14:17

Formanden (Søren Gade):

Ministeren.

Kl. 14:17

Social- og boligministeren (Pernille Rosenkrantz-Theil):

Tak for det. Jeg er fuldstændig enig i, at den første betingelse for at gøre noget ved fattigdom er, at man ved, hvad der foregår, så at sige, at man har data for det. Det er derfor, jeg selv har kæmpet for i årevis, at vi fik en fattigdomsgrænse. Og man skal igen huske på, at selve fattigdomsgrænsen hverken gør fra eller til, i forhold til om folk er fattige, men den giver os et billede af, hvor mange der er fattige, og hvem de er.

Det var formålet, og det var det, den politiske kamp handlede om i forhold til at få en fattigdomsgrænse. Det formål mener jeg egentlig er indfriet, forstået på den måde, at i modsætning til for 20 år siden, da vi påbegyndte kampen for at få en fattigdomsgrænse, findes der i dag redskaber, der beskriver fattigdom. De findes i lidt forskellige varianter. Dele af dem er jeg enig i, dele af dem er jeg ikke enig i. Sådan vil det være fra parti til parti. Men altså, den officielle statistikmyndighed i Danmark har lavet en beskrivelse af det, og det vil sige, at datasættet mener jeg egentlig er tilgængeligt. Og så bliver det en lidt akademisk diskussion, om det så er officielt eller ej. Er det en officiel fattigdomsgrænse, når Danmarks Statistik har lavet den? Nej, det er det vel egentlig ikke. Og det er vel derfor, vi har foreslået i Socialdemokratiet, at der skulle et andet stempel på. Men jeg synes måske, vi er henne et sted, hvor det vigtigste i det, der bliver spurgt til, er: Hvordan sørger vi for, at børn ikke vokser op i fattigdom?

Kl. 14:18

Formanden (Søren Gade):

Spørgeren.

Kl. 14:18

Reza Javid (EL):

Skal jeg forstå det på den måde, at den metode, som Danmarks Statistik bruger, er den, som regeringen anerkender som indikator for fattigdomsproblemet i Danmark? Jeg vil også sige, at jeg anerkender, at både statsministeren og denne minister tidligere har sagt, at de er på vej med en officiel fattigdomsgrænse, og der har været et arbejde i gang, men der er desværre ikke sket noget. Og nu kan jeg forstå, at man fuldstændig har opgivet at få en officiel fattigdomsgrænse. Men hvilke konkrete tiltag kan ministeren tænke sig at gøre i forhold til at nedbringe de reelle problemer omkring fattigdom?

Kl. 14:19

Formanden (Søren Gade):

Ministeren.

Kl. 14:19

Social- og boligministeren (Pernille Rosenkrantz-Theil):

Tusind tak for det. Nej, der er forskel på det. Hvis fattigdomsgrænsen er defineret af regeringen, er det en politisk besluttet fattigdomsgrænse, og det er det, der kommer fra Danmarks Statistik, jo ikke. Jeg er i øvrigt heller ikke enig i alle delene af den, hvis jeg politisk skulle tage stilling til det. Så nej, det er to forskellige ting. Det er simpelt hen bare et spørgsmål om, at idéen med fattigdomsgrænsen jo er, at vi har et overblik over, hvordan det ser ud. Det mener jeg sådan set vi har nu. Vi er ikke politisk enige om, hvordan vi læser tallene og alt muligt andet, men det, vi gerne ville, og som ordføreren kalder step one, altså det første skridt, når vi taler om fattigdom, er, at vi har en beskrivelse af, hvad det overhovedet er i vores samfund. Og jeg mener sådan set godt, man kan sige, at  Danmarks Statistik og også andre, VIVE, Arbejderbevægelsens Erhvervsråd og andre, efter den kamp er blevet ført, faktisk giver os et ret fuldstændigt billede af det med de forskellige opfattelser, vi har af, hvordan vi definerer det.

Kl. 14:20

Formanden (Søren Gade):

Spørgeren med et afsluttende spørgsmål.

Kl. 14:20

Reza Javid (EL):

Jeg mangler stadig væk at høre, hvad regeringen konkret vil gøre for at nedbringe fattigdommen, og om man vil opfylde vores forpligtelser i forhold til verdensmålene. Nogle steder i verden kan man tale om fattigdom på grund af krig, korrupte regimer og terror osv., men i Danmark er fattigdom et politisk valg. Danmark er et rigt land, der er mulighed for at afskaffe fattigdommen. Det er ikke økonomien, der er i vejen, men måske ideologien. En klog mand har engang sagt, at for at afskaffe fattigdom kræves det, at to betingelser er opfyldt. Den ene er et venligt samfund, og den anden er en god regering. Hvilket samfund har vi, og hvad med den anden betingelse?

Kl. 14:21

Formanden (Søren Gade):

Ministeren for en afsluttende bemærkning.

Kl. 14:21

Social- og boligministeren (Pernille Rosenkrantz-Theil):

Jeg har trykket mig ind. Nu virker den. Godt. Tak. Svarene skal være så korte, at jeg ikke kan nå rundt om det hele, så nu starter jeg et andet sted fra og siger noget i forhold til det her med, hvad vi vil gøre for at afskaffe fattigdom. Der kan jeg sige, at på mit eget område er vi i gang med at køre en stor aftale om hjemløshed igennem Folketinget, og jeg mener, at en af de mest afgørende ting for mennesker er, at de faktisk har en bolig at være i. Det er i øvrigt en aftale, der er indgået med ordførerens eget parti, og det vil sige, at i forhold til at afskaffe fattigdom mener jeg det er et vigtigt redskab. Og i det redskab ligger jo at kunne sænke huslejen. For et af de problemer, der er i forbindelse med hjemløshed, særlig i de større byer i Danmark, hvor det er blevet så dyrt at bo, er jo, at man simpelt hen ikke har råd til de boliger, der er, og derfor har vi sat vældig mange penge af til, at man netop kan sænke huslejerne for de grupper, hvor der er udfordringer med at bide sig fast på boligmarkedet. Det er bare for at nævne ét eksempel. Taletiden er kort.

Kl. 14:22

Formanden (Søren Gade):

Tak for det. Det afslutter spørgsmålet, og så siger vi tak til hr. Reza Javid fra Enhedslisten. Vi går videre til spørgsmål nr. 12 på dagsordenen, og det er ligeledes til social- og boligministeren. Jeg giver nu ordet til hr. Karsten Hønge, Socialistisk Folkeparti.

Kl. 14:22

Spm. nr. S 488 (omtrykt)

12) Til social- og boligministeren af:

Karsten Hønge (SF):

Mener ministeren, at det er en god idé at tilslutte sig den spanske regerings projekt om at tilbyde ukrainske børn at holde ferie i fred og ro i et EU-land, og mener ministeren, at Danmark bør tilslutte sig dette projekt? 

Skriftlig begrundelse

Den spanske regering vil i den kommende tid bede EU-landene om at tilslutte sig projektet. Der henvises til artiklen »Spanish holidays for traumatised children of Ukraine war« bragt på thetimes.co.uk den 10. April 2023.

Formanden (Søren Gade):

Værsgo.

Kl. 14:22

Karsten Hønge (SF):

Mener ministeren, at det er en god idé at tilslutte sig den spanske regerings projekt om at tilbyde ukrainske børn at holde ferie i fred og ro i et EU-land, og mener ministeren, at Danmark bør tilslutte sig dette projekt?

Kl. 14:22

Formanden (Søren Gade):

Ministeren.

Kl. 14:22

Social- og boligministeren (Pernille Rosenkrantz-Theil):

Tak for det. Initiativer for at give ukrainske børn en pause fra krigens grusomhed har selvfølgelig i sagens natur min dybeste sympati. Vi har ikke modtaget en henvendelse fra Spanien om sagen, og derfor kender jeg ikke de nærmere omstændigheder omkring, hvordan Spanien forestiller sig at tilrettelægge opholdene, og derfor er det lidt svært på den baggrund at vurdere initiativet, før jeg har fået lov til at se det. At hente børn ud af et land i krig til ferieophold for en kortere periode rejser selvfølgelig en række etiske dilemmaer. Dem må vi jo tage stilling til. Det kan være, hvordan vi sikrer barnets tarv, hensynet til familien, transport frem og tilbage og alle mulige andre ting. Men summa summarum er, at jeg simpelt hen ikke har set det konkrete forslag fra Spanien. Og det vil sige, at det her med at skulle stå og give en officiel dansk tilslutning eller det modsatte til et forslag, hvor vi ikke har fået en henvendelse, kan jeg simpelt hen ikke.

Kl. 14:23

Formanden (Søren Gade):

Spørgeren.

Kl. 14:23

Karsten Hønge (SF):

Jeg forstår det som en i hvert fald i princippet positiv tilgang til idéen fra Spanien. Og der tror jeg da måske som udgangspunkt, at ministeren kan være proaktiv i den her situation. Som jeg har forstået det, udspringer det af, at lederen af den socialdemokratiske gruppe i Europa-Parlamentet under et besøg i Ukraine har foreslået det her, og at der blev taget meget positivt imod det i Ukraine af både embedsmænd og politikere. For at komme tilbage til Spanien ender det med, at det bliver regeringens forslag at tage det op i EU, og man kan bemærke sig løftet fra Portugal nu, hvor de har givet det, synes jeg selv, det meget fine navn at kalde det solidaritetsrejser.

Så som jeg fornemmer det, er det også noget, der sådan er startet lidt hurtigt med en idé fra en socialdemokratisk politiker. Men jeg synes jo, at idéen er så brandgod, at vi bør tage stafetten. Og der er det bare, at hvis man så venter på, at EU, som Spanien ønsker, samler sig og får taget initiativet, så tror jeg bare, at inden vi får de her ting gjort, er sommeren er overstået, og det var derfor, jeg tænkte, at det jo kunne være, at vi i Danmark kunne tage det op og så selv sige til EU: Vi har set i internationale medier, at den spanske regering støtter det her. Vi kan se, at den portugisiske regering bakker op. Kunne vi se at få os samlet i EU til at tilbyde Ukraine noget i et format, der også virkelig fylder noget? Og så kunne man måske allerede nu i den danske regering gøre sig overvejelser om, hvordan man kunne forestille sig det organiseret, altså noget med en kvote, f.eks. Hvor mange vil man kunne forestille sig, med den ansvarlighed, som ministeren også lægger op til? Hvor mange ville vi så kunne modtage i Danmark?

De overvejelser kunne man godt gå ind i nu, også om hvem der ville være de potentielle samarbejdspartnere. Det kunne være Røde Kors eller Red Barnet eller det kunne være idrætsforeninger eller spejderorganisationer. Så hvis ministeren med det positive udgangspunkt, som jeg kan høre ministeren har, selv kunne tage stafetten op og sige, at vi undersøger det her, og hvis det er sådan her, vil vi prøve at se, hvor langt vi kan komme.

Kl. 14:25

Formanden (Søren Gade):

Ministeren.

Kl. 14:25

Social- og boligministeren (Pernille Rosenkrantz-Theil):

Altså, jeg vil under alle omstændigheder gerne give tilsagn om, at jeg gerne vil bede begge lande om at give os et bud på, hvad det er, de har gang i. For der kan vi selvfølgelig række ud til de respektive ambassader og spørge, hvad det er, de gør. For det er klart, at kan man lave det her i et let og gelinde format, er der ikke nogen grund til ikke at kigge ind i det. Så har de fundet et godt format for det, synes jeg, vi skal kigge på det. Jeg vil dog bare lige sige, at vi står ret kort tid før en sommerferie, og når vi har med børn at gøre, skal vi bare lige passe på ikke at gøre noget for hurtigt. Der er simpelt hen et spørgsmål om at kunne garantere barnets tarv.

Det første, det her vækker mindelser om, er jo krigsbørnene, særlig ud af London, under anden verdenskrig, og det kan der være rigtig meget godt i. Jeg vil bare sige, at der også var en hel del børn, der ikke blev beskyttet ordentligt, og det vil sige, at vi jo skal finde nogle veje, og i forhold til at gøre det på et par måneder, hvor man skal have børn ud af en krigszone og transportere dem sikkert under ordnede forhold og tilbage igen, er der nogle udfordringer forbundet med det.

Men selvfølgelig er jeg positivt stemt over for det. Hvis de har fundet veje til at løse de problemer i Portugal og Spanien, mon vi så ikke også kan finde veje til at løse det i Danmark. Og jeg vil selvfølgelig gerne være nysgerrig på, hvad det så er, de har gjort i de lande. Om det så bliver en sommerferie eller en efterårsferie ved jeg ikke. Men jeg synes da, vi skal prøve at kigge på, om vi kan løse nogle af de problemstillinger.

Kl. 14:26

Formanden (Søren Gade):

Spørgeren.

Kl. 14:26

Karsten Hønge (SF):

Jamen jeg er helt enig i ministerens reservation over for, at hvis vi skal gå ind i det, skal det jo foregå ordentligt og ansvarligt. Det kan man kun være enig i. Derfor tænker jeg også, at hvis ministeren nu tager stafetten op, kunne man jo allerede nu begyndte at gøre sig overvejelser om, i hvilken målestok man kunne gøre det, så det ikke nødvendigvis bliver sådan noget kæmpestort noget, men sådan at vi sådan set også træner os i at få det gjort. For som ministeren selv sagde, har vi historisk haft erfaringer med det, også med finske børn, som man har taget sig af Danmark. Det, der er sagen her, er bare, at børnene lider, familierne har brug for et pusterum, og hvis vi i et eller andet størrelsesforhold kunne gå ind og gøre noget, så kunne det gøre en verden til forskel for de børn, der så får den omsorg.

Kl. 14:27

Formanden (Søren Gade):

Ministeren.

Kl. 14:27

Social- og boligministeren (Pernille Rosenkrantz-Theil):

Som sagt: Hvis det er sådan, at de har fundet løsninger, for nogle gange skal vi jo – og det var det samme under coronatiden – passe på med selv at opfinde den dybe tallerken, hvis der er andre lande, der ligner os, der har gjort det. Og det kunne jo sagtens være tilfældet her i forhold til de samme spørgsmål vedrørende beskyttelse af barnets tarv og transport ind og ud og antal og alt muligt andet. Hvis de er i gang med at gennemføre det i Spanien og Portugal, så synes jeg, der er god grund til, at der bliver taget fat i de to omtalte lande, og at vi får fundet ud af, hvad det er, de har gang i, og om det eventuelt er noget, vi kan kopiere i Danmark og under hvilke omstændigheder. Det fik jeg gerne give tilsagn om at vi undersøger.

Kl. 14:28

Formanden (Søren Gade):

Hr. Karsten Hønge for et afsluttende spørgsmål.

Kl. 14:28

Karsten Hønge (SF):

Jamen det er jeg meget, meget glad for at ministeren gør. Jeg tror dog allerede nu, man kan sige, at man ikke skal forvente, at de har fundet modellen, hverken i Spanien eller Portugal. Jeg tror, at for dem er det mere et principielt tilsagn om, at nu vil de prøve at gå i gang med at få EU til at tage et initiativ over for Ukraine. Så jeg vil i hvert fald opfordre ministeren til selv nu at overveje, hvordan vi kan gøre det herhjemme i Danmark med et vist antal børn, som kommer hertil, og at det foregår under ordentlige vilkår og i samarbejde med hvem. Det der forarbejde kan vi godt gå i gang med, og så kan vi godt være klar om et par måneder med et eller andet antal børn.

Kl. 14:28

Formanden (Søren Gade):

Ministeren for en afsluttende bemærkning.

Kl. 14:28

Social- og boligministeren (Pernille Rosenkrantz-Theil):

Ja, og det, der er vigtigt for mig at sige i den sammenhæng, er, at jeg tror, ordføreren har ret i, at hvis det er et fælles EU-initiativ, kommer der til at gå lidt længere tid end frem til sommerferien. Og hvis ikke Spanien og Portugal har løst de problemstillinger, jeg taler om her, så ville det undre mig, om vi kan nå det frem til den her sommerferie. Men mon ikke at de ukrainske børn også godt ville kunne lide at komme på efterårsferie eller påskeferie, eller hvor vi så kommer hen. Jeg synes, at grundidéen i det her er god. Jeg vil gerne give et tilsagn om at række ud til de pågældende lande og høre, hvad de har tænkt om det. Og så lad os se, om vi ikke kan finde en eller anden vej til det. Idéen er i hvert fald god.

Kl. 14:29

Formanden (Søren Gade):

Det afslutter spørgsmålet, vi siger tak til hr. Karsten Hønge, Socialistisk Folkeparti, og tak til social- og boligministeren.

Vi går videre til spørgsmål nr. 13, og vi byder velkommen til udlændinge- og integrationsministeren og til fru Pernille Vermund, Nye Borgerlige.

Kl. 14:29

Spm. nr. S 478

13) Til udlændinge- og integrationsministeren af:

Pernille Vermund (NB):

Hvad tænker ministeren om det meget høje pres af migranter, der er ved Middelhavet, og har regeringen planer om at tage situationen alvorligt og stoppe den migrantkrise, som igen er under opsejling, før det er for sent?

Formanden (Søren Gade):

Værsgo.

Kl. 14:29

Pernille Vermund (NB):

Tak for det. Hvad tænker ministeren om det meget høje pres af migranter, der er ved Middelhavet, og har regeringen planer om at tage situationen alvorligt og stoppe den migrantkrise, som igen er under opsejling, før det er for sent?

Kl. 14:29

Tredje næstformand (Karsten Hønge):

Ministeren.

Kl. 14:29

Udlændinge- og integrationsministeren (Kaare Dybvad Bek):

Tak for spørgsmålet. Det er sådan, at vi i øjeblikket ikke mærker tilstrømning til Danmark, men når vi ser på Europa, er der meget høje ankomsttal – det højeste siden 2015 – og det, vi også kan se, er, at det nuværende asylsystem er dysfunktionelt. Det er menneskesmuglerne og deres forretningsmodel, som det gavner. Det er ikke engang dem, som har brug for beskyttelse.

Det er en prioritet at håndtere den situation for regeringen, at få ro på EU's ydre grænser. Der er behov for et nyt asylsystem, og det er også det budskab, som jeg kommer med, når jeg mødes med mine kollegaer i EU. Det ser ud til, at det er en erkendelse, som også breder sig; vi er ikke enige om alt i EU, men der er en stadig større opbakning til at lave en reel bæredygtig løsning.

Vi engagerer os selvfølgelig i alle de løsninger, som overholder vores internationale konventioner, men som også sætter nye standarder og giver nye bæredygtige løsninger på flygtningeproblematikken. Det kunne f.eks. være med inspiration fra denEU-Tyrkiet-aftale, som blev lavet i 2016, og som var et stort bidrag til også at stoppe den store migration, der var på det tidspunkt.

Det er vores mål at etablere sådan en ordning for først og fremmest at stoppe det kapløb til Europa, som der er i øjeblikket, og som gør, at tusindvis drukner i Middelhavet. Vi arbejder i regeringen for en mere human og demokratisk kontrol med indvandringen, og vores udgangspunkt er, at vejen til Europa og til Danmark skal gå gennem legale kanaler, eksempelvis gennem FN's kvoteflygtningesystem eller gennem arbejdsopholdstilladelser.

Kl. 14:31

Tredje næstformand (Karsten Hønge):

Fru Pernille Vermund.

Kl. 14:31

Pernille Vermund (NB):

Tak. Det er jo rigtig meget snak, mange gode intentioner og meget lidt handling. I dag står vi i Danmark fuldstændig lige så sårbart og åbent, som vi gjorde i 2015, og det var migrantkrisen i 2015, der gjorde, at vi stiftede Nye Borgerlige. Det var, fordi der var et borgerligt flertal, der havde lovet at passe på Danmark, og det gjorde de ikke; de lod migranter i tusindvis strømme ind over vores grænser og op ad vores motorveje.

Jeg vil vove den påstand – selv om der er andre, der mener, at det var et klimavalg – at årsagen til, at Socialdemokratiet faktisk fik så meget fremgang, og også måske fremgang på bekostning af et parti som Dansk Folkeparti, ved valget i 2019, var, at man var klar til at lave et nyt asylsystem.

Nu har Socialdemokratiet siddet i Statsministeriet i ikke bare en valgperiode, men i en valgperiode plus indledningen til en anden valgperiode, og intet er sket. Og det, jeg hører i dag, er, at nu, når migranter igen strømmer mod Europa, fordi Europas grænser igen er åbne efter coronakrisen, er der intet gjort, og der er ingen handling, som gør, at man kan garantere danskerne, at det her problem ikke opstår igen. Det er jo dybt uansvarligt.

Hvad har regeringen konkret tænkt sig at gøre, for at vi ikke står i samme situation, som vi gjorde i 2015? Det er nu, der skal handles.

Kl. 14:32

Tredje næstformand (Karsten Hønge):

Ministeren.

Kl. 14:32

Udlændinge- og integrationsministeren (Kaare Dybvad Bek):

Der tror jeg, spørgeren tager fejl, hvis spørgeren tror, der ikke er sket noget. Altså, lige nu har vi i Danmark et af de laveste antal af folk, som er i udsendelsesposition som afviste asylansøgere. En del af årsagen til, at der ikke kommer så mange migranter til Danmark i øjeblikket er, at folk godt ved, at de ikke får mulighed for at blive her, sådan som man gør i en række andre europæiske lande. Antallet af folk i udsendelsesposition er halveret på de sidste 3 år, og det er jo netop den forhenværende og den nuværende regering, der har sørget for – som et af de få lande i Europa – at sikre, at folk faktisk vender hjem, når de ikke har noget lovligt ophold i Danmark. Så modsat det parti, som spørgeren var medlem af på daværende tidspunkt, tilbage i 00'erne og 2010'erne, er vi faktisk lykkedes med at finde nogle løsninger, som gør, at der kommer færre illegale migranter til Danmark.

Kl. 14:33

Tredje næstformand (Karsten Hønge):

Spørgeren.

Kl. 14:33

Pernille Vermund (NB):

Det er jo meget interessant. Virkeligheden er jo den, at antallet af illegale immigranter, der kommer til Danmark, i høj grad er mindsket, fordi der har været lukket – hermetisk lukket – ned igennem Europa under corona. Det har været langt sværere, og det har ministerens forgænger også sagt ret klart, så enten er det ministeren eller også er det hans forgænger, der tager fejl. Det, at der har været coronanedlukning, at det har været sværere at passere grænserne, har haft betydning for migrantpresset og haft betydning for, hvor meget man har rejst, også som illegal migrant.

Nu står vi altså i en situation, hvor corona heldigvis er fortid, nedlukningerne er fortid, men coronasituationen viste jo, at det havde en effekt, at man passede på grænserne, og jeg anerkender simpelt hen ikke, at det er Socialdemokratiet, der har fået migrantpresset på Danmark til at forsvinde. Jeg anerkender det ikke. Det er et faktum, at corona og nedlukningerne mellem grænserne har haft en reel betydning, og regeringen har intet tænkt sig at gøre nu.

Kl. 14:34

Tredje næstformand (Karsten Hønge):

Tak til spørgeren. Så får ministeren ordet.

Kl. 14:34

Udlændinge- og integrationsministeren (Kaare Dybvad Bek):

Har vi coronanedlukning nu? Er der coronanedlukning ved grænserne andre steder – i Danmark, i Tyskland? Det er i hvert fald gået min næse forbi, hvis der er det. Har vi nu et lavt antal folk, der kommer til Danmark? Ja, og det er et lavere antal, end vi har haft i hele den periode, hvor spørgerens daværende parti sad og havde kontrol med regeringsmagten i 00'erne.

Vi har sammenlignet med næsten alle andre europæiske lande et ekstremt lavt antal, som kommer hertil, vi har et højt antal, som vender hjem igen, og vi har et lavt antal, som venter på at blive sendt hjem. Det er noget, der er sket under den forhenværende og den nuværende regering. Det er en lykkelig omstændighed. Det kan godt være, at spørgeren synes, det er interessant. Jeg synes, at det er frygteligt at se på Europa, og hvordan der er mange lande, der ikke har den samme succes med at sende folk hjem. Det synes jeg ikke er spor interessant; det synes jeg da er rædsomt.

Kl. 14:35

Tredje næstformand (Karsten Hønge):

Spørgeren.

Kl. 14:35

Pernille Vermund (NB):

Men faktum er, at presset på Europas grænser stiger igen, og faktum er også, at de mennesker, der kommer til de sydeuropæiske lande, jo kommer til at bevæge sig op igennem Europa, hvis ikke vi handler nu. Det er et faktum. Og at udvise rettidig omhu er en borgerlig dyd, og det burde også være en dyd for et socialdemokrati, der har slået sig op på, at man gerne vil løse de her problemer, at man gerne vil have et nyt asylsystem, og at man i modsætning til Socialdemokratiet, som Socialdemokratiet har været, ja, stort set altid, før vi løste de her problemer. Det er meget snak, og det er ikke meget handling. Vi ligger lige så sårbart og åbent hen i dag, som vi gjorde før.

Kl. 14:35

Tredje næstformand (Karsten Hønge):

Så er det ministeren til et afsluttende svar.

Kl. 14:36

Udlændinge- og integrationsministeren (Kaare Dybvad Bek):

Nej, det er simpelt hen ikke rigtigt. Det gør vi ikke. Vi har meget bedre styr på at få sendt folk ud af landet, og det har selvfølgelig en betydning for, hvor mange der har lyst til at komme hertil. Det er en totalt basal erkendelse, som jeg sagde, og det burde spørgeren også være enig i – hvis man fangede spørgeren i et ærligt øjeblik. Jeg må bare sige, at det jo var spørgerens eget parti, altså det parti, som spørgeren var folketingskandidat for, som gav Radikale Venstre håndslag på at være sammen om den politik, der skulle være, osv. Det er jo sådan noget, der gør mig nervøs, må jeg bare sige. Måske har man ikke haft styr på, hvor mange der er kommet til landet, og hvor mange der er kommet ud igen, dengang spørgeren var repræsenteret som folketingskandidat for det parti, og der må jeg bare sige, at der er sket noget de sidste 3 år, og det tror jeg spørgeren egentlig også godt ved, men ikke vil erkende, fordi man nu er nede at stille skarpe spørgsmål til ministeren.

Kl. 14:36

Tredje næstformand (Karsten Hønge):

Tak til ministeren og til fru Pernille Vermund.

Næste spørgsmål er til skatteministeren, stillet af hr. Nick Zimmermann, Dansk Folkeparti.

Kl. 14:36

Spm. nr. S 465

14) Til skatteministeren af:

Nick Zimmermann (DF):

Hvad er ministerens holdning til, at energibranchen udbetaler store bonusser til branchens ledere, hvor mediet Finans f.eks. har afsløret, hvordan chefen for tradingafdelingen i Energi Danmark og to ansatte har optjent bonusser for i omegnen af 250 mio. kr.?

Skriftlig begrundelse

Der henvises til omtale på Finans.dk den 30. marts 2023.

Tredje næstformand (Karsten Hønge):

Værsgo til oplæsning af spørgsmålet.

Kl. 14:36

Nick Zimmermann (DF):

Hvad er ministerens holdning til, at energibranchen udbetaler store bonusser til branchens ledere, hvor mediet Finans f.eks. har afsløret, hvordan chefen for tradingafdelingen i Energi Danmark og to ansatte har optjent bonusser for i omegnen af 250 mio. kr.?

Kl. 14:37

Tredje næstformand (Karsten Hønge):

Ministeren.

Kl. 14:37

Skatteministeren (Jeppe Bruus):

Tak for spørgsmålet. Som jeg allerede tilkendegav under førstebehandlingen af lovforslaget om solidaritetsbidraget, synes jeg, at de oplysninger, der er kommet frem om bonusser til ansatte hos visse mellemhandlerselskaber, er fuldstændig vanvittige. Det kan jeg forstå at i hvert fald nogle af selskaberne også selv synes, og at de derfor mener, at bonusaftalerne er ugyldige. De der gigantiske bonusser viser, at selskaberne har haft ekstraordinært høje indtægter på grund af krisen, og som jeg også sagde under førstebehandlingen af lovforslaget om solidaritetsbidraget, arbejder vi på en model, som vi kan bruge i forhold til beskatning af mellemhandlerne, og som en del af det arbejde og i øvrigt i forhold til regeringens arbejde synes jeg det er naturligt at kigge på, om vi skal regulere de lønninger, der er i energisektoren.

Kl. 14:38

Tredje næstformand (Karsten Hønge):

Spørgeren.

Kl. 14:38

Nick Zimmermann (DF):

Okay. Så skal jeg bare lige forstå det helt: Hvad er det så præcis, ministeren har tænkt sig at gøre, for at der ikke kommer lignende historier i fremtiden? For det forstod jeg simpelt hen ikke ud fra det svar, der kom her.

Kl. 14:38

Tredje næstformand (Karsten Hønge):

Ministeren.

Kl. 14:38

Skatteministeren (Jeppe Bruus):

Altså, der kan jo f.eks. være anledning til at indføre særlige regler om beskatning af bonusser. Efter de gældende regler bliver bonusser jo alt andet lige pålagt topskat; det vil sige, at de bliver beskattet med en sats på 56 pct. Fra den 1. januar 2023 har selskaberne som en del af den aftale, vi lavede omkring finansieringen af Arnepensionen heller ikke længere kunnet have et fradrag for løn og bonusser, der overstiger 7,5 mio. kr. Og et andet sted, nemlig i finanssektoren, har vi f.eks. allerede regler for, hvor meget en bonus må være på og aflønningsvilkår osv.

Så der er jo eksempler man kan kigge på.

Kl. 14:38

Tredje næstformand (Karsten Hønge):

Spørgeren.

Kl. 14:38

Nick Zimmermann (DF):

Men prøv nu at høre her: Danskerne har jo haft kæmpe økonomiske udfordringer på baggrund af de her store prisstigninger, der har været, på alt fra fødevarer til energi, og nogle er endda gået fra hus og hjem. Så kommer der historie med, at chefer og direktører i energibranchen kan få de her kæmpestore bonusser, og så kommer der sådan et vævende svar fra ministeren. Det er simpelt hen uholdbart i forhold til de mange danskere, der er blevet urimeligt behandlet igennem den her tid. Hvornår kan danskerne forvente at der bliver styr på den her situation, så vi ikke kommer til at se lignende sager i fremtiden?

Kl. 14:39

Tredje næstformand (Karsten Hønge):

Ministeren.

Kl. 14:39

Skatteministeren (Jeppe Bruus):

Jeg beklager. Der må jeg jo have udtrykt mig meget vævende, eller også var det et spørgsmål, der var stillet på forhånd. For jeg tror måske ikke helt, spørgeren hørte mit svar. Jeg har jo i virkeligheden, synes jeg, været rimelig tydelig i forbindelse med behandlingen af det lovforslag, vi har haft her i salen, i forhold til at jeg synes, det er helt uacceptabelt, hvad der foregår. Jeg har også været rimelig tydelig omkring, at jeg faktisk ønskede en beskatningsmodel i forhold til mellemhandlerne, i forhold til den forordning, der kom fra Kommissionen. Det var endda en prioritet for den daværende regering. Jeg synes, det er frustrerende, at vi ikke har en beskatningsmodel. Derfor arbejder jeg som skatteminister for, at vi laver en beskatningsmodel, i forhold til hvis vi kommer i den situation. Jeg har endda også sagt, at jeg mener, at hvis ikke de kan finde ud af det, så må vi også kunne regulere dem. Vi følger udviklingen tæt, og vi har sat noget arbejde i gang i forhold til at se på bl.a. en beskatningsmodel i forhold til mellemhandlerne.

Kl. 14:40

Tredje næstformand (Karsten Hønge):

Hr. Nick Zimmermann for det afsluttende spørgsmål.

Kl. 14:40

Nick Zimmermann (DF):

Vil det så sige, at ministeren og regeringen kan garantere, at der ikke kommer til at være lignende historier i fremtiden, hvor der sidder nogle energibosser og energibaroner, der får de her kæmpestore bonusser? Kan ministeren og regeringen garantere det?

Kl. 14:40

Tredje næstformand (Karsten Hønge):

Ministeren.

Kl. 14:40

Skatteministeren (Jeppe Bruus):

Nu er jeg i politikbranchen, så jeg kommer ikke med garantier, men det må da gerne stå ret klart, at de historier, vi har hørt om, er fuldstændig uacceptable. Det er også derfor, at de selskaber ret hurtigt måtte stille på min kollega klimaministerens kontor til en forklaring. Og nu er der jo alle mulige sager i pressen, og man kan også se, hvad de her selskaber selv mener. Og jeg afviser bestemt ikke, at vi også kan regulere det her, så vi faktisk også ved lov sørger for, at de ikke har mulighed for at udbetale lignende i fremtiden, hvis de har gjort det.

Kl. 14:40

Tredje næstformand (Karsten Hønge):

Vi siger tak til skatteministeren og til hr. Nick Zimmermann.

Vi er nu i den situation, at spørgeren til de næste to spørgsmål til skatteministeren lige nøjagtig nu træder ind i lokale og derfor får ordet til oplæsning af næste spørgsmål.

Kl. 14:40

Spm. nr. S 493

15) Til skatteministeren af:

Mikkel Bjørn (DF):

Hvorfor er forældelsesfristen for inddrivelse af su-gæld kun 3 år i Danmark, hvilket potentielt kan føre til, at en betydelig gæld på 1,3 mia. kr. til danske skatteydere er endnu større, end hvad vi umiddelbart ved, og hvad vil ministeren gøre for at sikre, at den kolossale su-gæld fra udenlandske studerende bliver inddrevet på en mere effektiv måde og ikke forældes efter kun 3 år?

Tredje næstformand (Karsten Hønge):

Hr. Mikkel Bjørn for oplæsning af spørgsmålet.

Kl. 14:41

Mikkel Bjørn (DF):

Det, jeg godt kunne tænke mig at skatteministeren svarer på, er: Hvorfor er forældelsesfristen for inddrivelse af su-gæld kun 3 år i Danmark, hvilket potentielt kan føre til, at en betydelig gæld på 1,3 mia. kr. til danske skatteydere er endnu større, end hvad vi umiddelbart ved, og hvad har ministeren tænkt sig at gøre for at sikre, at den kolossale su-gæld fra bl.a. udenlandske studerende bliver inddrevet på en mere effektiv måde og ikke forældes efter 3 år?

Kl. 14:41

Tredje næstformand (Karsten Hønge):

Skatteministeren.

Kl. 14:42

Skatteministeren (Jeppe Bruus):

Tak for spørgsmålet. Det er selvfølgelig ikke tilfredsstillende, at nogle skyldnere forlader landet uden at betale det, de skylder. Det siger sig selv. For gæld til det offentlige som al mulig anden gæld i øvrigt er der i udgangspunktet en forældelsesfrist på 3 år. Forældelsesfristen følger de almindelige regler for forældelsesfrister på 3 år. Jeg synes, det giver god mening, også fordi der allerede i dag er gode muligheder for at afbryde forældelsesfristen, ligesom tidspunktet for forældelsen i nogle tilfælde kan udskydes, fordi skyldnerens opholdssted er ukendt. For al gæld, der sendes til inddrivelse, vil forældelse tidligst kunne ske, når der er gået 3 år fra modtagelsen i Gældsstyrelsen, altså det offentliges inkassobureau, som hører under Skatteministeriet. I den periode kan Gældsstyrelsen afbryde forældelsen på flere måder. Afbrydelsen kan f.eks. ske ved en afdragsordning, lønindeholdelse eller udlægsforretning. Det gælder både for danske og udenlandske studerende.

Så må jeg medgive, at det i de tilfælde, hvor de studerende opholder sig i udlandet, vil være meget vanskeligt at afbryde forældelsen, fordi den studerende typisk ikke har en dansk lønindkomst eller har aktiver i Danmark. Gældsstyrelsens muligheder er her reelt begrænset til at udstede rykkere, hvis den studerendes kontaktoplysninger ikke kendes. Tidspunktet for forældelse udskydes, hvis Gældsstyrelsen f.eks. ikke kender den studerendes, altså skyldnerens, opholdssted. I disse tilfælde vil forældelse nemlig først ske op til 10 år fra det tidspunkt, hvor gælden skulle være betalt.

I forhold til en mere effektiv inddrivelse hos studerende, der opholder sig i udlandet, som der bliver spurgt til, vil jeg gerne gentage, hvad jeg nævnte på samrådet i februar i år, og det er, at vi undersøger mulighederne for flere forskellige internationale spor, herunder indgåelse af aftaler om bistand til inddrivelse. Det kræver dog opbakning, fordi Danmark jo ikke ensidigt kan forbedre inddrivelsesmulighederne over for udrejste studerende. Det vil tage tid, og der er ingen garanti for, at vi kan få alt det, vi ønsker, men uanset at det kan være vanskeligt at inddrive su-gæld hos udrejste skyldnere, så skal vi huske på, at udenlandske studerende i det store hele jo er et meget stort og positivt bidrag til dansk økonomi.

Kl. 14:44

Tredje næstformand (Karsten Hønge):

Hr. Mikkel Bjørn.

Kl. 14:44

Mikkel Bjørn (DF):

Tak for det, men jeg synes ikke helt, det var et svar på det spørgsmål, jeg egentlig stillede, i hvert fald ikke på den sidste del af det, nemlig: Hvad har regeringen og nærmere bestemt hvad har ministeren egentlig tænkt sig at gøre, for at su-gælden ikke slettes efter 3 år, og at den inddrives på en mere effektiv måde, sådan at udenlandske studerende ikke bare kan rejse til udlandet og så efterlade danske skatteydere med en regning, der ender med aldrig nogen sinde at blive betalt? Det er det, jeg godt kunne tænke mig et svar på. For vi synes i Dansk Folkeparti ikke, at der er nogen rimelighed i, at danske skatteydere kan risikere, at vi har udlændinge, der kommer til Danmark og får su og tager et lån og så siden hen bare vælger at være fuldstændig ligeglade med, at de faktisk har fået penge af danske skatteydere, som de så vælger ikke at betale tilbage siden hen. Det kunne jeg godt tænke mig at ministeren kom lidt mere ind på.

Kl. 14:45

Tredje næstformand (Karsten Hønge):

Ministeren.

Kl. 14:45

Skatteministeren (Jeppe Bruus):

Det skal jeg gladelig gøre. Der er i virkeligheden to spørgsmål i det, der bliver spurgt til her. Det ene er, hvad jeg vil gøre for at forbedre inddrivelsesmulighederne, også for udenlandske studerende, der befinder sig i Danmark. Det er det, vi er i fuld gang med i genopretningen af gældsområdet. Det medfører bl.a. mulighed for lønindeholdelse. Altså, hvis personen har en indtægt, kan man i den indtægt holde det tilbage, som den pågældende skylder. Det er noget af det, der er mest fremdrift i. Det er et af de inddrivelsesværktøjer, som private inkassobureauer f.eks. ikke har. Det er enormt effektivt, og det er også noget af det, der kører i det nye system.

Så længe de udenlandske studerende befinder sig i Danmark, har vi lige så gode muligheder for at inddrive hos dem, som vi har hos danske studerende. Udenlandske studerende i Danmark tegner sig for ca. 1,3 mia. kr. i misligholdt su-gæld. Langt de fleste er her i landet. De udenlandske studerende, der så er rejst ud eller er rejst hjem til de lande, de kom fra, har gæld for omkring 300-350 mio. kr. Der bliver det langt vanskeligere. Det vil sige, at opgaven er at sørge for at få hevet de penge hjem, mens folk er her.

Dem, der så er her som udenlandske studerende, bidrager med et tocifret milliardbeløb til dansk økonomi – det er der analyser der viser – så det er jo stadig væk en god forretning at sørge for, at folk, der har haft en opvækst og taget en uddannelse et andet sted, kommer til Danmark og tager noget uddannelse og bliver her arbejder. Men det er klart, at hvis man låner penge og man ikke er i stand til at betale dem tilbage, så skal vi selvfølgelig inddrive dem.

Kl. 14:46

Tredje næstformand (Karsten Hønge):

Spørgeren.

Kl. 14:46

Mikkel Bjørn (DF):

Ja. Udfordringen er jo bare, at vi ser en meget eksplosiv vækst i su-gælden i det hele taget, og når vi så samtidig, som ministeren også selv nævner, kan se, at der er en gæld på flere hundrede millioner kroner hos udlændinge, som så kan vælge at rejse ud af landet, gemme sig og så aldrig nogen sinde komme tilbage og betale af på den gæld, som de har til danske skatteydere, så synes jeg, at regeringen og ministeren skylder skatteborgerne et svar på, hvad man har tænkt sig at gøre, for at den gæld bliver inddrevet, og eventuelt også se på, om ikke man skulle udvide antallet af år, så forældelsesfristen ikke kun er på 3 år.

Kl. 14:47

Tredje næstformand (Karsten Hønge):

Ministeren.

Kl. 14:47

Skatteministeren (Jeppe Bruus):

Jeg tror allerede, at jeg har svaret på den sidste del af det her spørgsmål, nemlig på det omkring forældelsesfristen og de gode muligheder for at forlænge den, udskyde den osv. Hvad gør vi så i forhold til de studerende, der er rejst ud, og som altså har gæld for ca. 350 mio. kr.? Ja, der arbejder vi sammen med de lande, hvor de studerende typisk kommer fra, og det er sjovt nok typisk vores nabolande. Der er nogle udfordringer. Vi vil sådan set gerne lave bilaterale aftaler, hvor de kan hjælpe os med at skaffe de penge, men det er svært, for de har ikke samme udfordring den anden vej rundt, hvis man skal sige det på den måde. Men vi arbejder faktisk på det, og et af de seneste initiativer, som min forgænger Karsten Lauritzen satte i gang, er, at vi har en fælles nordisk arbejdsgruppe, hvor vi kigger på, hvordan vi bliver bedre til at hjælpe hinanden med at inddrive den gæld, der kommer fra studerende, der så er rejst tilbage og ikke har betalt den gæld, de har efterladt sig.

Kl. 14:48

Tredje næstformand (Karsten Hønge):

Hr. Mikkel Bjørn for det sidste spørgsmål.

Kl. 14:48

Mikkel Bjørn (DF):

Tak for det. Jeg synes stadig, at ministeren og regeringen skylder svar på, hvad de har tænkt sig at gøre for meget effektivt at forhindre det her. For det er jo ingen hemmelighed, at vi i Dansk Folkeparti mener, at det ikke giver nogen mening, at vi overhovedet tillader, at mennesker, som ikke er danske statsborgere, kan komme til landet, få su på danske skatteyderes regning og så rejse til Langtbortistan siden hen uden nogen sinde at betale de penge tilbage. Det synes vi ikke der er ret og rimelighed i, og derfor kunne jeg godt tænke mig, at regeringen og ministeren bakkede Dansk Folkeparti op i den ambition.

Kl. 14:48

Tredje næstformand (Karsten Hønge):

Ministeren.

Kl. 14:48

Skatteministeren (Jeppe Bruus):

Det bakker jeg helt hundrede procent op. Altså, det, der foregik, dengang Dansk Folkeparti havde indflydelse på den daværende Venstreregering med min forgænger Karsten Lauritzen som skatteminister, var, at man lavede en 7-punktsplan – jeg tænker mig, at man har gjort det lidt i fællesskab – og det er så den, vi har arbejdet med hen over årene. Det er bare meget, meget svært, men alligevel er vores grundlæggende holdning jo stadig væk, at vi skal give muligheder for at få su og su-lån. Det kan vi selvfølgelig se forskelligt på, men vi ser selvfølgelig helt ens på, at folk skal betale de penge, de skylder, og at vi har en forpligtelse til også at se, om ikke vi kan få dem tilbage i kassen.

Kl. 14:49

Tredje næstformand (Karsten Hønge):

Tak til skatteministeren, og tak til hr. Mikkel Bjørn.

Det næste spørgsmål er også til skatteministeren og er også stillet af hr. Mikkel Bjørn, Dansk Folkeparti.

Kl. 14:49

Spm. nr. S 495

16) Til skatteministeren af:

Mikkel Bjørn (DF):

Hvordan vil ministeren sikre, at udenlandske studerende, der modtager su i Danmark, har et incitament til at betale tilbage på deres gæld frem for at undlade at betale og vente på, at den forældes efter 3 år, og hvad vil ministeren gøre for at forhindre, at udlændinge undlader at betale tilbage på deres su-gæld ved at gemme sig eller rejse ud af landet i 3 år og dermed unddrage sig betaling?

Tredje næstformand (Karsten Hønge):

Hr. Mikkel Bjørn får nu mulighed for at læse spørgsmålet op.

Kl. 14:49

Mikkel Bjørn (DF):

Tak for det. Det næste spørgsmål er lidt i forlængelse af det tidligere spørgsmål, og vi kunne i Dansk Folkeparti godt tænke os at vide, hvordan ministeren egentlig vil sikre, at udenlandske studerende, der modtager su i Danmark, har et incitament til at betale de penge tilbage frem for at undlade at betale og så vente på, at den gæld forældes efter 3 år. Og hvad har ministeren egentlig tænkt sig at gøre for at forhindre, at udlændinge undlader at betale tilbage på deres su-gæld ved at gemme sig eller rejse ud af landet i 3 år og dermed unddrage sig betaling?

Kl. 14:49

Tredje næstformand (Karsten Hønge):

Ministeren.

Kl. 14:49

Skatteministeren (Jeppe Bruus):

Med fare for, at der bliver noget gentagelse her, når spørgsmålene er så ens, vil jeg sige, at vi er enige om, at det er utilfredsstillende, at skyldnere forlader landet uden at betale det, de skylder. Skiftende regeringer og skatteministre, jeg henviser til min forgænger, Karsten Lauritzen fra Venstre, dengang Dansk Folkeparti sørgede for, at han havde skatteministerposten, har måttet erkende, at det er svært at inddrive gæld fra udrejste personer, da Gældsstyrelsen ikke har myndighedsbeføjelser i udlandet. Det betyder, at Gældsstyrelsen ikke kan anvende tvangsinddrivelse, som det er tilfældet for de skyldnere, som bor her i landet, også selv om de er udenlandske studerende. Det gælder f.eks. lønindeholdelse, som jeg var inde på, hvor man trækker i lønnen, før den bliver udbetalt, eller modregning i overskydende skat. Gældsstyrelsens muligheder begrænser sig reelt til at udsende rykkere til skyldnere, der bor i udlandet, hvis de ellers har de korrekte kontaktoplysninger. Fra et inddrivelsesperspektiv er det derfor bopælen og ikke nationaliteten, der er afgørende. De værktøjer, som de danske myndigheder har til rådighed til inddrivelse, bestemmes kort sagt af, om skyldneren er her i landet eller ej.

Vi skal her også huske på, at af den samlede su-gæld på 1,2 mia. kr. til skyldnere med bopæl i udlandet udgør de udenlandske statsborgeres gæld under en tredjedel. Altså for alle dem, der har gæld i udlandet, udgør de udenlandske studerende der en tredjedel. Det vil sige, at en række af dem må man jo regne med kommer tilbage igen, hvis de er danske statsborgere, og derfor har vi mulighed for at inddrive den gæld en gang til. Det skal også ses i lyset af, at udenlandske studerende generelt vurderes til at bidrage, som jeg sagde, positivt til dansk økonomi.

Som jeg nævnte i svaret på det foregående spørgsmål, er vi altså i gang med flere initiativer til at øge inddrivelsen hos su-skyldnere i udlandet. I det internationale spor arbejder vi på at finde en fælles løsning dels i EU, der gør det muligt at inddrive su-gæld i EU-lande, dels, som jeg sagde, på bilaterale drøftelser med udvalgte lande om inddrivelsesaftaler. I det nordiske spor arbejder vi på, at der indgås en aftale om at udvide det nordiske samarbejde om gensidig bistand til inddrivelse af gæld. På trods af de initiativer, som der er nævnt, vil jeg sige, at det samlet set er min vurdering, at mulighederne for at bedre inddrivelsen over for udenlandske studerende på den korte bane er begrænset, og derfor skal det ikke oversælges. Det vil kræve international opbakning, som der selvfølgelig også arbejdes på, men desværre er det ikke kun os i Danmark, der sætter tempoet for det internationale arbejde.

Kl. 14:52

Tredje næstformand (Karsten Hønge):

Hr. Mikkel Bjørn.

Kl. 14:52

Mikkel Bjørn (DF):

Det var et meget teknisk og embedsmandsagtigt svar på et, synes jeg, meget simpelt politisk spørgsmål, nemlig hvad det er for nogen incitamenter, regeringen har tænkt sig at skabe for, at de mennesker rent faktisk betaler gælden tilbage. Hvis jeg kunne rejse til udlandet og tage et lån på flere hundredetusinde kroner, som jeg vidste der faktisk ikke var noget krav om jeg skulle betale tilbage efter blot 3 år, så tror jeg da, at der ville være et meget lille incitament til at betale de penge tilbage. Det er bare sådan en sund, menneskelig snusfornuft. Så skulle det være af rent moralske årsager, men hvis ikke der er nogen form for tvang involveret i det her, altså et incitament til rent faktisk at betale de her penge tilbage, forestiller jeg mig, at der er rigtig mange mennesker, der sidder og tænker, hvorfor i alverden de så nogen sinde skulle betale de penge tilbage. Vi kan jo se, at der faktisk også er mennesker, der tænker sådan – mennesker, der tænker, jamen okay, hvis forældelsesfristen kun er på 3 år og regeringen sletter min gæld efter blot 3 år, hvorfor i alverden skulle jeg så betale de penge tilbage? Så kan jeg rejse til Danmark, få en uddannelse, tage et lån på flere hundredetusinde kroner og så rejse ud og aldrig nogen sinde betale de penge tilbage.

Det er da dybt forrykt, at man ikke som regering har et større ansvar over for de danske skatteydere, føler et større ansvar og også er villige til at tage nogle initiativer i brug, der sikrer, at der rent faktisk bliver skabt nogle incitamenter til at betale de her penge tilbage. Og så er jeg da meget glad for, at ministeren afslutningsvis indrømmer, at der er meget begrænsede muligheder for at inddrive de her midler, og netop derfor synes vi også i Dansk Folkeparti, at man burde være meget varsom med at udbetale su og lån til mennesker, som ikke har noget incitament til at betale de penge tilbage.

Kl. 14:53

Tredje næstformand (Karsten Hønge):

Ministeren.

Kl. 14:53

Skatteministeren (Jeppe Bruus):

Jamen så lad mig smide embedsmandshatten og tage politikerhatten på, hvis det er det, spørgeren efterlyser. Jeg er egentlig glad for det, der bliver spurgt om her til sidst, for det er så den grundlæggende forskel, nemlig at Dansk Folkeparti ikke ønsker, at udenlandske studerende i Danmark skal have mulighed for at få su eller tage su-lån på lige fod med alle mulige andre. Det ville være en rigtig, rigtig dårlig forretning for danske virksomheder, dansk beskæftigelse og dansk vækst og dansk velfærd. Det er jo et politisk valg, og der er vi så uenige. Hvis verden var, som spørgeren her beskriver den, at det bare er slaraffenland, når man kommer hertil, kan det undre lidt, trods alt, hvis man kigger på proportionerne i det, at der ikke er flere udenlandske studerende, der valfarter til Danmark, hiver i den store låneautomat og så smutter herfra igen. Det er jo ikke helt sådan, verden ser ud, trods alt, hvis man kigger på proportionerne i antallet af personer og summen af penge.

Kl. 14:54

Tredje næstformand (Karsten Hønge):

Spørgeren.

Kl. 14:54

Mikkel Bjørn (DF):

Jamen altså, når ministeren bruger et ord som slaraffenland, kommer jeg bare til at tænke på, at jeg ikke rigtig kender til mange lande, som man rejse til, hæve su og tage su-lån i det omfang, man kan i Danmark. Og det billede med, at det skulle være et slaraffenland eller et land, som folk ikke rejser til og tager en uddannelse, har jeg meget, meget svært ved at genkende.

Så jeg synes egentlig, ministeren svarer udenom, og jeg ærgrer mig over, at regeringen ikke er mere lydhør over for, at det her faktisk er et meget stort problem.

Kl. 14:55

Tredje næstformand (Karsten Hønge):

Ministeren.

Kl. 14:55

Skatteministeren (Jeppe Bruus):

Men det dækker vel over en helt grundlæggende uenighed, hvilket jeg også forsøgte at gøre klart, nemlig at spørgeren ønsker, at vi ikke skal give su og mulighed for su-lån til udenlandske studerende, og det mener regeringen fortsat at vi skal, og at det samlet set er en rigtig, rigtig positiv ting for Danmark, at der kommer udenlandske studerende. Det bidrager også med et tocifret milliardbeløb. Så det er vel den helt grundlæggende forskel, og der kan vi vel godt anerkende, at vi er uenige.

Kl. 14:55

Tredje næstformand (Karsten Hønge):

Spørgeren for sit sidste spørgsmål.

Kl. 14:55

Mikkel Bjørn (DF):

Jamen jeg tror sådan set ikke, vi er så uenige. Altså, det er jo ikke, fordi jeg er modstander af, at mennesker kan komme til Danmark og tage en uddannelse, eller at vi i Dansk Folkeparti er modstandere af det, men vi er klart modstandere af at udbetale mange hundrede tusinde kroner til mennesker, som aldrig nogen sinde betaler de penge tilbage, og hvor regeringen ikke er villig til at skabe incitamenter til, at de mennesker rent faktisk betaler pengene tilbage. Jeg tror sådan set, det er der, vi er grundlæggende uenige. For at man kan rejse til Danmark og tage en uddannelse, synes jeg sådan set er fint, men det skal jo ikke være på de danske skatteyderes regning – det bør være på ens egen regning.

Kl. 14:56

Tredje næstformand (Karsten Hønge):

Ministeren.

Kl. 14:56

Skatteministeren (Jeppe Bruus):

Ahr, men der er vel også lidt stråmand her: »hvor regeringen ikke ønsker at skabe incitamenter til, at de skal betale pengene tilbage«. Det er vel ikke helt fair i forhold til det, jeg har svaret, og i forhold til det, at vi nu genopretter gældsområdet, og at vi bliver stærkere og stærkere til at inddrive den gæld, som danske studerende har, og som udenlandske studerende har, mens de er i Danmark. Men man kan selvfølgelig betone ordene lidt forskelligt

Kl. 14:56

Tredje næstformand (Karsten Hønge):

Tak til skatteministeren, og tak til hr. Mikkel Bjørn, Dansk Folkeparti.

Næste spørgsmål er til ministeren for landdistrikter stillet af fru Susie Jessen.

Kl. 14:56

Spm. nr. S 431 (omtrykt)

17) Til ministeren for landdistrikter af:

Susie Jessen (DD):

Hvad vil ministeren gøre for at sikre sig, at den grønne omstilling og de store ambitioner med opsætning af mange vindmøller og solceller i de kommende år ikke vil skabe dårlige levevilkår for folk bosat på landet?

Tredje næstformand (Karsten Hønge):

Susie Jessen får ordet til oplæsning af spørgsmålet.

Kl. 14:56

Susie Jessen (DD):

Tak. Hvad vil ministeren gøre for at sikre sig, at den grønne omstilling og de store ambitioner med opsætning af mange vindmøller og solceller i de kommende år ikke vil skabe dårlige levevilkår for folk bosat på landet?

Kl. 14:57

Tredje næstformand (Karsten Hønge):

Ministeren.

Kl. 14:57

Ministeren for landdistrikter (Louise Schack Elholm):

Tak for spørgsmålet. I Danmark skal vi både have klimavenlige og pålidelige leverancer af energi. Vi skal leve op til målsætningerne om reduktion af CO2-udledningerne, og vi skal være uafhængige af russisk gas. Det kræver en markant udbygning af vedvarende energikilder.

Et bredt flertal i Folketinget har i juni 2022 indgået en klimaaftale om grøn strøm og varme. Aftalepartierne er enige om at sikre rammer, der kan sikre en firedobling af den samlede elproduktion fra sol- og vindenergi frem mod 2030. I den politiske aftale lægges der stor vægt på, at udbygningen af vedvarende energi sker i hele landet, herunder også hovedstadsområdet. Det er jeg som minister for landdistrikter enig i. Jeg ønsker et Danmark i geografisk balance. Det kræver, at forskellige interesser afvejes og mødes på en ordentlig måde. Med planloven sætter vi rammer for en afvejning af interesser i arealanvendelsen og regler for høring af borgere i forbindelse med nye planforslag.

Når ambitionerne i klimaaftalen skal følges til dørs, bliver der et behov for en omfattende arealplanlægning. Det bliver en stor opgave for landets kommuner at finde arealer til de mange nye anlæg, som skal producere grøn strøm. Jeg er derfor glad for at kunne konstatere, at mange af landets kommuner har givet inputs til opgaven med at opstille mere vedvarende energi på land i de kommende år, og jeg tager opgaven med borgerinddragelse og lokal opbakning meget seriøst.

Kommunerne kender deres lokalsamfund. Jeg finder det derfor vigtigt, at udbygningen af vedvarende energianlæg sker på en måde, der giver mening for lokalsamfundene. Ligesom kommunerne er jeg optaget af gode demokratiske processer og den lokale forankring. Derfor skal der være gode rammevilkår for etablering af vedvarende energianlæg. Der skal også være lokale udviklingsmuligheder og kompensation til lokalsamfund og kommuner, der tager ansvar for etablering af vedvarende energi.

Kl. 14:59

Tredje næstformand (Karsten Hønge):

Fru Susie Jessen.

Kl. 14:59

Susie Jessen (DD):

Tak, og tak for svaret. Vi har jo set en klimaminister, som har nogle store ambitioner på det her område. Så sent som i går har vi set nogle forsider i aviserne om, hvor store forandringer det her kommer til at have i Danmark, og at man også inden 2030 vil levere grøn strøm til hele Europa.

Vi er jo mange, som bor ude på landet og ser de her store solcellemarker lige nu og vindmøller, der bliver etableret tæt på. Jeg tror også, at der generelt er en enighed om, at vi skal væk fra Putins gas og over i den grønne førertrøje. Men jeg tror også, at der er en bekymring, i og med at landdistrikterne jo i forvejen har en del udfordringer, og man kan f.eks. risikere, at ens hus kommer til at falde i værdi, hvis det bliver omringet af solceller.

Landdistrikternes Fællesråd er nogle af dem, som er kommet på banen med nogle forslag til, hvordan man kan få befolkningen med på den her grønne omstilling. For det er jo uretfærdigt, hvis alle de omgivelser, alt, hvad man egentlig er flyttet på landet for, forsvinder, altså f.eks. at rapsmarken bliver til et stålhav. Det er jo ikke derfor, man flytter på landet. Så det er måske kun fair, at man også får nogle lokale gevinster. Og her har Landdistrikternes Fællesråd bl.a. foreslået at udvide og forstærke den her VE-bonusordning, så man som husejer kan få ret til f.eks. 0,2 pct. af produktionsværdien for alle vindmøller inden for ti møllehøjder, altså at man får en kompensation for at bo i det og måske også noget lokal medinddragelse, så solcellemarken, man bor op ad, f.eks. kan gøre, at man får en lavere energiregning. Det kunne måske være noget, som styrker incitamentet hos borgerne, der bor i det, til at synes, det her er en god idé, i stedet for at det ender i oprør i lokalområdet.

Kl. 15:01

Tredje næstformand (Karsten Hønge):

Ministeren.

Kl. 15:01

Ministeren for landdistrikter (Louise Schack Elholm):

Der er ingen tvivl om, at regeringen har nogle meget høje klimaambitioner og har en ambition om, at vi skal levere rigtig meget grøn strøm. Men det er vigtigt for mig, at vi også lytter til lokalbefolkningen og tager det skyldige hensyn til de mennesker, der bor i områderne.

Nogle af de ting, vi bl.a. gør, er, at vi gennem landdistriktspuljen øremærker midler til projekter, der kommer de lokalsamfund til gode, der ligger i nærområder til landvindmølle- eller solcelleparker. Men derudover vil lokale udviklingsmuligheder og øget kompensation til lokalsamfund være en vigtig del af drøftelserne på opfølgning af klimaaftale om grøn strøm og varme, som vi skal have med aftalepartierne. Og det er bare for at sige, at det er noget, der ligger os rigtig meget på sinde også at have fokus på de mennesker, der bor i området, selv om vi ikke vil slække på vores grønne ambitioner.

Kl. 15:02

Tredje næstformand (Karsten Hønge):

Spørgeren.

Kl. 15:02

Susie Jessen (DD):

Tak. Det er jeg glad for at høre. I øjeblikket er jeg dog også ret bekymret over, at der ikke er nogen nationale retningslinjer for, hvad man kan få, hvis man lige pludselig står og bliver omgivet af solceller og ens hus falder i værdi. Jeg har også hørt det her med, at producenterne måske giver en kompensation selv, og så underskriver man et dokument, og så er det bare sådan, det er, og så kan man ikke gøre mere ved det – uden at vide, hvad konsekvenserne egentlig har været for ens hus, der falder i værdi og sådan nogle ting.

Så jeg vil høre, om ministeren er interesseret i at få lavet nogle lidt mere nationale retningslinjer for kompensation, sådan at vi er sikre på, at borgerne får den rigtige behandling, når det her sker.

Kl. 15:02

Tredje næstformand (Karsten Hønge):

Ministeren.

Kl. 15:02

Ministeren for landdistrikter (Louise Schack Elholm):

Altså, først og fremmest har vi jo sendt en solcellebekendtgørelse i høring. Det sætter grænser for, hvor tæt du må opsætte solceller på bebyggelse. For nogle er jo nærmest blevet omringet af solceller. Man skal selvfølgelig vise hensyn til de mennesker, der bor i lokalområderne. Vi har allerede nogle eksisterende rammer for VE-bonus og kompensation til borgere, der bor i nærheden af vedvarende energi. Vi er også åbne over for at se på, om der er behov for mere.

Kl. 15:03

Tredje næstformand (Karsten Hønge):

Spørgeren for sit sidste spørgsmål.

Kl. 15:03

Susie Jessen (DD):

Det er jeg rigtig glad for. For vi har jo set bl.a. nede i Sønderjylland, at der er en lillebitte landsby, og at der så bare er stålmark hele vejen rundt om. Og nu i en tid, hvor landdistrikterne har det svært, og hvor vi ser et Danmark, der er ved at knække mere og mere over, synes jeg bare, at vi ikke skal ødelægge de primære grunde til, at folk flytter på landet. Det er jo luften, omgivelserne og markerne, som man kan se ud over. Det her skal bare gøres i samspil med befolkningen og ikke i modspil med dem.

Kl. 15:03

Tredje næstformand (Karsten Hønge):

Ministeren.

Kl. 15:03

Ministeren for landdistrikter (Louise Schack Elholm):

Det er jeg jo enig i. Selvfølgelig skal det være i samspil med befolkningen. Jeg mener, at vi både skal have høje grønne ambitioner og tage os af de mennesker, der bor i de lokalområder, hvor det er, så de ikke bliver generet unødigt.

Kl. 15:04

Tredje næstformand (Karsten Hønge):

Tak til ministeren for landdistrikter, og tak til fru Susie Jessen, Danmarksdemokraterne.

Næste spørgsmål er til transportministeren, og det bliver stillet af hr. Kenneth Fredslund Petersen, Danmarksdemokraterne.

Kl. 15:04

Spm. nr. S 481

18) Til transportministeren af:

Kenneth Fredslund Petersen (DD):

Er regeringen enig med ministerens partikollega Kim Valentin, når han på Twitter den  9. april 2023 skriver: »Vi burde overveje UBER igen... ellers vil landdistrikterne blive svære at bo i!«?

Tredje næstformand (Karsten Hønge):

Værsgo til oplæsning af spørgsmålet.

Kl. 15:04

Kenneth Fredslund Petersen (DD):

Tak, formand.

Er regeringen enig med ministerens partikollega Kim Valentin, når han på Twitter den 9. april 2023 skriver: »Vi burde overveje UBER igen... ellers vil landdistrikterne blive svære at bo i!«?

Kl. 15:04

Tredje næstformand (Karsten Hønge):

Ministeren.

Kl. 15:04

Transportministeren (Thomas Danielsen):

Tak for det, formand, og tak for spørgsmålet fra spørgeren. Det er vigtigt at tænke over, hvordan vi sikrer en god mobilitet i hele landet, og i den forbindelse overveje, hvilke løsninger og muligheder der kan være for at skabe de bedst mulige rammer for god mobilitet. I den forbindelse skal vi efter min mening ikke være afvisende over for at undersøge bestemte muligheder. Uber er jo som bekendt en virksomhed, og jeg vil ikke udelukke navngivne virksomheder i Danmark. Alle virksomheder, der følger de til enhver tid gældende love i Danmark, er velkomne.

Samtidig er jeg ikke afvisende over for at se nærmere på mulige særregler i visse områder af landet, hvor kundegrundlaget for at drive en sund virksomhed inden for de gældende regler ikke er til stede. Jeg kan bl.a. oplyse, at på taxaområdet har man i foråret 2021 aftalt, at der frem mod anden evaluering af taxiloven skal laves en analyse af taxabetjeningen i landdistrikterne. Bl.a. overvejes det i analysen, om reguleringen af taxaområdet eventuelt skal lempes i særlige, afgrænsede dele af landet, f.eks. på de mange småøer.

Samtidig nedsætter regeringen et ekspertudvalg, der skal komme med anbefalinger til en ny struktur for busbetjeningen i Danmark, som skal understøtte dækningen i både byer og yderområder. Ekspertudvalget skal i den forbindelse også se på de trafikale sammenhænge i Danmark, herunder mellem byer og landdistrikter. Der er således gang i mange forskellige spor, og det skal være tilladt at vende alle løsninger.

Kl. 15:06

Tredje næstformand (Karsten Hønge):

Spørgeren.

Kl. 15:06

Kenneth Fredslund Petersen (DD):

Tak. Vi er i Danmarksdemokraterne glade for, at regeringen kerer sig om landdistrikterne. Når det så er sagt, tror jeg nu, det er ganske urealistisk, at en potentiel Uberchauffør ville tage turen fra eksempelvis Vejle eller Billund til Give og køre mig 4 km hjem, for derefter at skulle liste tilbage til Vejle eller Billund. Jeg vil derfor høre ministeren, om ikke ministeren finder det urealistisk, at det er Uber, som skal redde landdistrikterne.

Kl. 15:06

Tredje næstformand (Karsten Hønge):

Ministeren.

Kl. 15:06

Transportministeren (Thomas Danielsen):

Jeg blander mig jo sådan set ikke i private virksomheder, som overholder dansk lovgivning. Jeg ved, at Uber har lavet en række justeringer af deres koncepter osv., alt efter hvilket land de opererer i. Så jeg tror ikke, man længere bare kan sige, at Uber er Uber. F.eks. er der i vores nabolande stillet krav om chaufførkort, og så har de lavet reglerne sådan, at skal du være Uberchauffør, skal du have chaufførkort. Vi har nogle andre regler i Danmark, og det gør, at de ikke opererer her. Men hvis du som virksomhed ønsker at overholde dansk lovgivning, vil jeg ikke som transportminister afvise nogen virksomheder.

Kl. 15:07

Tredje næstformand (Karsten Hønge):

Spørgeren.

Kl. 15:07

Kenneth Fredslund Petersen (DD):

Det er helt korrekt, når transportministeren siger, at vi skal være åbne over for alle muligheder. Fakta er jo i dag, af taxalovgivningen er underlagt en række lovkrav, som vi så ved sidste forsøg at Uber ikke var i nærheden af at leve op til. Det er jo det, der gør den allerstørste forskel. Vi ved begge, at udfordringen med taxadøden ude i landdistrikterne er et stort problem, og jeg antager, at Kim Valentins tweet formentlig har været et modsvar til det. Hvad agter ministeren at gøre for at komme denne udfordring til livs?

Kl. 15:08

Tredje næstformand (Karsten Hønge):

Ministeren.

Kl. 15:08

Transportministeren (Thomas Danielsen):

Det, jeg synes er vigtigt, er, at vi her faktisk også flere gange over den kommende tid får evalueret taxiloven. Det skal vi, for så har man jo politisk mulighed for at lave justeringer af taxiloven i en bedre retning ud fra de erfaringer, vi får ude fra de enkelte vognmænd og chauffører osv. i Danmark. Men det er selvfølgelig også med et særligt fokus på, hvad vi kan gøre i landdistrikterne. Er der nogle særlige ting i byerne, og er der måske nogle tredje behov ude på landets småøer? Så i min optik er vores opgave og forpligtelse at lave løbende evalueringer og justeringer også af taxiloven, og det er allerede planlagt.

Kl. 15:08

Tredje næstformand (Karsten Hønge):

Spørgeren med sidste spørgsmål.

Kl. 15:08

Kenneth Fredslund Petersen (DD):

Tak. Jeg vil bare kvittere og sige tak. Jeg glæder mig til de forhandlinger, vi kommer til, når vi skal have kigget på taxiloven, og jeg håber på, vi kan finde en rigtig god løsning, der vil sikre landdistrikterne og øerne en solid og god mulighed for persontransport.

Kl. 15:09

Tredje næstformand (Karsten Hønge):

Ministeren.

Kl. 15:09

Transportministeren (Thomas Danielsen):

Tak for det. Det giver sådan set ikke anledning til andet end at sige, at jeg også ønsker at modtage input fra alle ordførere og partier i Folketinget. Der er dog en taxaforligskreds, som er dem, der forhandler det, men det ændrer ikke på, at jeg har åbne ører både over for mine kollegaer i Folketinget og over for branchen.

Kl. 15:09

Tredje næstformand (Karsten Hønge):

Tak til transportministeren, og tak til hr. Kenneth Fredslund Petersen, Danmarksdemokraterne.

Hermed er spørgetiden afsluttet.

Det næste punkt på dagsordenen er:

2) 1. behandling af beslutningsforslag nr. B 44:

Forslag til folketingsbeslutning om at gøre det obligatorisk for danske finansielle institutioner at udarbejde og offentliggøre klimaplaner.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023).

Kl. 15:09

Tredje næstformand (Karsten Hønge):

Den første, der får ordet, er ordføreren for forslagsstillerne, fru Lisbeth Bech-Nielsen, SF, for en begrundelse.

Kl. 15:10

Begrundelse

Lisbeth Bech-Nielsen (SF):

Jeg rigtig glad for, at Folketinget skal behandle de her to forslag i dag, hvor meget regeringen afholder et grønt topmøde på Marienborg. Det må være et udtryk for, at regeringen vurderer, at der er mere at komme efter, og at man ligesom skal træde i karakter, specielt oven på nogle uger med diskussioner om, hvorvidt regeringen kan leve op til vores 70-procentsmålsætning, og efter kritik fra Klimarådet om, at regeringen ikke anviser veje til at nå 70-procentsmålet. Så jeg synes, at det er en god dag at diskutere det her, og jeg tænker, at regeringen dermed også vil tage positivt imod vores forslag og den udstrakte hånd, som det er, i forhold til at anvise nogle veje til, at også vores finansielle sektor kan komme med på klimavognen.

Den finansielle sektor er sådan lidt den glemte sektor, når vi taler om klima og grøn omstilling. Vi har meget fokus, med rette, på transportområdet, på landbrug, på fly, på bygningsmassen og meget andet, men den finansielle sektor er jo den, der i sagens natur finansierer mange af de her ting, og derfor betyder det utrolig meget, hvordan pengene bliver brugt. Der har også længe været en diskussion vedrørende vores forsikringsselskaber, vores pensionskasser og andet om, hvordan man administrerer og bruger og investerer de mange milliarder, man har til rådighed, for det betyder noget. Forslaget i dag vil stille nogle krav til vores finansielle institutioner. Nogle går allerede rigtig langt og går forrest, og der ønsker vi simpelt hen bare at sikre, at resten også kommer med. Tak.

Kl. 15:12

Tredje næstformand (Karsten Hønge):

Tak til fru Lisbeth Bech-Nielsen.

Forhandlingen er åbnet, og den første, der får ordet, er erhvervsministeren.

Kl. 15:12

Forhandling

Erhvervsministeren (Morten Bødskov):

Tak for det, formand. Som det allerede er sagt af forespørgeren, fru Lisbeth Bech-Nielsen, skal vi i dag førstebehandle SF's beslutningsforslag nr. B 44. Beslutningsforslaget pålægger regeringen at fremsætte et lovforslag inden udgangen af 2023, der gør det obligatorisk for danske finansielle institutioner at udarbejde og offentliggøre klimaplaner. Klimaplanerne skal så redegøre for, hvordan de finansielle institutioner vil bringe deres aktiviteter i overensstemmelse med den nationale klimamålsætning og med internationale aftaler om klimaneutralitet. I forslaget fremgår det bl.a., at den danske finansielle sektor er en af de største i verden, hvis man måler den i forhold til vores bruttonationalprodukt, og at det giver både særlige muligheder, men også et særligt ansvar for sektoren.

Regeringen er enig i, at den finansielle sektor både kan og også bør gøre en forskel i forhold til den grønne omstilling. Det er imidlertid et område, det, vi taler om her, hvor man kan sige udfordringerne desværre langtfra er begrænset kun til Danmark, og det er årsagen til, at det her omkring klima, omkring vores klimaudfordringer, og særlig når det handler om finanssektoren, er et problem, som vi løser mest effektivt gennem EU-regulering og et tæt EU-samarbejde. Vi har ovenikøbet allerede en række EU-direktiver og EU-forordninger, som adresserer de udfordringer, som vi er enige om der er, når det handler om at skabe bedre vilkår for vores klima og forcere den grønne omstilling.

Den grønne omstilling er afgørende for regeringen. Det er en afgørende prioritet for regeringen, og derfor har regeringen med regeringsgrundlaget sat, hvad jeg vil tro er verdens mest ambitiøse klimamålsætninger, nogen regering har sat, og den finansielle sektor skal selvfølgelig også bidrage hertil. Det gælder både for banker, pensionsselskaber og investeringsforeninger og andre finansielle institutioner, som både kan og skal være med til at tage verden i en mere grøn retning ved at tage hensyn til klimaet, når de driver forretning. Det gælder udbygning af vedvarende energi, omstilling af virksomheder og deres produktion, og det gælder nye forretningsmodeller, der er mere bæredygtige. Kort sagt sætter beslutningsforslaget fra SF fokus på et vigtigt emne.

Der er imidlertid allerede, tror jeg roligt man kan sige, omfattende EU-regulering, der fokuserer på bæredygtighedsafrapportering for finansielle institutioner. Der er også yderligere regulering på vej i EU, som bl.a. handler om krav om klimaplaner, og som også kan komme til at gælde for store finansielle institutioner. Og endelig har vi allerede direktivet om virksomhedernes bæredygtighedsafrapportering, også betegnet CSRD-direktivet, og det forpligter både finansielle og ikkefinansielle virksomheder til at rapportere om miljø, klima, sociale forhold og jo altså også ledelse. Det her direktiv, som man i folkemunde kalder CSRD-direktivet, forpligter også virksomhederne til at offentliggøre eventuelle planer, de måtte have, der understøtter, at deres forretningsmodel og strategi er forenelig med overgangen til en bæredygtig økonomi, Parisaftalen og målet om at opnå klimaneutralitet senest i 2050.

Et andet direktiv, der er undervejs, handler om virksomhedernes due diligence i forbindelse med bæredygtighed. Vi ved endnu ikke, i hvilket omfang eller hvordan de finansielle institutioner vil blive omfattet af de her krav, men fra dansk side er der arbejdet for, at det her direktiv også kommer til at gælde for de finansielle institutioners kerneforretning, og due diligence-direktivet lægger op til, at de største virksomheder, og altså også de største finansielle institutioner, forpligtes til at vedtage en klimaplan – en plan for virksomhedernes forretning og strategi – og både forretning og strategi skal være forenelig med Parisaftalen. Direktivet kan også forpligte virksomhederne til at medtage reduktionsmål for udledning i deres klimaplaner. Med andre ord stiller det her direktiv, altså CSRD, krav til rapportering i virksomhedernes årsrapport, hvis de har klimaplaner. Due diligence-direktivet, der jo fortsat er under forhandling, forventes at gå et skridt videre og stille krav om, at virksomhederne skal udarbejde en klimaplan. Så der er en hel masse krav til dem, der har klimaplaner i dag, det kommer med CSRD-direktivet, og due diligence-direktivet går så skridtet videre og kan så komme til at stille krav til virksomheder om, at de skal udarbejde en klimaplan. Begge dele er selvfølgelig kun for de virksomheder, herunder de finansielle institutioner, der er omfattet af direktiverne.

Kl. 15:17

Beslutningsforslaget, som vi står med her i dag, er så begrænset til at pålægge danske finansielle institutioner at udarbejde og offentliggøre klimaplaner. Men udfordringerne med klimaet er jo ikke lokale eller bare inden for vores nationale grænser og vores europæiske fællesskab, og som jeg her har forsøgt at skitsere det, altså hvad der er i gang, og hvad der er på vej, mener regeringen, at det er en langt mere effektiv måde at sikre en strammere klimaregulering af den finansielle sektor på i fremtiden. Derfor bør arbejdet med klimaplaner sikres gennem fælles EU-regulering og ikke på nationalt niveau. På den måde kan vi opnå fælles spilleregler for de finansielle institutioner på tværs af grænserne og på tværs af medlemslandene, og det gør også, at kampen mod de klimaforandringer, som er grænseoverskridende, også bliver langt mere effektiv.

Derfor kan det nok ikke komme som en overraskelse, at regeringen ikke kan støtte beslutningsforslaget. Vi mener, at det bedste resultat opnås ved at fokusere på de aktuelle forhandlinger om klimaplaner i due diligence-direktivet og på at sikre en ordentlig implementering af de regler, som er på vej under det, jeg omtalte før, CSRD-direktivet. Tak for ordet.

Kl. 15:19

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:19

Lisbeth Bech-Nielsen (SF):

Ministeren siger, at det ikke kan komme som en overraskelse, men det gør det. Jeg havde faktisk troet, at regeringen ville række hånden ud her og sige: Vi vil gerne lave et lovforslag; der er måske nogle ting, der skal rettes til i beslutningsforslaget eller lignende. Jeg synes, der er ved at tegne sig et billede af, at det her bare er en nejregering: Nej, nej, nej. På en dag med et grønt topmøde på Marienborg synes jeg, det er ekstra ærgerligt.

Det er jo meget belejligt at sparke bolden over på EU's banehalvdel. Man kan stille sig selv det principielle spørgsmål, hvad vi skal med en dansk regering, hvis det ikke giver nogen mening, at vi laver noget som helst i Danmark. Vi har trods alt også lavet en 70-procentsmålsætning i Danmark, fordi vi gerne ville vise vejen for andre og vise, at vi kan være ambitiøse i Danmark. Frankrig arbejder faktisk med klimaplaner, og det gør Storbritannien og en række af de mindre EU-lande også. ECB opfordrer de europæiske medlemslande til at lave obligatoriske klimaplaner. Hvad siger ministeren til det? Det handler jo ikke om, at vi simpelt hen bare skal træde vande og være passive. ECB opfordrer os til det.

Kl. 15:20

Tredje næstformand (Karsten Hønge):

Erhvervsministeren.

Kl. 15:20

Erhvervsministeren (Morten Bødskov):

Meget kan man beskylde regeringen for, men på klimaområdet kan man bestemt ikke beskylde regeringen for at træde vande og være passive. Det tror jeg man må sige. Selv i forhold til den tidligere regering har den her regering skærpet klimamålsætningerne for eksempelvis klimaneutralitet, og det får jo stor betydning for, hvordan vi vil sikre at fremme den grønne omstilling i det danske samfund.

Nogen har måske for et kort øjeblik siden set, at noget af det, som vi også har åbnet op for, er nye finansieringsformer af vedvarende energi, hvilket kan være med til at udrulle den vedvarende energi hurtigere, hvilket kan betyde, at Danmark bliver et mere attraktivt marked for etablering af havvindmølleparker eksempelvis, som kan gøre, at Danmark både kan få mere grøn strøm og kan være en større leverandør af grøn klimavenlig strøm til resten af Europa. Når jeg møder mine kollegaer rundtomkring i verden, og når vi i Folketinget møder vores politiske kollegaer , så kigger alle jo mod Danmark, og det gør de, fordi Danmark har de grønne løsninger, og det er i høj grad understøttet af EU, og det tror vi er den rigtige vej at gå, når vi taler om den finansielle sektor. Meget andet kan vi gøre, og det gør vi bl.a. med regeringsgrundlaget i fokus .

Kl. 15:21

Tredje næstformand (Karsten Hønge):

Fru Lisbeth Bech-Nielsen.

Kl. 15:21

Lisbeth Bech-Nielsen (SF):

Det var mange ord uden at svare på mit spørgsmål. Jeg spurgte om, hvad ministeren siger til, at ECB opfordrer medlemslandene til at lave obligatoriske klimaplaner; det, som vi foreslår her. Vi mangler ikke ord fra regeringen, vi mangler handling. Så hvad er svaret på, at ECB opfordrer medlemslandene til at lave obligatoriske klimaplaner?

Kl. 15:22

Tredje næstformand (Karsten Hønge):

Ministeren.

Kl. 15:22

Erhvervsministeren (Morten Bødskov):

Det gør vi ved at kæmpe for det i EU og i EU-regi. Og det er vigtigt af flere årsager: 1) Klimaforandringerne skrider over grænserne; 2) Danmark er i front; der bliver kigget mod Danmark nu. Altså, folk spørger jo sig selv: Hvordan kan det være, at det her lille land, som befolkningsmæssigt ikke er meget større end Hamborg og omegn, er i stand til at få næsten 100 pct. grøn strøm, mens andre er afhængige af Putin og andre despoter i deres energilevering? Det er et udtryk for, at vi er i front, og at vi i årtier har investeret i den grønne omstilling. Rammerne for det sættes bl.a. af EU for finanssektorens vedkommende. I forhold til den øvrige grønne omstilling har vi nu i regeringsgrundlaget sat, hvad man godt kan sige er nogle af verdens mest ambitiøse klimamålsætninger.

Kl. 15:23

Tredje næstformand (Karsten Hønge):

Den næste korte bemærkning er til hr. Pelle Dragsted, Enhedslisten.

Kl. 15:23

Pelle Dragsted (EL):

Det er dejligt, at ministeren er stolt af Danmarks klimaambitioner. Man skal nok huske, at Socialdemokraterne tit er blevet hevet lidt baglæns ind i f.eks. sådan noget som 70-procentsmålsætningen og mange andre ting, og derfor ville det måske også være en god idé nogle gange at lytte til nogle af de partier, som er gået forrest, som var først med at trække Socialdemokraterne i den her retning.

Her står vi med et område, som vi endnu ikke har taget fat på for alvor, nemlig den finansielle sektors investeringer, som spiller en kæmpe rolle. Alt det, vi gør, er rigtig godt, men der bliver stadig væk sendt milliarder af kroner til ekspansion af den fossile sektor, også fra danske banker. Og med det her forslag fra SF vil man jo forsøge at få vendt den udvikling. I den aftale, der er lavet, i partnerskabet med den finansielle sektor kan man læse, at alle centrale aktører i den finansielle sektor er klar til at bidrage til opnåelse af klimamålsætningen.

Så hvad er det, ministeren er bange for ved igen at lytte til de partier, som har trukket Socialdemokraterne lidt baglæns ind i de her målsætninger, sådan at vi også kan være et forbillede, når det gælder reguleringen af den finansielle sektor?

Kl. 15:24

Tredje næstformand (Karsten Hønge):

Ministeren.

Kl. 15:24

Erhvervsministeren (Morten Bødskov):

Der er ikke nogen, der har trukket hverken Socialdemokraterne, den tidligere regering eller den nuværende regering baglæns ind i målsætningerne. Tværtimod har vi ved fælles hjælp skabt, hvad der er et land i en førerposition. Nu taler vi eksempelvis om bedre muligheder for at investere i vedvarende energi. I den her sal og i den der stol har der siddet en mand, der hed Svend Auken, som i høj grad er gået forrest. Jeg tror ikke, at der var nogen, der lykkedes med at trække Svend Auken baglæns ind i et forsøg på at styrke Danmarks position på det grønne område. Så det mener jeg er en helt fejlagtig analyse.

Det, som den her regering så supplerer med, er en stærkere ambition i forhold til at sikre, at Danmark med realkreditfinansiering af eksempelvis vedvarende energi nu på havet bliver et langt mere attraktivt marked for udbygning af havvind. Realkreditten ved jeg har spørgerens store interesse, og det går jeg ud fra den også har, når det handler om udbygning af havvind. Det er bare det seneste eksempel på, at regeringen skaber bedre rammer for, at Danmark kan få en mere bæredygtig udvikling og i fremtiden blive storeksportør af eksempelvis grøn strøm til resten af Europa, så vi kan komme ud af kløerne på Putin.

Kl. 15:25

Tredje næstformand (Karsten Hønge):

Hr. Pelle Dragsted.

Kl. 15:25

Pelle Dragsted (EL):

Al respekt for hr. Svend Auken og hans indsats dengang, men hvis vi kigger på de seneste år, er der jo ikke nogen tvivl om, at Socialdemokraterne f.eks. var modvillige over for et 70-procentskrav inden valget i 2019. Men lad nu det historiske ligge.

Sagen er, at alle de initiativer, som ordføreren nævner, er vigtige og gode. Tak for dem. Det hjælper bare ikke, at der bliver investeret i havvindmølleparker, heller ikke af dansk realkredit, hvis danske storbanker samtidig sender milliarder efter udvidelse af jagten på fossile brændstoffer. Det er det, som det her forslag forsøger at adressere, og spørgsmålet er: Hvorfor vil regeringen ikke f.eks. efterkomme det, som Den Europæiske Centralbank har opfordret til, nemlig lovgivning om obligatoriske klimaplaner i de enkelte medlemslande? Hvorfor er man nu igen tilbageholdende?

Kl. 15:26

Tredje næstformand (Karsten Hønge):

Ministeren.

Kl. 15:26

Erhvervsministeren (Morten Bødskov):

Regeringen er på ingen måder tilbageholdende. Tværtimod bakker vi aktivt op om de meget ambitiøse forslag, som er på vej igennem EU-systemet. Den finansielle sektor er grænseoverskridende. De har aktiviteter i mange lande, og det gælder også inden for grænserne af EU. Kan vi sikre, at vi med et stærkt grønt EU får sat stærkere grønne rammer om den finansielle sektor i hele EU, så vil det være et grønt finansielt spring, som hvis man – det er jo virkeligheden – spænder ben for det nationalt, vil blive svækket. Det er det, der er pointen.

Kl. 15:27

Tredje næstformand (Karsten Hønge):

Næste korte bemærkning er til fru Katrine Robsøe, Radikale Venstre.

Kl. 15:27

Katrine Robsøe (RV):

Tak for det. Jeg vil egentlig gerne prøve at spørge lidt ind til det her ministeren siger med, at lad os nu arbejde for det her i EU og få det op på europæisk plan, så vi har en fælles spilleplade og også rent faktisk måske ovenikøbet kan trække endnu mere. Derfor vil jeg godt spørge ind til den igangværende forhandling, som erhvervsministeren jo må sidde med nede i EU, og i forhold til due diligence-området og det mandat, der blev givet til regeringen dengang, spørge, om vi så skulle prøve at få kigget på, om det omfatter hele det beslutningsforslag her, i forhold til at regeringen rent faktisk forhandler for at få lige præcis de her ting igennem, når vi så også taler om en klimaplan i forhold til due diligence-initiativet.

Kl. 15:28

Tredje næstformand (Karsten Hønge):

Ministeren.

Kl. 15:28

Erhvervsministeren (Morten Bødskov):

Regeringen forhandler efter det mandat, som Folketingets Europaudvalg giver regeringen i forhandlinger om de her spørgsmål, og det står Folketingets udvalg og Europaudvalget frit for at bede om en nærmere drøftelse af, hvordan det går, og hvis man vil det, stiller vi hjertens gerne op til det; det skal ikke være det. Jeg føler mig ret overbevist om, at her kan vi i fællesskab på det grønne og i EU tage nye, store skridt i retning af, at Europa bliver, og det er måske for meget sagt, men en grøn supermagt i den verden, som vi er i nu, og det synes jeg de to direktiver og forslag, som vi i fællesskab har sikret et godt mandat til, er et meget godt billede på.

Kl. 15:28

Tredje næstformand (Karsten Hønge):

Der er ikke flere spørgsmål. Så siger vi tak til erhvervsministeren og går over til ordførerrækken. Første ordfører er fru Fie Hækkerup, Socialdemokratiet.

Kl. 15:29

(Ordfører)

Fie Hækkerup (S):

Tak for ordet. Jeg vil lige indledningsvis sige, at jeg er her på vegne af vores ordfører. Jeg har fået det her, da han desværre ikke kunne være her.

For Socialdemokratiet er det afgørende, at den finansielle sektor medvirker i den grønne omstilling. De bør og skal være en stærk medspiller i den proces, vi og resten af Europa, ja, hele verden er i gang med: at gå fra en afhængighed af fossile energikilder til en bæredygtig grøn energi.

Forslaget fra SF vil pålægge den finansielle sektor, at de inden udgangen af 2023 udarbejder og fremlægger en klimaplan for deres investeringer. Socialdemokratiet er enig i, at vi har en fælles opgave og et fælles ansvar her, og den finansielle sektor er afgørende i dette, men vi er ligeledes optaget af, at vi her ikke kan begrænse løsningen til blot Danmark. De udfordringer, vi står med, skal, og det bliver det allerede, adresseres og reguleres af EU-direktiver og -reguleringer. Dette er den rigtige vej at gå, da vi ikke kan løse de mange og komplekse opgaver i den grønne omstilling alene fra dansk side. Her er vi nødt til at samarbejde tæt med vores kollegaer i EU. Her findes der allerede en lang række direktiver og reguleringer, der netop er med til at adressere de mange aspekter, man som finansiel eller anden institution skal overholde, når man foretager investeringer.

Vi har i Socialdemokratiet store ambitioner, når det gælder grøn omstilling. I 2050 skal vi være klimaneutrale, og vi har med regeringsgrundlaget vist, at dette er af afgørende betydning for denne regering. SF har med dette forslag gode intentioner, men effekten vil blot ikke stå mål med ambitionerne i forslaget. I Socialdemokratiet deler vi som sagt målet, men her i dette spørgsmål ønsker vi at løse dette gennem vores samarbejde i EU, og her pågår der lige nu forhandlinger, som vil styrke reguleringerne på dette felt mere end i dag. Derfor afviser Socialdemokratiet hermed forslaget. Tak for ordet.

Kl. 15:31

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:31

Lisbeth Bech-Nielsen (SF):

Der pågår ikke europæiske forhandlinger om obligatoriske klimaplaner. Der er andre ting, der regulerer, ja, men ECB har opfordret medlemslandene – ikke Europa-Parlamentet eller Kommissionen, men medlemslandene – til at indføre obligatoriske klimaplaner, som vi har set det i Frankrig, og som Storbritannien også har gjort. Hvorfor mener Socialdemokratiet ikke, at vi skal gå ad den vej, som ECB anbefaler?

ECB er jo ikke en klimaorganisation, det er jo en finansiel organisation, og når de anbefaler det, er det ikke kun af hensyn til klimaet; det er også af hensyn til økonomien og risikoen for strandede aktiver, som kan bringe hele vores europæiske økonomi til, at vi står med en ny finanskrise, som vi har set det før, fordi det kan være så alvorligt rent økonomisk. Hvorfor vil Socialdemokratiet ikke følge den anbefaling fra ECB?

Kl. 15:32

Tredje næstformand (Karsten Hønge):

Ordføreren.

Kl. 15:32

Fie Hækkerup (S):

Jamen i Socialdemokratiet mener vi, at klimaplaner bedst sikres gennem EU for at sikre fælles spilleregler. Og i virkeligheden har jeg stor sympati for forslaget, for ligesom jeg meget tydeligt kan høre, at den grønne omstilling er vigtig for SF, er den det også for Socialdemokratiet, og den finansielle sektor skal selvfølgelig bidrage.

Så i virkeligheden bliver det her jo også lidt en diskussion, som ikke går på, om der skal reguleres, men i hvilket regi der skal reguleres. Og der siger vi i Socialdemokratiet, at vi i den her sammenhæng mener, at det reguleres bedst i EU-regi.

Kl. 15:33

Tredje næstformand (Karsten Hønge):

Spørgeren.

Kl. 15:33

Lisbeth Bech-Nielsen (SF):

Så det mener man, helt uagtet at EU gennem ECB siger, at man opfordrer medlemslandene til at lave obligatoriske klimaplaner.

Kl. 15:33

Tredje næstformand (Karsten Hønge):

Ordføreren.

Kl. 15:33

Fie Hækkerup (S):

Vi mener det, jeg sagde vi mener. Vi mener nemlig, at når det kommer til de her klimaplaner, sikres det altså bedst gennem EU, at vi får nogle ordentlige spilleregler og nogle ens spilleregler.

Sandheden er jo også den, at klimaudfordringerne ikke er lokale. De er ikke begrænset til Danmark, desværre – det kan man måske ikke rigtig sige. Så det er jo noget, vi skal løse i EU-regi og i fællesskab, når det kommer til det her spørgsmål.

Kl. 15:34

Tredje næstformand (Karsten Hønge):

Der er en kort bemærkning til fru Katrine Robsøe, Radikale Venstre.

Kl. 15:34

Katrine Robsøe (RV):

Tak for det. Jeg har virkelig hørt mange socialdemokrater sige, at Danmark skal være et grønt foregangsland. Jeg skal bare forstå, hvorfor det så ikke lige gælder for den del af det grønne, som vi kan gøre på den finansielle sektors område.

Kl. 15:34

Tredje næstformand (Karsten Hønge):

Ordføreren.

Kl. 15:34

Fie Hækkerup (S):

Jamen altså, jeg har det sådan, at der er rigtig, rigtig meget, som vi kan gøre fra dansk side i den grønne omstilling, og vi gør rigtig, rigtig meget, men når det kommer til den finansielle sektor i det her tilfælde, er det altså vores holdning, at det på det her område bedst reguleres i EU-regi.

Kl. 15:34

Tredje næstformand (Karsten Hønge):

Spørgeren.

Kl. 15:34

Katrine Robsøe (RV):

Så skal jeg bare høre: Hvis nu der så ikke yderligere kommer noget igennem i EU på det her område og det ikke lykkes at gøre det her, vil man så fortsat fra Socialdemokratiets side sige, at vi rent faktisk ikke skal gøre det, som Den Europæiske Centralbank opfordrer til, nemlig at sørge for, at vi får klimaplaner på nationalt plan?

Kl. 15:35

Tredje næstformand (Karsten Hønge):

Ordføreren.

Kl. 15:35

Fie Hækkerup (S):

Jamen der er jo mere på vej. Der er jo det her due diligence-direktiv, som er på vej. Og Danmark har arbejdet for, at det også skal gælde de finansielle institutioners kerneforretning, når det kommer til det her due diligence-direktiv. Så jeg mener jo sådan set, at der er skred i sagerne, eller hvad man siger.

Kl. 15:35

Tredje næstformand (Karsten Hønge):

Tak til fru Fie Hækkerup, Socialdemokratiet. Næste ordfører er hr. Hans Andersen, Venstre.

Kl. 15:35

(Ordfører)

Hans Andersen (V):

Tak for det. I Venstre er vi enige med forslagsstillerne i, at den finansielle sektor spiller en central rolle, når det kommer til den grønne omstilling, og uden de grønne udlån og investeringer i en mere bæredygtig omstilling får vi svært ved at komme i mål med ambitionen om et grønnere Danmark, hvor vi udleder mindre CO2 og producerer mere bæredygtigt.

Når vi så alligevel ikke kan støtte beslutningsforslaget, skyldes det, at vi ønsker en fælles international EU-regulering på området, således at der er fælles spilleregler for alle EU's finansielle institutioner. Vi er nødt til også at tænke på rammevilkårene for danske finansielle virksomheder, og faktum er, at hvis vi pålægger danske banker og pensionsselskaber som de eneste at udarbejde klimaplaner, stiller vi danske virksomheder dårligere end deres europæiske konkurrenter. I dag har vi – det er måske værd lige at understrege – allerede EU-regulering på områder, der fokuserer på bæredygtighedsrapportering fra finansielle institutioner, og vi ved, at der er mere på vej.

I Venstre ser vi derfor velvilligt på en fremtid, hvor danske finansielle institutioner sammen med andre europæiske finansielle institutioner bliver pålagt at udarbejde klimaplaner til gavn for den grønne omstilling, men vi er ikke enige med forslagsstillerne i, at det skal ske ensidigt fra danske finansielle institutioners side, og derfor mener vi, at der er brug for fælles europæiske løsninger, hvis reguleringen skal have den nødvendige effekt. Og på den baggrund stemmer Venstre imod beslutningsforslaget.

Kl. 15:37

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:37

Lisbeth Bech-Nielsen (SF):

Så Venstre siger med åbne øjne, at man ikke vil følge den klare opfordring, der er kommet fra ECB, fordi man synes man er klogere end ECB.

Kl. 15:37

Tredje næstformand (Karsten Hønge):

Ordføreren.

Kl. 15:37

Hans Andersen (V):

Arh, jeg vil bestemt ikke påstå, at jeg er klogere end ECB, og at Venstre er klogere end ECB, men vi har den tilgang, at vi synes, vi kommer længst, hvis vi holder fast i det samarbejde, vi har i EU, og at vi i EU-regi regulerer, hvorvidt og hvordan vi kan arbejde med klimaplaner og finansielle institutioner. Og det synes jeg sådan set er den måde, hvorpå vi bringer os længst i forhold til den grønne omstilling. Det er der, hvor vi som det lille land, Danmark er, kan lægge det maksimale pres, og det støtter Venstre op om. Men jeg er bestemt ikke klogere end ECB.

Kl. 15:38

Tredje næstformand (Karsten Hønge):

Spørgeren.

Kl. 15:38

Lisbeth Bech-Nielsen (SF):

Vil Venstres ordfører – som ordfører for et regeringsparti – derfor i dag komme med den opfordring, at regeringen ligesom går forrest i EU for at få sat gang i noget, der reelt vil handle om obligatoriske klimaplaner – ikke kun af hensyn til klimaet, men også af hensyn til vores økonomi og de kæmpestore økonomiske risici, der er ved strandede aktiver?

Kl. 15:38

Tredje næstformand (Karsten Hønge):

Ordføreren.

Kl. 15:38

Hans Andersen (V):

Jeg mener, at regeringen må gøre det i EU-regi. Vi er ambitiøse, og vi påtager os ansvaret for at bringe ikke bare Danmark, men Europa videre i den grønne omstilling. Og vi påtager os også ansvaret for at være inde her og arbejde med mere bæredygtige finansieringsinstitutioner. Så jeg er tryg ved, at vi opnår det bedste, altså det bedste resultat for os – Danmark og også Europa – ved, at vi går ind i samarbejdet i Europa og ikke går solo i den her sag.

Kl. 15:39

Tredje næstformand (Karsten Hønge):

Næste korte bemærkning er til hr. Pelle Dragsted, Enhedslisten.

Kl. 15:39

Pelle Dragsted (EL):

Nu kan man jo diskutere, hvor offensiv Danmark er i EU. Det er ikke så længe siden, at det kom frem, at når det gjaldt f.eks. en CO2-afgift, havde man måske lidt mere forsvaret nationale interesser om at friholde shippingbranchen – heldigvis uden held – frem for at vise vejen frem. Så det er nok sådan lidt det ene og det andet.

Men det her spørgsmål vedrører jo præcis den finansielle sektor, som spiller en massiv rolle, fordi det jo er dér, pengene kommer fra til at investere i at hente endnu mere gas og olie op af undergrunden, selv om vi ved, at det skal blive liggende dernede, hvis vi skal nå vores klimamål. Det er jo ikke sådan, at vi på alle mulige andre områder venter på EU. Tværtimod har Danmarks rolle jo været at gå foran, vise vejen, og så få de andre til at følge med. Hvorfor er det, at Venstre her gemmer sig bag EU frem for at tage et dybest set jo meget forsigtigt skridt om bare at bede bankerne om at lave nogle planer – noget, som en del banker allerede selvstændigt har taget initiativ til?

Kl. 15:40

Tredje næstformand (Karsten Hønge):

Hr. Hans Andersen.

Kl. 15:40

Hans Andersen (V):

Vi har den opfattelse, at vi i den her sag opnår de bedste resultater ved at gå helhjertet og ambitiøst ind i forhandlingerne i EU-regi, og at vi når længst, hvis vi laver EU-regulering, der omfatter alle de europæiske lande. Og det er måske der, hvor vandene skiller. Altså, vi er sådan set meget optaget af og har altid været helhjertede tilhængere af det europæiske samarbejde i Venstre. Det ønsker vi at fastholde, og derfor ønsker vi ikke her at gå solo. Det er sådan set vores tilgang. Vi tror sådan set på, at de bedste resultater kan opnås i det samarbejde, vi har i EU.

Kl. 15:41

Tredje næstformand (Karsten Hønge):

Spørgeren.

Kl. 15:41

Pelle Dragsted (EL):

Jamen ordføreren får det jo til at lyde, som om det er en modsætning. Altså, på mange andre områder gør vi jo ting i Danmark, samtidig med at vi arbejder for også at udbrede dem til resten af Europa. Hvad er problemet her ved at vedtage det her forslag, som gør, at regeringen, herunder Venstre, kan udarbejde en lov, der gør, at danske banker – ligesom britiske banker, ligesom franske banker, ligesom mange andre banker – får pålagt at lave klimaplaner, hvor de redegør for, hvordan de kan leve op til Parisaftalens mål? Hvad er problemet i, at Danmark, samtidig med at vi arbejder i EU, også selv viser vejen og går forrest?

Kl. 15:41

Tredje næstformand (Karsten Hønge):

Ordføreren.

Kl. 15:41

Hans Andersen (V):

Jeg synes, det er vigtigt, at der er fælles europæiske spilleregler, når det handler om finansielle virksomheder, og jeg er af den opfattelse, at det sker bedst, hvis det er i EU-regi, vi laver regulering. Det er også det, der er på vej – og der er mere på vej. Der synes jeg vi bedst opnår den grønne omstilling, hvis vi går ind i det helhjertet og ambitiøst og ikke vælger at gå solo og dermed i princippet også sende et signal om, at så må EU køre en anden vej.

Kl. 15:42

Tredje næstformand (Karsten Hønge):

Næste korte bemærkning er til hr. Lars Boje Mathiesen, uden for grupperne.

Kl. 15:42

Lars Boje Mathiesen (UFG):

Tak. Jeg lagde mærke til, at ordføreren sagde, at Danmark ikke skulle køre solo, og at det her kunne risikere at forringe vilkårene for danske virksomheder kontra europæiske virksomheder. Det er jeg sådan set meget enig i, og jeg er heller ikke tilhænger af det her forslag, men gælder det alle områder på klimaområdet nu? Så er det noget nyt fra regeringen. For man påtænker jo en kilometerafgift på transport, hvor man går solo kontra andre lande. Så jeg kunne godt tænke mig at spørge ind til princippet, som Venstre taler om her, altså at man skal lave de her ting i EU-regi og ikke gå solo. Gælder det kun på det her område og ikke på andre?

Kl. 15:43

Tredje næstformand (Karsten Hønge):

Ordføreren.

Kl. 15:43

Hans Andersen (V):

Den her sag handler om banker og finansielle institutioner, og der er vi optaget af, at vi finder nogle fælles europæiske løsninger. Det er sådan set det, vi forholder os til i den her sag, og så nævner hr. Lars Boje Mathiesen en anden sag, hvor vi jo også har nogle forpligtigelser, og dem agter vi sådan set at overholde i den sag.

Kl. 15:43

Tredje næstformand (Karsten Hønge):

Spørgeren.

Kl. 15:43

Lars Boje Mathiesen (UFG):

Hvad er forskellen på at gå solo på det finansielle område og at gå solo på transportområdet?

Kl. 15:43

Tredje næstformand (Karsten Hønge):

Ordføreren.

Kl. 15:43

Hans Andersen (V):

For os er det to forskellige sager. Her handler det om finansielle institutioner og EU-regulering, og der er vi sådan set optaget af, at vi finder nogle fælles løsninger. Ligeledes er vi optaget af, at vi finder nogle løsninger på transportområdet, så vi også kan overholde de fælles ambitioner, vi har på transportområdet, også i EU-regi.

Kl. 15:44

Tredje næstformand (Karsten Hønge):

Der er ikke flere korte bemærkninger. Tak til hr. Hans Andersen, Venstre. Næste ordfører er fru Charlotte Bagge Hansen, Moderaterne.

Kl. 15:44

(Ordfører)

Charlotte Bagge Hansen (M):

Tak for ordet, formand. I Moderaterne er det vores klare holdning, at vi skal løfte i flok, hvis vi skal nå vores ambitiøse klimamål om klimaneutralitet i 2050. Det gælder naturligvis os alle, hvad enten det er regeringen, folketingspolitikere, borgere eller virksomheder. Derfor belyser beslutningsforslaget også et yderst vigtigt emne. Vi skal stille krav til virksomhederne, deriblandt de finansielle institutioner, når det kommer til bæredygtighed og klima. Her er oplysning og gennemsigtighed om deres klimaplaner en vigtig del af det arbejde, der giver os indblik i, hvordan de tager hensyn til klimaet, når de driver forretning.

Moderaterne er enige i, at den finansielle sektor kan og bør gøre en forskel i forhold til den grønne omstilling. Vi har dog allerede reguleringer på området, og der er yderligere regulering på vej fra EU, hvor der bl.a. forhandles om obligatoriske klimaplaner for de største finansielle og ikkefinansielle institutioner i overensstemmelse med Parisaftalen. Derudover har vi allerede et EU-direktiv, som forpligtiger virksomheder til bæredygtighedsrapportering om miljø, klima, ledelse og sociale forhold.

Vi opnår meget mere på det her område, når vi arbejder sammen i EU, og da alle EU-lande står over for disse udfordringer, tror vi, at vi opnår den største effekt, når det sker på EU-plan. På den baggrund kan vi ikke støtte forslaget, men vi vil arbejde videre med lignende tiltag i EU.

Kl. 15:45

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:45

Lisbeth Bech-Nielsen (SF):

Tak. Det  lidt, jeg kender til ordføreren, er meget positivt. Jeg kender hende som en meget seriøs politiker. Hvad mener ordføreren om det faktum, at vi har en finansiel sektor, der er så stor, at bare en bank, Danske Bank, har et klimaaftryk, som er lige så stort som hele Danmarks, når det kommer til de samlede investeringer, men at vi ikke har den regulering på plads, som vil sikre, at den finansielle sektor også er en medspiller i forhold til at nå vores 70-procentsmålsætning og Parisaftalen?

Kl. 15:46

Tredje næstformand (Karsten Hønge):

Ordføreren.

Kl. 15:46

Charlotte Bagge Hansen (M):

Nu må ordføreren korrigere mig, hvis jeg tager fejl, men jeg er af den opfattelse, at der allerede bliver leveret på det her område ude i virksomhederne. De sidder ikke på hænderne og afventer, at der kommer et krav fra EU om, at de skal lave klimahandlingsplaner; mange af dem er allerede i gang.

Det er utrolig vigtigt, at det her bliver løftet på et højere plan. Det er i gang i EU. Forhandlingerne er i gang. Jeg tænker, at de midler, samtidig med at vi skal lave en intern regulering i Danmark, kan bruges bedre herhjemme på at lave yderligere klimatiltag på andre områder. Vi ser det som fornuftigt og klogt, at EU løfter i flok på det her område.

Kl. 15:47

Tredje næstformand (Karsten Hønge):

Spørgeren.

Kl. 15:47

Lisbeth Bech-Nielsen (SF):

Det er rigtigt, at mange banker har opstillet mål om at være klimaneutrale i 2050, men sådan det materielle indhold eller de konkrete delmål mangler, og det er grunden til, at ECB, den europæiske centralbank, har opfordret medlemslandene til at indføre obligatoriske klimakrav som lovgivning. Det er, fordi de også kan se de finansielle risici ved, at man ikke får omstillet sig hurtigt nok.

Kl. 15:47

Tredje næstformand (Karsten Hønge):

Ordføreren.

Kl. 15:47

Charlotte Bagge Hansen (M):

Deres betragtning er jeg sådan set ikke ubetinget enig i. Jeg mener, at det her er skredet så langt frem. Der bliver forhandlet om det i øjeblikket. Det ligger lige omkring hjørnet. Jeg mener, at de ressourcer, vi skulle bruge på at lave de her forhandlinger herhjemme i Danmark, kan bruges på en meget bedre måde. Jeg er fortrøstningsfuld og tror på, at der kommer nogle regler og reguleringer lige om lidt, og ligeledes har jeg en stor tiltro til vores finansielle institutioner. De ved, at det her kommer. Mange af dem er allerede godt i gang, og nogle af dem er i mål, så vidt jeg er orienteret.

Kl. 15:48

Tredje næstformand (Karsten Hønge):

Næste korte bemærkning er fra fru Katrine Robsøe, Radikale Venstre.

Kl. 15:48

Katrine Robsøe (RV):

Tak for det. Det er helt rigtigt, at mange af vores finansielle institutioner er i gang, men der er jo også nogle, vi lige skal have med det sidste stykke ad vejen. Jeg kan høre, at Moderaternes ordfører nærmest mener, at det vil være kontraproduktivt, hvis Danmark går forrest i det her spørgsmål. Jeg vil bare høre, om man mener, at Frankrig så nærmest har modarbejdet det europæiske arbejde på klimaområdet, for de har jo rent faktisk taget skridtene før Danmark og før EU på det her punkt.

Kl. 15:48

Tredje næstformand (Karsten Hønge):

Ordføreren.

Kl. 15:48

Charlotte Bagge Hansen (M):

Altså, hvad Frankrig og andre gør, er noget, de beslutter i deres land. Jeg synes da, at alle initiativer er velkomne, men jeg tænker, at den her opgave løfter vi allerbedst, ved at den er i EU. Som jeg har sagt til ordføreren for SF, er jeg fortrøstningsfuld. Der bliver allerede forhandlet. Der ligger, tænker jeg, allerede en afklaring på området inden for kort tid. Så jeg er ganske fortrøstningsfuld, i forhold til at vores virksomheder herhjemme også kommer i mål.

Kl. 15:49

Tredje næstformand (Karsten Hønge):

Spørgeren.

Kl. 15:49

Katrine Robsøe (RV):

Undskyld, men Moderaternes fortrøstningsfuldhed og det med at føle i hjertet, at vi kommer i mål med alle mulige ting, er jo bare ikke altid helt nok. Jeg vil egentlig gerne høre, hvorfor det er, at man i Moderaterne ikke synes, at vi også på det her område burde være et foregangsland og vise, hvordan man rent faktisk kunne gøre det her, og så få alle andre med. For der er jo ikke en modsætning mellem at arbejde for noget herhjemme og også arbejde for det i EU.

Kl. 15:50

Tredje næstformand (Karsten Hønge):

Ordføreren.

Kl. 15:50

Charlotte Bagge Hansen (M):

Altså, nu ser jeg jo både Danmark og regeringen som utrolig produktive og ambitiøse på klimamålene. Jeg møder også et erhvervsliv, der er ambitiøse på klimamålene. Vi ved alle sammen, at vi skal i mål. Bare at gøre som de andre lande er jo ikke altid nødvendigvis den rigtige løsning. Nu kommer der et direktiv fra EU lige om lidt, og jeg er sikker på, at vi i Danmark kommer i mål.

Kl. 15:50

Tredje næstformand (Karsten Hønge):

Næste korte bemærkning er til hr. Pelle Dragsted, Enhedslisten.

Kl. 15:50

Pelle Dragsted (EL):

Det er rigtig godt med tro og håb osv. Virkeligheden er, at Danske Banks udledninger som følge af deres investeringer svarer til cirka hele Danmarks udledninger. Så der er rigtig, rigtig langt, før den danske finansielle sektor bidrager til at nå verdens klimamål. Det er virkeligheden.

I går havde vi nogle diskussioner om forbrugernes rettigheder. Mener ordføreren ikke, at det er rimeligt, at man som forbruger i danske pengeinstitutter har en mulighed for at vælge de institutter, der faktisk er mest vidtgående? Og problemet nu er, at det er frivilligt. Det vil sige, at de hver især kan lave en klimaplan og på den måde, de ønsker det. Og som forbruger kan det være meget svært at gennemskue, om det her mål om neutralitet i 2050 rent faktisk er underbygget af handling. Ved at få lovgivning, som man har i Frankrig og andre steder, om det her, så vil man som forbruger kunne sammenligne de forskellige pengeinstitutter og vælge dem, som rent faktisk har planer, og som man tror på lever op til det her og gennemfører dem. Hvorfor skal forbrugerne ligesom holdes hen i det uvisse omkring det her?

Kl. 15:51

Tredje næstformand (Karsten Hønge):

Ordføreren.

Kl. 15:51

Charlotte Bagge Hansen (M):

Det vil jeg gerne svare spørgeren på. Det mener jeg bestemt ikke forbrugerne bliver. Der ligger nu forhandlinger i EU, vi løfter i flok, det batter, når flere lande går sammen, der kommer forordninger på det her område, som alle virksomheder inklusive den finansielle sektor skal indrette sig efter. Så jeg er ganske fortrøstningsfuld over for, at de danske forbrugere bl.a. har mulighed for at lave en sortering i, hvilket pengeinstitut man ønsker at anvende, hvis man selekterer efter deres klimaplan.

Kl. 15:52

Tredje næstformand (Karsten Hønge):

Spørgeren.

Kl. 15:52

Pelle Dragsted (EL):

Hvad er det for nogle forhandlinger i EU, ordføreren taler om, som skulle sikre, at de danske pengeinstitutter skal levere den type klimaplan, som ligesom redegør for, hvordan man vil leve op til Parisaftalens mål? Og hvornår forventer ordføreren, at de er ført frem til noget, som vil blive gældende i Danmark?

Kl. 15:52

Tredje næstformand (Karsten Hønge):

Ordføreren.

Kl. 15:52

Charlotte Bagge Hansen (M):

Som spørgeren fra Enhedslisten også selv er klar over, pågår de forhandlinger allerede. Så jeg tænker, at det er inden for en overskuelig fremtid. Nærmere kan jeg ikke komme.

Kl. 15:53

Tredje næstformand (Karsten Hønge):

Ordføreren.

Kl. 15:53

(Ordfører)

Betina Kastbjerg (DD):

Tak for det. Konkret foreslås det, at alle finansielle institutioner skal fremlægge klimaplaner, hvori de redegør for, hvordan de vil bringe deres aktiviteter i overensstemmelse med Parisaftalens 1,5-gradersmål, IEA's klimaneutralitetsscenarie i 2050 og de danske 2030-målsætninger. Den finansielle institution skal have et klimaneutralitetsmål for de finansierede absolutte udledninger fra alle sine aktiviteter senest i 2050. Det foreslås, at den finansielle institutions klimaplan skal have et todelt fokus, dels på eksponering mod Danmark og dels på eksponering internationalt. Med eksponeringen menes der investeringer, lån og andre finansielle ydelser til private og offentlige virksomheder og privatpersoner i henholdsvis Danmark og udlandet.

For så vidt angår institutionens internationale eksponering, lægges der op til en målsætning om, at den skal leve op til den internationale ramme om klimaneutralitet i 2050. I den del af klimaplanen, der omhandler institutionens eksponering i Danmark, skal målsætningen om klimaneutralitet leve op til vores danske 2030-målsætning.

Forslaget vil medføre betydelige administrative byrder for finanssektoren, og det vil forventeligt medføre øgede omkostninger til drift, og de omkostninger må vi forvente bliver lagt over på forbrugeren og dermed gør det dyrere at være dansker. I Danmarksdemokraterne er vi meget optaget af ikke at gøre det dyrere at være dansker. Vi mener, det er rigelig dyrt i forvejen, og derfor kan vi ikke støtte forslaget, da det alt andet lige må forventes at gøre det dyrere at være dansker.

Kl. 15:55

Tredje næstformand (Karsten Hønge):

Der er ingen korte bemærkninger. Tak til fru Betina Kastbjerg, Danmarksdemokraterne. Næste ordfører er hr. Lars-Christian Brask, Liberal Alliance.

Kl. 15:55

(Ordfører)

Lars-Christian Brask (LA):

Tak for det. Det kunne jo være interessant at vide, hvor mange det reelt drejer sig om af finansinstitutioner, hvor der ikke allerede er igangsat noget, eller hvor børsnoterede regler f.eks. gælder for, hvordan der skal reguleres og rapporteres – med al den lovgivning, der allerede stille og roligt bliver implementeret via EU. Så som vi ser det i Liberal Alliance, er de fleste allerede reguleret. De er allerede på vej. Der er ikke ét finansinstitut, jeg kender til, der ikke har en ESG-plan. Og sådan alt andet lige er der i den betragtning bedre og andre måder at regulere klimaet på. Der er vigtigere opgaver for finanssektoren at varetage og sikre end at udarbejde yderligere klimaplaner, sådan som vi ser det.

Så vi støtter ikke det her forslag. Jeg skulle også hilse fra fru Pernille Vermund fra Nye Borgerlige og fra fru Mona Juul fra Det Konservative Folkeparti og sige, at de heller ikke støtter det her forslag.

Kl. 15:56

Tredje næstformand (Karsten Hønge):

Der er en kort bemærkning til fru Lisbeth Bech-Nielsen, SF.

Kl. 15:56

Lisbeth Bech-Nielsen (SF):

Tak. Jeg synes også, jeg kunne høre på Moderaternes ordfører, at der er en eller anden forvirring omkring, hvad der foregår af lovgivning og forhandlinger i EU. Det er jo rigtigt, at der er ESG-krav, altså krav omkring miljømæssige, grønne og sociale tiltag, som man skal leve op til, og at der også er due dilligence, altså rettidig omhu, kan man kalde det, i forhold til, hvordan virksomheder skal agere ude i verden og derhjemme, og der er nogle rigtig gode tiltag og forhandlinger, der pågår lige nu. Det går meget langsomt, men det er i sagens natur ikke obligatoriske klimaplaner, og det er ikke noget, der har noget at gøre med, at man lever op til Parisaftalen.

Mit spørgsmål til ordføreren drejer sig om, at jeg godt kunne tænke mig at se den bank i Danmark – i hvert fald en bank af en vis størrelse – der åbent siger: Nej, vi vil ikke leve op til Parisaftalen. Tværtimod hører vi jo en finansiel sektor, der siger, at det vil man gerne, at man gerne vil bidrage. Hvis man vil leve op til Parisaftalen, må man jo i sin egen organisation lave en plan for, hvordan man kommer derhen. Ergo kan jeg ikke forstå, at der skulle være tale om en masse ekstra byrder i forhold til det arbejde, man alligevel vil gøre.

Kl. 15:57

Tredje næstformand (Karsten Hønge):

Ordføreren.

Kl. 15:57

Lars-Christian Brask (LA):

Hvis man pålægger noget ekstra, er det jo noget ekstra. Men det, jeg siger, er, at vi allerede er på vej i den retning.

Med hensyn til ESG står g'et for »governance« og dermed for »ledelse«, og vi kan også kalde det »due dilligence« eller »rettidig omhu«, og e'et står for »environmental«, som dækker over både miljøet og klimaet. Og der er klare regler og retningslinjer for, hvordan f.eks. de børsnoterede finansinstitutioner skal håndtere det, og hovedparten af de danske finansinstitutioner er børsnoteret eller har en størrelse, sådan at de lever op til det etiske kravsæt.

Kl. 15:58

Tredje næstformand (Karsten Hønge):

Spørgeren.

Kl. 15:58

Lisbeth Bech-Nielsen (SF):

Ja, jeg har jo beskæftiget mig en del med det, så jeg kender godt til det, og det er jo rigtigt, at der kommer nogle krav om, at man skal redegøre for de aftryk, man har ude i verden, miljømæssigt, klimamæssigt, socialt osv. Men igen er det ikke obligatoriske klimaplaner, der er ikke en plan i forhold til at sige, at vi i Danmark gerne vil leve op til Parisaftalen, og at vi faktisk også gerne vil leve op til Danmarks 70-procentsmålsætning. Det er det ikke, og uden den slags planer risikerer vi jo, at man ikke gør sit i forhold til størrelsen.

Kl. 15:59

Tredje næstformand (Karsten Hønge):

Ordføreren.

Kl. 15:59

Lars-Christian Brask (LA):

Det er i hvert fald hypotetisk. Jeg er også rimelig tæt på den danske finanssektor, og er der noget, den danske finanssektor er meget opmærksom på, så er det at lytte til kunderne, og der er jo derimellem også nogle store kunder, nogle store institutioner eller organisationer, som skal afrapportere med hensyn til, hvordan de står i deres miljø- og klimaindsats. Og når kravet kommer fra kunderne – hvad det gør – så lover jeg også, at det kommer til at blive inkorporeret i den måde, bankerne rapporterer på.

Kl. 15:59

Tredje næstformand (Karsten Hønge):

Der er ikke flere korte bemærkninger. Tak til hr. Lars-Christian Brask, Liberal Alliance. Den næste ordfører er hr. Pelle Dragsted, Enhedslisten.

Kl. 16:00

(Ordfører)

Pelle Dragsted (EL):

Mange tak, formand. Vi behandler i dag to gode og vigtige forslag fra Socialistisk Folkeparti; det gælder både det forslag, vi behandler nu, og det næste forslag. De handler begge to om, hvordan vi kan skubbe den finansielle sektor til at bidrage til at nå målene om at nedbringe CO2-udledningerne, så vi kan undgå en katastrofal og ødelæggende global opvarmning. Vi støtter forslagene og ville såmænd også gerne have været medforslagsstillere på de her gode forslag.

Vi står jo på kanten af en katastrofe. Det er altså ikke for at være alarmistisk, men det er ligesom den største opgave, vi, vores generation af politikere, overhovedet har, nemlig at få stoppet den globale opvarmning. Og den gode nyhed er, at vi godt kan, og vi ved også, hvad der skal til. Vi ved, hvordan vi skal gøre det. Vi har teknologierne til det. Det eneste, vi har brug for, er den politiske vilje. Vi har teknologierne til at udbygge den vedvarende energi, og vi ved også en anden ting – det har IA og andre slået fuldstændig fast – nemlig at hvis vi skal nå det her mål, skal langt størstedelen af de reserver, der er tilbage af gas og olie i undergrunden, blive dér; sådan at vi altså ikke ekspanderer og laver nye boringer efter gas, efter olie og efter kul.

Det er jo sådan set det, som de her to forslag adresserer i meget høj grad. Det gælder det forslag, vi behandler nu, altså i forhold til hvordan man kan sikre, at man over en bred kam sørger for, at de her finansinstitutioner og banker bidrager til at forhindre den globale opvarmning, og det gælder det næste forslag, som altså handler om et specifikt forbud mod udlån til ekspansion af fossile aktiviteter.

Er de her forslag en form for indgreb i private koncerners dispositioner? Ja, det er de, og det er også helt på sin plads. Generelt kan man jo diskutere, om det er udtryk for en fornuftig måde at indrette et demokrati på, at nogle private aktører, som ikke har noget demokratisk mandat, i så høj grad bestemmer retningen af samfundets investeringer og udlån, hvilket jo har så enorm betydning for, hvordan et samfund udvikler sig. Og det er helt særligt, når det drejer sig om fremtiden for tilværelsen her på kloden. Der er det for mig at se fuldstændig essentielt og logisk, at det dér må være en demokratisk opgave, en demokratisk magt, at kunne gå ind og sørge for, at der bliver foretaget nogle investeringer og ikke nogle andre investeringer, som gør, at vi ikke bare for vores egen generation, men altså også for alle fremtidige generationer sikrer, at vi har en klode, der er fornuftig at leve på.

Derfor bør vi lovgive. Vi bør bruge den demokratiske magt, som vi har fået, fordi vi er den generation af politikere, der skal gøre det. Hvis ikke vi gør det, er løbet kørt. Det er det, der er så særligt ved hele den her klimadagsorden i modsætning til mange andre politiske dagsordener, nemlig at den er så uigenkaldelig. Tager vi ikke de beslutninger, der skal tages, så sker der en udvikling, som vi ikke kommer til at kunne vende igen.

Så vi støtter fra Enhedslistens side varmt op om de her forslag, både det forslag, vi behandler nu, som handler om at lave obligatoriske klimaplaner, hvilket i mine øjne burde være helt ukontroversielt, i og med at sektoren selv har sagt, at den gerne vil bidrage, og i og med at det er noget, mange andre europæiske lande gør – jeg kan slet ikke forstå regeringens modvilje mod det her forslag, som dybest set bare handler om, at bankerne skal rapportere, hvad de gør, sådan at danske forbrugere får en chance for at forholde sig til det, men det er selvfølgelig også for at give dem et blødt skub i ryggen til faktisk at levere – men sådan set også det andet forslag, vi behandler, hvor der også allerede er andre lande, der er foran os. Jeg kunne høre, at ministeren sagde, at Danmark gerne skulle gå foran og vise vejen. Det gør vi så ikke, når det gælder forbud mod udlån til fossile virksomheder, men det burde vi.

Så vi støtter fra Enhedslistens side begge de her forslag. Jeg kan desværre ikke deltage i behandlingen af det næste forslag, men vi støtter også det.

Kl. 16:05

Fjerde næstformand (Karina Adsbøl):

Tak til ordføreren. Der er en kort bemærkning. Fru Lisbeth Bech-Nielsen fra Socialistisk Folkeparti, værsgo.

Kl. 16:05

Lisbeth Bech-Nielsen (SF):

Tak. Nu har både ministeren og flere af de andre ordførere talt meget om de her ESG-krav i et EU-direktiv om, at virksomhederne skal rapportere om deres miljømæssige og sociale fodaftryk rundtomkring i verden. Det træder i kraft næste år. Dansk Erhverv har været ude og sige, at de faktisk tror, at de her ESG-krav vil blive en fordel for danske virksomheder, fordi man kan blive firstmovers og vise vejen for andre og på den måde også være attraktive, fordi det også kan være en måde at brande sig selv på. Så det her direktiv kan faktisk blive en fordel, fordi alle nu skal leve op til det, og danske virksomheder kan måske komme først.

Kunne det ikke også i ordførerens optik være netop det samme, når det kommer til klimaplaner? Jeg er overbevist om, at vi får det på et tidspunkt – højst sandsynligt hurtigere fra EU end fra den danske regerings side – men hvis man havde det i de danske banker på forhånd, ville man jo netop være firstmover, undskyld det nydanske udtryk.

Kl. 16:06

Fjerde næstformand (Karina Adsbøl):

Tak. Ordføreren, værsgo.

Kl. 16:06

Pelle Dragsted (EL):

Tusind tak. Man snakker meget om det her med, om man kan pick the winners – nu begynder jeg også – altså om man kan vælge vinderne i erhvervspolitikken. Skal man ligesom pege et bestemt sted hen, skal man føre statsstøtten et bestemt sted hen, skal man regulere på bestemte måder? Det kan man diskutere på alle mulige måder i alle mulige henseender. Men der er én ting, og det ved vi, nemlig at de lande og de virksomheder, som er forrest med at levere teknologien til og løsningerne på den enorme omstilling, som alle lande på den her klode skal igennem over de næste 10-15-20 år, bliver vindere.

Og når Danmark i dag er en af de allerstørste eksportører af vindenergiteknologi og af en lang række andre grønne teknologier, er det jo ikke, fordi politikerne har siddet med hænderne i skødet, som man måske lidt oplever at erhvervsministeren gør her, så er det, fordi man viste vejen, så er det, fordi man gik forrest, så er det, fordi man skabte gode rammevilkår, så er det, fordi man både med pisk og med gulerod skabte et grundlag for de her virksomheder. Så gik vi forrest her, ville vi faktisk give danske virksomheder en konkurrencefordel. Det er ikke derfor, vi skal gøre det, men det er da en god sideeffekt.

Kl. 16:07

Fjerde næstformand (Karina Adsbøl):

Tak. Så er der ikke flere korte bemærkninger, så vi siger tak til ordføreren. Og så går vi videre til den næste i rækken, som er fru Katrine Robsøe fra Radikale Venstre. Værsgo.

Kl. 16:07

(Ordfører)

Katrine Robsøe (RV):

Tak for det. Vi har sat os rigtig mange målsætninger her i Danmark, vi har også mange internationale klimaaftaler, vi har taget rigtig mange gode skridt i den rigtige retning, men der er flere ting, vi godt kan gøre. Og hvis vi rent faktisk gerne vil vise vejen frem for en grønnere fremtid, et grønnere EU og et grønnere Danmark, mener jeg godt, vi kan være dem, der går forrest her. Jeg synes, det er ærgerligt i debatten her, hvis EU og Danmark på klimaområdet bliver stillet op mod hinanden som værende modsætninger eller noget, der ikke skal gå sammen, for så ville det jo være underligt, at særlig Frankrig allerede har taget skridt i den retning. Jeg håber, at man vil arbejde benhårdt i EU på rent faktisk at få lavet lovkrav om klimaplaner, men jeg synes faktisk også, at vi i Danmark bør tage de skridt i den retning og sørge for, at alle de banker og finansielle institutioner, der allerede har taget skridt i den retning og viser vejen, også lige får selskab af de sidste, så vi rent faktisk får alle med. Det vil gøre det mere fair for alle. Og ja, det vil jeg også gerne have på europæisk plan, men det skal ikke stille os op imod, at vi også kan tage skridt i den rigtige retning herhjemme. Derfor støtter Radikale forslaget.

Kl. 16:09

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste i ordførerrækken, som er hr. Peter Kofod, Dansk Folkeparti.

Kl. 16:09

(Ordfører)

Peter Kofod (DF):

Tak for det, formand. Jeg kan starte med at sige, at Dansk Folkeparti ikke kan støtte det her beslutningsforslag. Vi vil alle sammen gerne være grønne; vi vil alle sammen gerne være klimavenlige og gøre noget godt for klimaet; vi vil alle sammen gerne have nogle høje ambitioner. Der er allerede rigtig meget i gang, og der arbejdes jo også på mere, men jeg frygter, at det her forslag, hvis det vedtages, vil lede til endnu mere bureaukrati, endnu mere administration og endnu flere byrder. Og så må jeg sige noget helt generelt på det her område: Jeg er træt af klimapopulisme. Jeg er træt af, at man konstant bliver ved med at sende signaler og prøver at gøre sig selv endnu mere grøn, end man i virkeligheden er, eller fremstille sig selv som endnu mere grøn end andre partier, for sagen er, at vi i Danmark har et ekstremt højt ambitionsniveau. Det er fint, men jeg er træt af klimapopulisme.

Hvis man er grøn, og hvis man måske har fremsat det her beslutningsforslag og virkelig vil gøre en forskel for klimaet, kunne man ringe til sit søsterparti i Tyskland og sige, at de skulle lukke brunkulslejerne og åbne deres atomkraftværker, for det ville have en markant effekt på klimaet, i stedet for at man fremsætter forslag, som ikke får nogen som helst effekt, men som kun er designet til at sende signaler til bestemte vælgergrupper. Så nej, vi afviser det her forslag, og jeg kan sige, at vi også kommer til at afvise det næste forslag. Tak for ordet.

Kl. 16:11

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste i rækken, og det er hr. Lars Boje Mathiesen, uden for grupperne, som privatist.

Kl. 16:11

(Privatist)

Lars Boje Mathiesen (UFG):

Bankerne skal koncentrere sig om at drive bankvirksomhed, og det er at lave gode lån, så vi kan have et driftigt erhvervsliv, og give borgerne et sted at putte deres penge hen, hvor de kan hente dem igen, når de har brug for at forbruge dem, så vi får sat gang i hjulene. Der står intet i vejen for, at en bank kan lave en klimaplan, hvis det er det, den ønsker. Hvis man mener, at der er en gevinst ved det over for forbrugerne, jamen så skal bankerne da endelig gå i gang med det. Men at bestemme det centralistisk fra Folketingets side bliver jeg aldrig nogen sinde tilhænger af, og derfor kan jeg ikke støtte det.

Kl. 16:11

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går til ordføreren for forslagsstillerne, fru Lisbeth Bech-Nielsen, Socialistisk Folkeparti. Værsgo.

Kl. 16:12

(Ordfører for forslagsstillerne)

Lisbeth Bech-Nielsen (SF):

Tak. Allerførst en stor tak til Radikale Venstre, til Enhedslisten og til Alternativet for at støtte det her forslag. Jeg har lovet at hilse fra Alternativet og sige, at de synes, det er et godt forslag, som de gerne vil støtte. Det er jeg rigtig glad for, og jeg synes jo også, at den her type forslag med al tydelighed viser, hvilke partier i Folketinget der er grønne, og hvilke der ikke er.

Vi har her at gøre med en sektor, der har været lidt overset i forhold til den generelle diskussion, hvor vi har talt meget om landbruget og om transporten – med rette selvfølgelig. Men som det er blevet sagt heroppefra tidligere, har vi en finansiel sektor, der er en af verdens største i forhold til det land, den ligger i, målt på bnp, og vi har en af vores store banker herhjemme, Danske Bank, hvis udledning i forhold til deres investeringer alene er på størrelse med Danmark. Det synes jeg bør mane til eftertænksomhed.

Nu er ministeren her godt nok ikke, men jeg synes, det er ærgerligt ikke at bruge anledningen til at række ud og sige: Vi kan godt se nogle elementer i det her, som vi bør tage op til drøftelse, og vi vil gerne invitere til en snak. Det gør man ikke. I stedet for tonser man igennem med det mindst mulige flertal, man har, og siger: Vi alene vide. Og man holder et relativt indholdsløst topmøde på Marienborg, som måske mere har karakter af et pressestunt end reel handling.

For her skal der handles. Som min kollega fra Radikale Venstre også sagde, gør store lande som England og Frankrig det her, fordi de ved, at det er afgørende, at en sektor, der har så stor indflydelse via deres investeringer, kommer med om bord, både af hensyn til klimaet, men også af hensyn til den finansielle stabilitet. Vores egen nationalbank har påpeget de risici, der er, ved at banker og finansielle institutioner ikke får omstillet i tide, for der er dem, der sidder tilbage med de såkaldt strandede aktiver, altså investeringer i fossile selskaber, når værdien lige pludselig falder. Vi risikerer altså en dominoeffekt af finansielle problemer og konkurser på stribe. Det er et kæmpestort problem.

Flere finansielle institutioner i Danmark har allerede udarbejdet klimaplaner på eget initiativ, og det vil jeg gerne rose. Problemet er, at de varierer i kvalitet. Der er f.eks. meget få institutioner, der adresserer et af hovedproblemerne, nemlig fossil ekspansion, altså det, at man investerer i olie og gas eller laver andre fossile investeringer efter 2050. Det Internationale Energiagentur har sagt, at man ikke kan ekspandere efter 2050, hvis vi samtidig skal holde os under 1,5 grad – det kan ikke lade sig gøre. Hvis man mener, at det her ikke skal til, har man derfor i hvert fald en ret nonchalant holdning til, om vi overhovedet når Parisaftalen eller ej. For så længe der bliver finansieret fossil ekspansion, jamen så betyder det, at vi får sværere og sværere ved at nå vores klimamål.

Som jeg har sagt flere gange i dag, anbefaler Den Europæiske Centralbank, ECB, at medlemslandene indfører obligatoriske klimaplaner. Derfor synes jeg, at det er noget mærkelig noget, når flere partier har været heroppe at sige, at der foregår alt muligt i EU. Det gør der ikke. Der foregår ESG-direktiv og due diligence og sådan noget, men der er ikke noget af det, der har noget med obligatoriske klimaplaner at gøre. Så jeg ved ikke, hvorfor det andet skal blandes ind i det her.

Det er afgørende, at vi får den finansielle sektor med. Vi hører rigtig mange flotte grønne ord fra sektoren. Vi har brug for handling. Vi har også brug for, i mangel af et dansk ord, level playing field – ensartede vilkår, undskyld, formand. Vi har brug for ensartede vilkår, sådan at det ikke bliver en byrde for de banker, der så vil lave klimaplaner. Det skal jo ikke være sådan, at fordi man går forrest og gør det godt, skal det være en byrde, for så er der nok nogle, der vil betakke sig.

Kl. 16:17

Finanssektoren har også selv i sin klimapartnerskabsrapport fuldtonet tilsluttet sig 2030-målsætningen. Det betyder altså, at der skal investeres på en helt anden måde, end der bliver i dag. Vi risikerer, som jeg har været inde på, en såkaldt carbon bubble – altså en CO2-boble – hvis vi ikke på en fornuftig måde får devestet, altså afinvesteret, hvis vores banker og finansielle institutioner ikke får afhændet deres fossile investeringer. Derfor er det først og fremmest et klimahensyn, men det er også et finansielt hensyn, der skal til, fordi vi simpelt hen risikerer, at nogle af vores meget store finansielle institutioner ender med at sidde tilbage med strandede aktiver, hvilket kan risikere at føre til en ny finanskrise for Danmark.

Jeg er ærgerlig over, at der ikke er flere, der kunne støtte det her i dag. Jeg ved, at det kommer på et tidspunkt, så det er jo bare ærgerligt, at det skal ske med en forsinket effekt, i forhold til hvad vi kunne have gjort i Danmark. Tak for ordet.

Kl. 16:18

Fjerde næstformand (Karina Adsbøl):

Tak til ordføreren. Og jeg vil lige oplyse, at ministeren er i Folketingssalen og har været det hele tiden. (Lisbeth Bech-Nielsen (SF): Jeg kunne bare ikke se ham). Nej, ministeren stod lidt gemt.

Men der er en kort bemærkning til hr. Lars-Christian Brask fra Liberal Alliance.

Kl. 16:18

Lars-Christian Brask (LA):

Det er jo ellers ikke en minister, der er til at overse, men lad det nu være.

Med hensyn til ESG-rapportering, som jo sker, og som også er drevet af EU, står E'et stadig væk for  Environmental, som både omfatter klima og miljø. Så der bliver rapporteret, der bliver lavet rapporter om, hvor man står, også som en børsnoteret virksomhed, hvad de fleste af de danske finansielle institutioner er.

Så er der det her med Danske Bank, som er en af de mest miljøsvinende, hvis man tager deres investeringer med. Jamen hvilke investeringer har Danske Bank? Det må være noget, der ligger i Danske Invest, for det ligger ikke på balancen i Danske Bank som sådan. Og i øvrigt må det vel være CO2 aftrykket for cvr-nummeret, der er interessant, for ellers er der jo både Nordea, Danske Bank og Jyske Bank, der lige pludselig, hvis de har en aktie i A.P. Møller Mærsk, bliver alt for stort CO2-eksponeret i forhold til det, der er det reelle.

Kl. 16:19

Fjerde næstformand (Karina Adsbøl):

Ordføreren.

Kl. 16:19

Lisbeth Bech-Nielsen (SF):

Danske Banks CO2-aftryk i forhold til deres investeringsportefølje er på højde med Danmarks, og de tal er hentet fra Danske Banks egen årsrapport.

I forhold til ESG kan vi godt tage en runde mere om det. ESG-direktivet er et europæisk direktiv, hvorefter virksomheder skal rapportere om deres aftryk ude i verden, miljømæssige, klimamæssige, sociale osv. Det træder i kraft for de allerstørste virksomheder den 1. januar 2024, i 2025 træder det i kraft for de mellemstore virksomheder, og i 2026 træder det i kraft for SMV'erne, de små virksomheder. Så langt, så godt.

Det betyder, at man er forpligtet til i sit årsregnskab at redegøre for sit aftryk, men det har jo intet at gøre med, at man siger: Det her er den vej, vi vil gå, for at yde vores bidrag til at leve op til Parismålsætningen. Man siger egentlig bare, hvad man gør, og ikke, hvad man vil. Så det er det, jeg synes der er den afgørende forskel.

Kl. 16:20

Fjerde næstformand (Karina Adsbøl):

Tak. Så er der en anden kort bemærkning til hr. Lars-Christian Brask fra Liberal Alliance. Værsgo.

Kl. 16:20

Lars-Christian Brask (LA):

Jo, jo, men i og med at man rapporterer sit aftryk, altså så man har et udgangspunkt, et fundament, at starte fra, så er hele essensen jo ligesom: Hvad er CO2-aftrykket? Og det er også derfor, at jeg ikke forstår argumentationen, for hvis Nordea, Jyske Bank og Danske Bank alle sammen har investeret i Aalborg Portland, så har det jo ikke noget at gøre med, hvordan man driver banken og det CO2-aftryk, der er på bygningsmassen eller medarbejdernes udslip af CO2.

Kl. 16:21

Fjerde næstformand (Karina Adsbøl):

Ordføreren.

Kl. 16:21

Lisbeth Bech-Nielsen (SF):

Det har da en masse med det at gøre. Altså, hvis man holder op med at investere i klimaskadelige virksomheder, jamen så får det jo den naturlige konsekvens, at når der ikke længere er finansiering til rådighed, så kommer den virksomhed i problemer, eller også må den omstille sig, hvilket jo ville være den bedste af alle løsninger. Det ser vi jo med nogle virksomheder herhjemme, hvor vi f.eks. har haft DONG, som nu er en helt anden type virksomhed. Så vi ser, at der også bliver omstillet, og det er jo det, der gerne skal til, i forhold til at man eventuelt trækker sin investering.

Kl. 16:22

Fjerde næstformand (Karina Adsbøl):

Tak til ordføreren.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget til folketingsbeslutning henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

3) 1. behandling af beslutningsforslag nr. B 45:

Forslag til folketingsbeslutning om forbud mod bankers udlån til fossile forretninger.

Af Signe Munk (SF) og Lisbeth Bech-Nielsen (SF).

(Fremsættelse 01.03.2023).

Kl. 16:22

Fjerde næstformand (Karina Adsbøl):

Jeg kan forstå, at ordføreren for forslagsstillerne ønsker at begrunde forslaget. Der er 2 minutters taletid. Værsgo.

Kl. 16:22

Begrundelse

(Ordfører for forslagsstillerne)

Lisbeth Bech-Nielsen (SF):

Det forslag her er lidt i samme boldgade som det foregående. Det handler om at få forpligtet den finansielle sektor på i lidt højere grad at være med til at leve op til Parisaftalen og til vores hjemlige 70-procentsmålsætning. Igen vil jeg sige: Vi har en af de største finansielle sektorer i verden, når det er målt op imod Danmarks størrelse, og vi har en bank, Danske Bank, som via deres investeringer bidrager til at udlede lige så meget CO2 – CO2e, må jeg sige – som hele Danmark.

Så derfor handler dette forslag om – og jeg håber, at I har læst det rigtigt – at man laver et forbud mod investeringer i fossile aktiver, hvor det handler om ekspansion, altså udvidelser. Det er ikke nuværende aktiver; det handler om at sige, at selvfølgelig kan vi ikke tillade investeringer i noget, der ekspanderer, til efter 2050. Det Internationale Energiagentur siger jo, at hvis man gør det, kan vi ikke leve op til Parisaftalen. Så det er investeringer, der går mod ekspansion, vi ønsker et forbud mod.

Hvis man ikke vil det, siger man jo, at det skal være lovligt aktivt at modarbejde ikke bare Danmarks klimamålsætninger, men hele verdens klimamålsætninger. Og det ville jeg simpelt hen synes var noget mærkeligt noget. Så jeg håber rigtig meget, at ministeren vil tage bedre imod dette beslutningsforslag end det forrige. Jeg kan i hvert fald ikke se nogen som helst grund til, at man aktivt skal gå imod den klimamålsætning, hele verden blev enige om i Paris.

Kl. 16:24

Fjerde næstformand (Karina Adsbøl):

Tak til ordføreren for forslagsstillerne for begrundelsen. Forhandlingen er åbnet, og den første, der får ordet, er erhvervsministeren. Værsgo.

Kl. 16:24

Forhandling

Erhvervsministeren (Morten Bødskov):

Tusind tak for det, formand, og som det er sagt af ordføreren for forslagsstillerne, skal vi nu behandle det beslutningsforslag, som hedder B 45, som jo er fremsat af SF, og det handler, som der blev sagt, om bankers udlån til fossiler forretninger. Mere konkret vil man pålægge regeringen at fremsætte et lovforslag, der forbyder danske banker at låne penge til selskaber, som udvider deres fossile forretninger. Forslaget angiver, at danske bankers udlån til fossil ekspansion kun er en lille del af deres samlede balance, og at det derfor ikke vil koste meget. Forslagsstillernes håb er, at det vil vise en retning for andre lande.

Men forslaget vil i værste fald forhindre danske virksomheder i at omstille sig i en grøn retning. Den grønne omstilling er et af de vigtigste mål for regeringen. Lige nu, inden for 5 minutter, afholdes der et nyt stort grønt topmøde på Marienborg. Regeringen har i dag lanceret nye ambitioner for udbygning af havvind, og jeg har selv lanceret nye finansieringskilder, som gør, at Danmark bliver styrket, når det handler om udbygning af havvind, som et, om man vil, attraktivt marked for de meget, meget store milliardinvesteringer, som skal til, for at vi kan nå klimamålene.

Den grønne omstilling er et vigtigt mål for regeringen. De mål, regeringen har sat sig på området, er de mest ambitiøse, som nogen regering har sat, og de står på skuldrene af beslutninger, som vi bredt her i Folketinget heldigvis allerede har truffet. For at nå målet om, at Danmark skal være klimaneutralt i 2050, er det vigtigt, at hele samfundet bidrager, og det gælder også vores banker.

Bankerne kan og skal bidrage til den grønne omstilling, for at vi kommer i mål som samfund med Parisaftalens mål. Det er helt klart. Det gælder f.eks. i kreditgivningen, hvor eksisterende og kommende regulering betyder, at banker skal forholde sig risicirelateret til bæredygtigheds- og klimarelaterede spørgsmål i deres kreditgivning. Reguleringen stiller også krav om gennemsigtighed og oplysning, som understøtter mere kapital i en grøn retning og dermed også den grønne omstilling. Det gælder f.eks. taksonomi- og disclosureforordningen. Det er vigtigt, at den finansielle sektor giver plads til udlån til selskaber, som gennemgår en grøn omstilling, og som gennemgår en omstilling i øvrigt.

Beslutningsforslaget kan risikere at bremse danske virksomheders grønne transformation. Det er ikke den rigtige løsning på de klimamæssige udfordringer, som vi står over for. Tværtimod er finansiering jo afgørende for, at selskaber også kan komme igennem en grøn omstilling.

B 45, som vi behandler her, omfatter kun danske banker, og det fremgår af bemærkningerne til forslaget, at bankers udlån til fossil ekspansion kun udgør en lille procentdel af deres samlede balance. Det vil formentlig heller ikke være muligt at stille tilsvarende krav til banker fra andre EU-lande, der opererer på det danske marked, fordi kravene jo altså her ikke følger fælles EU-regulering. Dermed vil forslagets effekt være meget begrænset. Vi sikrer bedst regulering af bæredygtigheds- og klimarelaterede forhold i kreditgivningen i fællesskab gennem et stærkt og grønt EU, ligesom med meget andet, når det handler om finansiel rådgivning.

Vi er godt i gang med den grønne omstilling. Regeringen har bragt Danmark yderligere i front. Dansk erhvervsliv investerer milliarder i grøn omstilling og virkeligheden er den, at finanssektoren finansierer en stor del af den omstilling. Det skal fortsætte, ikke bremses, og det er det, vi har skabt grundlaget for i dag ved at stille flere finansieringsmuligheder indenfor realkreditten til rådighed for de meget, meget store milliardinvesteringer, som er i vedvarende energi.

Så den grønne omstilling er et af de vigtigste mål for regeringen, og for at nå både vores nationale og internationale forpligtelser og klimamålsætninger er det afgørende, at alle bidrager, og at alle trækker, herunder også bankerne. Men det forholder sig sådan, at det her område er EU-reguleret, og som vi diskuterede under det sidste forslag, er det via et stærkt grønt EU, at vi sikrer, at alle er med, så vi ikke bare får et mere grønt EU, men også et mere grønt Danmark. Regeringen kan ikke støtte beslutningsforslaget. Tak for ordet.

Kl. 16:29

Fjerde næstformand (Karina Adsbøl):

Tak til erhvervsministeren. Der er en kort bemærkning til fru Lisbeth Bech-Nielsen, Socialistisk Folkeparti. Værsgo.

Kl. 16:30

Lisbeth Bech-Nielsen (SF):

Hvordan vil det forhindre danske bankers grønne omstilling, at man ikke må investere til ekspansion efter 2050? Altså, det forstår jeg simpelt hen ikke. Jeg ved ikke, om ministeren ikke har forstået beslutningsforslaget. 2050 er jo skæringsåret. Det Internationale Energiagentur siger, at, ja, vi bliver nødt til at leve med fossile investeringer indtil 2050, fordi verden ikke kan klare sig uden, men efter det kan vi klare os uden, og hvis der er ekspansion efter 2050, kan vi ikke nå Parisaftalens målsætninger. Så hvordan kan et forbud mod ekspansion efter 2050 skade danske bankers grønne omstilling?

Kl. 16:30

Fjerde næstformand (Karina Adsbøl):

Ministeren.

Kl. 16:30

Erhvervsministeren (Morten Bødskov):

Danske bankers grønne omstilling løber jo og kører, og de tager et stort ansvar for det. Det her var om virksomhedernes muligheder for at omstille sig i en grøn retning, hvis man stiller det her krav. Altså, virkeligheden er jo den, at virksomheder investerer i omstilling, og også i grøn omstilling. Det er ofte ganske store investeringer, og det er det, det her kan være med til at spænde ben for, hvis man stiller meget, meget klare krav til, hvad man ikke må investere i, overhovedet. Det er sådan, vi forstår forslaget.

Kl. 16:31

Fjerde næstformand (Karina Adsbøl):

Ordføreren for sin anden korte bemærkning. Værsgo.

Kl. 16:31

Lisbeth Bech-Nielsen (SF):

Ja, for beslutningsforslaget siger: Man må ikke investere i noget til ekspansion efter 2050. Men hvis den danske regerings holdning er, at man må have fossile investeringer efter 2050, så kan man jo ikke leve op til Parisaftalen. Altså, har den danske regeringen fraveget sin støtte til Parisaftalen?

Kl. 16:31

Fjerde næstformand (Karina Adsbøl):

Ministeren.

Kl. 16:31

Erhvervsministeren (Morten Bødskov):

Nej, det har den danske regering ikke. Den danske regering har et højt sigte og et direkte mål om, at vi skal fremme den grønne omstilling. Det her handler om, at vi ikke skal spænde ben for den grønne omstilling og virksomhedernes engagement i den grønne omstilling. Og det er derfor, vi afviser det her forslag.

Kl. 16:32

Fjerde næstformand (Karina Adsbøl):

Så kom der lige en kort bemærkning til fru Katrine Robsøe, Radikale Venstre. Værsgo.

Kl. 16:32

Katrine Robsøe (RV):

Undskyld. Det er simpelt hen bare, fordi jeg ikke helt forstår ministerens argumentation. Derfor vil jeg egentlig bare bede om et svar på, hvordan det helt præcis er, at det her beslutningsforslag vil spænde ben for danske virksomheders omstilling, som foregår nu og i løbet af de næste år, når det her jo sætter en stopper for det i 2050.

Kl. 16:32

Fjerde næstformand (Karina Adsbøl):

Erhvervsministeren.

Kl. 16:32

Erhvervsministeren (Morten Bødskov):

Fordi investeringer er langsigtede, og fordi investeringer er store. Derfor kan det her forslag have den negative konsekvens, at den omstilling, som ellers under normale omstændigheder ville blive sat i gang, bliver forhindret eller besværliggjort. Det er det, der er vores bekymring ved det her forslag.

Kl. 16:32

Fjerde næstformand (Karina Adsbøl):

Ønskes der endnu en kort bemærkning? Nej. Tak til erhvervsministeren. Så går vi videre i ordførerrækken, og det er nu fru Fie Hækkerup fra Socialdemokratiet.

Kl. 16:33

(Ordfører)

Fie Hækkerup (S):

Tak. Det er nemlig rigtigt, at jeg igen er her på vegne af vores sædvanlige ordfører og holder den her tale. Forslaget, vi i dag skal førstebehandle, er beslutningsforslag B 45, som er fremsat af SF. Det er af afgørende vigtighed for Socialdemokratiet, at vi har store ambitioner, når det handler om den grønne omstilling. Regeringen har sat sig store mål i dette arbejde, som følger op på de grønne ambitioner, som vi i mange år har haft i Danmark, og i 2050 skal Danmark være klimaneutralt. I Socialdemokratiet ønsker vi et Danmark med grøn energi og dermed en udfasning af de fossile brændstoffer, som har været det, som vi og resten af verden igennem årtier har fået vores energi fra.

Vejen til grøn energi er vigtig, omfattende og kræver mange tiltag. Her har vi i Folketinget en vigtig rolle med lovgivning og beslutninger, der kan tilskynde til og styrke denne omstilling. Men vi skal også være bevidste om, hvad vi skal lovgive om, og hvad eventuelle beslutninger har af virkninger og konsekvenser. Hvis vi skal nå vores målsætning, skal alle bidrage med dette, og her spiller bankerne en vigtig rolle. Vi skal kunne låne penge til virksomheder, der er i gang med en omstilling fra sort til grøn energi, og her skal vi blot passe på, at et sådant forslag ikke kommer til at bremse denne omstilling.

Dette forslag fra SF er på mange måder sympatisk, men forslaget har nogle udfordringer. Først og fremmest er det kun danske banker, som dette omhandler, og man vil få svært ved at ramme udenlandske banker med dette, da det vil bryde med EU-lovgivningen på området. Socialdemokratiet er af den holdning, at for at vi kommer i mål med den grønne omstilling, skal vi på dette område fortsætte og udbygge vores gode samarbejde med EU og benytte de reguleringer, vi har såvel i Danmark som på EU-niveau i forvejen. Socialdemokratiet kan ikke støtte forslaget. Tak for ordet.

Kl. 16:35

Fjerde næstformand (Karina Adsbøl):

Tak til ordføreren. Der er en kort bemærkning til fru Lisbeth Bech-Nielsen, Socialistisk Folkeparti. Værsgo.

Kl. 16:35

Lisbeth Bech-Nielsen (SF):

Tak. Mit første spørgsmål er, om Socialdemokratiet bakker op om Parisaftalen. Hvis man gør det, hvis man svarer ja til det, så må man også anerkende, at det internationale energiagentur i deres balancering mellem forsyningssikkerhed og klima har sagt, at verden har brug for fossile brændsler frem til 2050 – det er ikke noget, jeg siger, det er noget, IEA siger – men at man efter 2050 ikke længere kan leve op til Parisaftalen, hvis man ekspanderer. Så mit spørgsmål er: Bakker Socialdemokratiet op om Parisaftalen? Hvis man gør det, skal verden holde sig under 1,5 eller maks. 2 graders temperaturstigning, og det kan vi ikke, hvis man ekspanderer i forhold til fossile investeringer. Ergo kan man ikke investere i dem efter 2050. Er Socialdemokratiet enig i det?

Kl. 16:36

Fjerde næstformand (Karina Adsbøl):

Ordføreren.

Kl. 16:36

Fie Hækkerup (S):

Selvfølgelig bakker Socialdemokratiet op om Parisaftalen, og vi mener også, at den finansielle sektor kan bidrage til, at Danmark overholder Parisaftalen, ved at være med til at finansiere den grønne omstilling. Ud over det arbejder regeringen aktivt for at sikre, at arbejdet på EU-niveau skaber de nødvendige rammer for det.

Kl. 16:37

Fjerde næstformand (Karina Adsbøl):

Ønskes der endnu en kort bemærkning? (Lisbeth Bech-Nielsen (SF): Ja tak). Ordføreren, værsgo.

Kl. 16:37

Lisbeth Bech-Nielsen (SF):

Jeg tror simpelt hen, at jeg læser op af beslutningsforslaget. Jeg er selvfølgelig sikker på, at ordføreren har læst det, men bare for en god ordens skyld:

»Forslaget tager udgangspunkt i IEA’s (International Energy Agency) 1,5-graderscelsiusscenarie, som balancerer målet om klimaneutralitet i 2050 med hensynet til økonomisk vækst og forsyningssikkerhed. IEA konkluderer i sit scenarie, at udvinding af nye fossile reserver er udelukket, hvis 1,5-graderscelsiusmålet skal opnås.«

Videre står der, at »eksisterende felter indeholder tilstrækkelig kul, olie og gas til at sikre forsyningen frem mod 2050. Dette gør sig stadig gældende trods den igangværende forsyningskrise«.

Derfor kan vi ikke tage nye felter i brug, hvis vi skal holde os under 1,5 grader. Det er det, det handler om.

Kl. 16:37

Fjerde næstformand (Karina Adsbøl):

Ordføreren.

Kl. 16:38

Fie Hækkerup (S):

Sagen er jo også den, at bankernes omstilling er i gang, og at virksomhederne investerer i den grønne omstilling, som det er nu. Vi er selvfølgelig optaget af, at vi ikke får spændt ben for den her grønne omstilling, som virksomhederne og bankerne bidrager til, og investeringerne er langsigtede og store på det her område, og det skal de også være.

Kl. 16:38

Fjerde næstformand (Karina Adsbøl):

Tak. Så er der en kort bemærkning til fru Katrine Robsøe, Radikale Venstre. Værsgo.

Kl. 16:38

Katrine Robsøe (RV):

Der er jo ingen, der kan være uenig i, at der er rigtig mange danske virksomheder og også rigtig mange banker, der gør det rigtig godt, og som gerne vil investere, og som også gør det langsigtet og fornuftigt og er med på det her. Jeg skal bare forstå, hvordan man kan sige, at det, at vi sætter en stopper for det i 2050, ændrer på den grønne omstilling. For hvis du rent faktisk vil overholde de aftaler, hvordan er det her så en stopklods for det?

Kl. 16:39

Fjerde næstformand (Karina Adsbøl):

Ordføreren, værsgo.

Kl. 16:39

Fie Hækkerup (S):

Tak. Vi er jo enige i, at bankerne bidrager og skal bidrage til den grønne omstilling og skal være med til at trække i den rigtige retning og i en fælles retning på samme måde, som virksomhederne skal det og også gør det, og investere i den grønne omstilling. Der bliver vi ved med at være optaget af, at vi ikke får spændt ben for dem undervejs i den her proces, præcis som ordføreren siger, når de her investeringer er så langsigtede og store, som de jo er.

Kl. 16:39

Fjerde næstformand (Karina Adsbøl):

Ordføreren for sin anden korte bemærkning. Værsgo.

Kl. 16:39

Katrine Robsøe (RV):

Jeg giver lige ordføreren en chance mere for at svare: Hvordan er det, at det her beslutningsforslag spænder ben for det, hvis man stadig væk gerne vil overholde den Parisaftale, vi rent faktisk har indgået?

Kl. 16:40

Fjerde næstformand (Karina Adsbøl):

Ordføreren, værsgo.

Kl. 16:40

Fie Hækkerup (S):

Jamen så svarer jeg en gang til. Vi er optaget af, at vi ikke risikerer, at vi ender med at spænde ben for bankerne, som er i gang med den grønne omstilling, og for virksomhederne, som investerer i den grønne omstilling. Vi er enormt optaget af, at vi ikke ender med at spænde ben for den grønne omstilling, for det er helt vildt vigtigt, at vi holder snuden i sporet.

Kl. 16:40

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Hans Andersen fra Venstre. Værsgo.

Kl. 16:40

(Ordfører)

Hans Andersen (V):

Tak for det, formand. Tak for ordet. Belsutningsforslaget, som vi nu skal behandle, går ud på at indføre et forbud mod danske bankers udlån til virksomheder, der udvider deres fossile forretninger.

I Venstre er vi grundlæggende enige med forslagsstillerne i, at bankerne naturligvis skal bidrage til den grønne omstilling. Hvis vi skal nå vore grønne ambitioner, kræver det en omstilling af hele vores samfund, også den finansielle sektor. Men vi er ikke enige med SF i, at et dansk forbud mod bankers udlån til fossile forretninger er den rigtige vej at gå.

Det skyldes bl.a., at beslutningsforslaget i sagens natur kun vil omfatte danske banker og dermed ikke banker fra andre EU-lande, der opererer på det danske marked. Det betyder, at virksomheder, der mangler finansiering, vil kunne søge den finansiering uden for Danmarks grænser, og med beslutningsforslaget risikerer vi dermed at stille danske banker dårligere i forhold til deres europæiske kolleger, uden at vi reelt får løst problemet med den grønne omstilling.

I Venstre mener vi derfor, at regulering af den finansielle sektor bedst sikres gennem EU, således at rammevilkårene er de samme for de europæiske banker, samtidig med at vi opnår den størst mulige effekt. I EU-regi er der allerede i dag en lang række regler i den finansielle regulering, der har til formål at fremme bæredygtige investeringer og sikre gennemsigtighed og oplysning, når det kommer til de grønne investeringer.

Derudover ved vi, at der lige nu pågår et arbejde med at indføre fælles EU-retslig regulering af krav til bankernes arbejde, og at det drøftes, om den finansielle sektor skal pålægges at udarbejde klimaplaner, som skal sikre, at deres forretningsmodel er i overensstemmelse med Parisaftalen – jævnfør også vores tidligere debat i dag.

Så selvom vi er enige med forslagsstillerne i, at bankerne og den finansielle sektor i øvrigt spiller en central rolle i den grønne omstilling, mener vi i Venstre, at reguleringen bør ske på et fælles europæisk plan. På den baggrund kan Venstre ikke støtte beslutningsforslaget.

Kl. 16:42

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Charlotte Bagge Hansen fra Moderaterne.

Kl. 16:43

(Ordfører)

Charlotte Bagge Hansen (M):

Tak for det, formand. Der skal fart på den grønne omstilling, og i Moderaterne er vi enige med SF i, at vi skal håndtere omstillingen fra alle tænkelige vinkler, også ved at kigge på bankernes rolle i den grønne omstilling. Den grønne omstilling er et af Moderaterne og regeringens vigtigste mål. For at nå regeringens mål om, at Danmark skal være klimaneutral i 2050, skal alle bidrage. Det skal bankerne naturligvis også.

Vi mener dog ikke, at et decideret forbud mod udlån til fossile forretninger er den rette vej frem. Det er yderst vigtigt, at banker kan udlåne til virksomheder, der gennemgår en omstilling, netop en grøn omstilling. Forslaget risikerer derfor at bremse virksomhedernes udvikling i en grønnere retning, hvis nu at bankerne ikke kan låne dem penge. Det er ikke hensigtsmæssigt for den grønne omstilling.

Det er Moderaternes og regeringens holdning, at reguleringen af området får den største og bedste effekt, hvis vi skaber det i EU-samarbejde. Moderaterne vil derfor fokusere på arbejdet i EU, da det vil have en større klimamæssig effekt at skabe reguleringer på tværs af Europas banker.

Et forbud i Danmark vil have en lille samlet klimaeffekt og i værste fald spænde ben for virksomheder, der er ved at omstille sig. På den baggrund kan Moderaterne ikke støtte forslaget. Tak for ordet.

Kl. 16:44

Fjerde næstformand (Karina Adsbøl):

Tak til ordføreren. Der er en kort bemærkning til fru Katrine Robsøe, Radikale Venstre. Værsgo.

Kl. 16:44

Katrine Robsøe (RV):

Tak for det. Jeg vil bare gerne lige høre, om Moderaterne så vil arbejde for det her beslutningsforslag i EU; for hvis ordføreren mener, at det spænder ben for virksomheders grønne omstilling, så gør det vel heller ikke noget godt ifølge ordførerens argumentation, hvis man så bare rykker det ned til EU? Så jeg skal bare høre: Vil Moderaterne kæmpe for, at det her beslutningsforslag bliver gennemført bare på europæisk plan i stedet for?

Kl. 16:45

Fjerde næstformand (Karina Adsbøl):

Ordføreren.

Kl. 16:45

Charlotte Bagge Hansen (M):

Jeg tænker, at regulering på klimaområdet generelt og ikke bare på det her område er noget, vi skal samarbejde om i EU, da det giver den størst mulige effekt.

Kl. 16:45

Fjerde næstformand (Karina Adsbøl):

Fru Katrine Robsøe, Radikale Venstre. Værsgo.

Kl. 16:45

Katrine Robsøe (RV):

Okay, to ting: For det første, mener Moderaterne ikke, at vi skal lovgive om noget klimapolitik på nationalt niveau fremadrettet? Og for det andet, går Moderaterne ind for det her beslutningsforslag bare på europæisk plan i stedet for?

Kl. 16:45

Fjerde næstformand (Karina Adsbøl):

Ordføreren, værsgo.

Kl. 16:45

Charlotte Bagge Hansen (M):

Tak for spørgsmålet, vil jeg sige til ordføreren. Ordføreren spørger om det samme igen, og mit svar er magen til det, jeg gav ordføreren lige før.

Kl. 16:45

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Betina Kastbjerg, Danmarksdemokraterne. Værsgo.

Kl. 16:46

(Ordfører)

Betina Kastbjerg (DD):

Tak for det. Der foreslås med det her beslutningsforslag, at regeringen pålægges at fremsætte et lovforslag om et forbud mod bankers udlån, herunder nye lån, tegningsgarantier og refinansiering af eksisterende udlån til selskaber, der ekspanderer deres fossile forretninger. Udlånsforbuddet bør omfatte alle aktiviteter relateret til fossil ekspansion, herunder upstream-, midstream- og downstreamselskaber samt såkaldte serviceselskaber, hvis aktiviteter bidrager til fossil ekspansion. Forslaget skal udelukkende omfatte udlån – og altså ikke investeringer – da forslagsstillerne i lighed med IAE anerkender, at investeringerne i fossil energi fortsat er nødvendige frem mod 2050.

Et sådant forbud vil udgøre et væsentligt dansk bidrag i forhold til at nå Parisaftalens målsætninger i overensstemmelse med klimaloven, ligesom det vil gøre Danmark til et foregangsland på området, som kan inspirere andre lande til handling. Det foreslås, at et udlånsforbud kun vil påvirke danske banker, der fortsat udlåner til fossil ekspansion, altså ikke udenlandske banker, der opererer på det danske marked.

I Danmarksdemokraterne finder vi det problematisk, at et udlånsforbud kun påvirker danske banker og ikke udenlandske. Det må forventes at kunne være konkurrenceforvridende over for de danske banker. Derudover må forslaget også forventes at øge omkostningerne for bankerne, og de vil dermed blive lagt på forbrugerne og gøre det dyrere at være dansker. Og i Danmarksdemokraterne synes vi, at det er rigelig dyrt at være dansker. Af disse grunde kan Danmarksdemokraterne ikke støtte forslaget.

Kl. 16:47

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Lars-Christian Brask fra Liberal Alliance. Værsgo.

Kl. 16:47

(Ordfører)

Lars-Christian Brask (LA):

Tak for det. Heroppe fra talerstolen var en af de indledende argumentationer fra ordføreren for forslagsstillernes side det omkring Danske Banks investeringer. Men det her forslag drejer sig jo ene og alene om udlån og ikke om investeringer, og selv om både en investering og et lån er en finansiering, er det to vidt forskellige typer. Så i forhold til det beslutningsforslag, som vi behandlede før, kan det også godt være, at der er en definitionsforståelse, der gør, at vi taler lidt forbi hinanden.

Men fossile brændsler får vi brug for. IEA siger jo sådan set også, at det har vi brug for helt indtil 2050. Ifølge det her beslutningsforslag kan vi godt investere i det, men bankerne kan ikke låne ud til det. Men hvad nu, hvis et fransk selskab kommer og vil købe de danske rettigheder fra, lad os sige A.P. Møller Mærsk, og de vil gøre det, hvis Danske Bank vil finansiere det – at det så en ekspansion? Det skal man også lige tænke over. Det er et skråplan, som vi ikke skal ud på, set fra sådan et forretningsmæssigt synspunkt og i forhold til den der sammenblanding med, om forslagsstillerne mener investeringer eller lån, og fordi der i øvrigt stadig er brug for fossile brændsler, og fordi der ikke er noget galt med at finansiere det – det behøver ikke nødvendigvis være en ekspansion, det kunne også være vedligehold, men det kunne jo lynhurtigt blive bogført, som om det var en form for ekspansion.

Så vi siger nej tak til det her beslutningsforslag. Og jeg skal også hilse fra De Konservatives fru Mona Juul og sige, at det er ordføreren dér heller ikke med på, og jeg skal også sige, at ordføreren i Nye Borgerlige, fru Pernille Vermund, heller ikke er med på at støtte det her beslutningsforslag.

Kl. 16:50

Fjerde næstformand (Karina Adsbøl):

Tak til ordføreren. Der er en kort bemærkning til fru Lisbeth Bech-Nielsen, Socialistisk Folkeparti. Værsgo.

Kl. 16:50

Lisbeth Bech-Nielsen (SF):

Ordføreren siger, at der stadig væk er behov for fossil energi frem til 2050. Det er jo helt rigtigt, og det er også det, Det Internationale Energiagentur tager udgangspunkt i i deres scenarie, som skal balancere forsyningssikkerhed og vækst med klimaneutralitet i 2050. Derfor siger de, at i de eksisterende felter, dem, der allerede findes og opereres i verden, er der nok kul, olie og gas til 2050. Det vil sige, at ekspansion er noget, der går ud over 2050. Og hvis man gør det, kan man ikke holde sig under Parisaftalens målsætninger, og det er derfor, vi har lagt snittet sådan. Det handler ikke om kul, olie og gas frem til 2050, men om ekspansion efter 2050. Det er bare lige for at gøre det klart.

Kl. 16:50

Fjerde næstformand (Karina Adsbøl):

Ordføreren, værsgo.

Kl. 16:50

Lars-Christian Brask (LA):

Jamen det er så bare ikke det, der står, for der står jo også i felter f.eks. Men lad os nu bare tage den hypotetiske situation, at der sker et eller andet i Rusland, så al den gas, der kommer op der, fuldstændig forsvinder – så er det fuldstændig tåbeligt at beslutte noget i den her retning. Og der står klart og tydeligt i oplægget i bemærkningerne, at det gælder nye felter. Det kan også godt være, det ikke gælder efter 2050, men det er jo også den geografiske ekspansion, som der bliver talt om. Og så er det i øvrigt stadig væk på udlånssiden fra bankernes side og ikke på investeringssiden, men finansiering er jo både investering og lån.

Kl. 16:51

Fjerde næstformand (Karina Adsbøl):

Ordføreren for sin anden korte bemærkning. Værsgo.

Kl. 16:51

Lisbeth Bech-Nielsen (SF):

Ja, det sidste er helt rigtigt.

Det Internationale Energiagentur har jo fastlagt, at de eksisterende kendte felter, som opereres i dag, er nok til at sikre forsyningssikkerheden frem til 2050, også i den nuværende globale situation med forsyningsusikkerhed. Derfor er investeringer i ekspansion efter 2050 i strid med Parisaftalen og gør det umuligt at holde sig under 1,5-gradersmålet. Det er det, der er essensen.

Kl. 16:52

Fjerde næstformand (Karina Adsbøl):

Ordføreren, værsgo.

Kl. 16:52

Lars-Christian Brask (LA):

Ja, men i den nuværende situation er der jo heller ikke lukket ned for eksempelvis russisk gas, som bliver eksporteret til Indien og Kina i stedet for til Tyskland. Så skulle der ske noget dér, var vi i hvert fald i en helt anden situation, og så er det – hvordan kan jeg sige det pænt – ikke så begavet at have lavet en lovgivning, der gør, at danske banker ikke kan være med til at finansiere en ekspansion f.eks. i et felt, der bliver genåbnet i Nordsøen.

Kl. 16:52

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til fru Katrine Robsøe, Radikale Venstre. Værsgo.

Kl. 16:53

(Ordfører)

Katrine Robsøe (RV):

Nogle gange her i salen ville jeg ønske at vi – også for mit eget vedkommende – kunne være bedre til rent faktisk at prøve at finde hinanden lidt i det her, for vi står stort set alle sammen og siger, at vi er grønne, og at vi gerne vil rigtig mange ting. Så hvis vi er enige om intentionerne og enige om, at målet er, at vi ikke skal have udvidet de her felter efter 2050 og begynde at lave nye boringer, så vi rent faktisk ikke kommer til at overholde vores klimamålsætninger, burde vi edderpileme da – det må man ikke sige, kunne jeg høre på formanden – kunne finde ud af at finde en løsning på det.

I Radikale Venstre er vi, nok ikke helt overraskende, positive over for det her lovforslag, fordi vi mener, det er enormt vigtigt, at vi rent faktisk sørger for, at de penge, der bliver investeret, også kommer til at gå til en grønnere fremtid. Vi synes, det er rigtig fornuftigt, at man har fundet balancen, i forhold til at vi også har et behov for de fossile felter, vi har på nuværende tidspunkt, også af sikkerhedsmæssige grunde, og fordi det tager tid at omstille os, men vi har også den holdning, at vi rent faktisk vil nå i mål med vores klimamål, og derfor støtter Radikale Venstre.

Kl. 16:54

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Peter Kofod, Dansk Folkeparti. Værsgo.

Kl. 16:54

(Ordfører)

Peter Kofod (DF):

Tak for det. Jeg kunne næsten gentage alt det, den radikale ordfører sagde, og så sætte et minus foran. Nej, det er selvfølgelig sagt med et glimt i øjet. Jeg kunne en til en referere den ordførertale, jeg holdt ved det sidste beslutningsforslag, og jeg kan i øvrigt fuldstændig tilslutte mig det, Liberal Alliances ordfører sagde heroppefra.

Jeg synes, det er en omgang klimapopulisme fra ende til anden. Altså, man sigter virkelig efter at sende nogle signaler om: Se, vi er grønnere end alle andre; se, vi vil gøre noget mere end alle andre. Men sagen er jo, at der er gang i en gevaldig omstilling. Man er i gang med meget høje målsætninger i Danmark. Man er i gang med nogle jo desværre ikke lige så høje målsætninger i EU; det har jo ellers været noget, som mange danske partier har kunnet været enige om i Europa-Parlamentet, altså at der skulle sættes nogle højere krav.

Ja, jeg ved snart ikke, hvad jeg skal sige, for det bliver i den her debat på en eller anden måde sådan lidt kulret med den her klimasnak og al den her varme luft, der bliver fyret af fra talerstolen. Men jeg kan måske slutte af med at sige, at Dansk Folkeparti stemmer nej til beslutningsforslaget.

Kl. 16:55

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre til hr. Lars Boje Mathiesen, uden for grupperne, og som privatist. Værsgo.

Kl. 16:55

(Privatist)

Lars Boje Mathiesen (UFG):

Tak for det. Verden har brug for fossile brændstoffer. Det har vi nu, det har vi i fremtiden, og det har vi også langt ude i fremtiden. Det er en naiv forestilling at tro, at sol og vind kan erstatte det.

Energi er andet end el, og vi har en stor del af verden, som i de her år rykker sig ud af fattigdom, og som i de kommende år vil rykke sig ud af fattigdom, og forestillingen om, at de ikke også har brug for energi, er naiv. Det har de. De ønsker også en bil at køre i, de ønsker også aircondition, og de ønsker også et fjernsyn, så de kan se ud i verden. Derfor skal der være energi til dem, og det vil i høj grad stadig væk være fossile brændstoffer, som vil stå for det.

Vi skal bruge vores energi i Danmark på at udvikle ny teknologi, således at det også kan være rentabelt for de her udviklingslande at få den her omstilling. Indtil det sker, gælder det om, at vi i Danmark tjener alle de penge, som vi overhovedet kan, på vores undergrund, indtil vi ikke længere har mere gas og olie i undergrunden.

Så derfor skal vi selvfølgelig også lade bankerne udlåne til folk, som gerne vil sørge for, at vi kan være med til at finansiere vores velfærdsstat, og at vi kan være med til at finansiere den teknologiske udvikling, der skal ske fremadrettet her, og det gør vi ved at hive alt det, vi kan, op fra vores undergrund og få det solgt, indtil verden transformerer sig over til noget andet, hvor der så ikke længere er brug for det, som vi har fra undergrunden, og det jo så mere eller mindre er værdiløst. Så det gælder om at få noget ud af det, mens vi stadig væk har værdierne i det.

Kl. 16:57

Fjerde næstformand (Karina Adsbøl):

Tak til ordføreren. Så er det ordføreren for forslagsstillerne, fru Lisbeth Bech-Nielsen, Socialistisk Folkeparti. Værsgo.

Kl. 16:57

(Ordfører for forslagsstillerne)

Lisbeth Bech-Nielsen (SF):

Tak. Klimakrisen er vores tids største udfordring, krise og problem. Det er den største udfordring, menneskeheden har stået over for, og når vi skal fortælle vores børn og børnebørn, hvad vi gjorde som lovgivere, som beslutningstagere og som magthavere, kan man vel også godt sige, så kan vi ikke sige, at vi ikke vidste det, at vi ikke vidste bedre, at vi ikke rigtig kunne gøre noget ved det, og at vi ingen indflydelse havde.

Derfor er det frustrerende, når vi ved, hvad der skal til, når vi har al viden i verden, når hele videnskaben, alle forskere, er enige om, hvad der skal til, når vi fra Det Internationale Energiagentur ved, at vi ikke kan åbne op for nye felter, at de eksisterende felter er rigeligt til at dække det til 2050, og at vi, hvis vi starter nye ting op, ikke kan nå 1,5-gradersmålet, og at vi ikke vil leve op til Parisaftalen. Så simpelt er det.

Så hvis man tillader en ekspansion, siger man, at man tillader, at man ikke lever op til Parisaftalen. Der er ikke nogen gråzoner imellem det – det er enten det ene eller det andet – og derfor er den her regering ikke grøn. Den har nogle flotte målsætninger, men den mangler handling bag ordene, og vi har en finansiel sektor, som samlet set fylder 280 pct. af Danmarks balance, og vi har én bank, der med sine investeringer og udlån har det samme aftryk, som hele Danmark har, uden at der er krav om at stoppe med at finansiere fossile investeringer til efter 2050.

Vi ved også, at vi – i modsætning til, hvad hr. Lars Boje Mathiesen sagde – har de kendte teknologier til, at VE og grønne teknologier kan dække det behov. Når Det Internationale Energiagentur laver sit scenarie frem til 2050, balancerer de jo netop vækst og forsyningssikkerhed på den ene side over for klimaneutralitet på den anden side og siger, at vi, hvis vi skal balancere de to hensyn, skal forbruge af de kendte reserver; vi kan ikke tage nye ressourcer i brug, for så kommer vi ikke til at leve op til Parisaftalen, og vi ikke kommer i mål. Og de katastrofale følger ved ikke at leve op til Parisaftalen tror jeg de fleste af os kender: Feedbackmekanismer, der bliver sat i gang, gigantiske migrant- og flygtningestrømme, krige, der bliver udkæmpet om ressourcer, mangel på vand, vildt vejr.

Jeg synes, det er ærgerligt, at vi ikke tager det her tiltag, og det er endda en så relativt lille del af danske bankers udlån. Danske Bank kom for nylig og sagde, at de i hvert fald ville tage et halvt skridt i den rigtige retning i forhold til at droppe en del af deres investeringer her til efter 2050. Jeg håber, at de vil komme hundrede procent ind i kampen, fordi en bank af deres størrelse vil sætte et godt eksempel for resten af den finansielle sektor. Det her er virkelig alvorligt, og det er ikke klimapopulisme, men det handler om at gøre det, der skal til, for at vi kan nå i mål, og Danmark er ikke et foregangsland. Frankrig gør en del, og England gør en del, og der er både franske og svenske banker, der har sagt nej til at finansiere en ekspansion. Vi har ECB og EU, der opfordrer medlemslandene til faktisk at gå meget længere, end vi gør. Hvis alle mennesker i verden forbrugte det samme, som danskerne gør, skulle vi have fire jordkloder at leve på.

Så vi er rigtig gode i forhold til grøn energi, men vi er ikke rigtig gode i forhold til den måde, vi lever på, og den måde vi forbruger på, og det klimaaftryk, der er, og jeg vil virkelig appellere til regeringen om, at man kommer i omdrejninger. Dagens meldinger er fine nok, men det er jo ikke grundlæggende nyt eller en radikal omlægning, og jeg vil bare minde om den opgave, som vi har fået stillet fra FN og fra andre, nemlig at det, der skal til, er en radikal og øjeblikkelig omstilling – intet mindre end det. Tak.

Kl. 17:02

Fjerde næstformand (Karina Adsbøl):

Tak til ordføreren. Der er en kort bemærkning til hr. Lars-Christian Brask, Liberal Alliance. Værsgo.

Kl. 17:02

Lars-Christian Brask (LA):

Jeg sagde det også fra talerstolen, altså det her med at blande pærer og æbler; men det er jo snarere at blande pærer og æg, for fru Lisbeth Bech-Nielsen taler jo igen om Danske Banks investeringer. Det her beslutningsforslag handler ikke om investeringer, hvis vi skal tro forslagsstillers bemærkninger. Det handler udelukkende om udlån. Tingene bliver blandet sammen, og det kan godt være, at det bliver gjort, fordi det lyder godt, men det er jo bare ikke rigtigt.

Så står der jo også i det her forslag, at der ikke må være ekspansion - upstream, midstream, downstream, det hedder ikke noget andet på dansk, og derfor bliver det sagt på den her måde. Men hvis vi tager downstream-delen, kan man jo sige, at når Novo Nordisk laver plastikpenne, og det gør de altså med en faktor, der stiger, så er det jo ekspansion, for det er jo lavet på olie, det er jo lavet på downstream; så det skulle vi også blokere at der kunne være udlån til.

Kl. 17:04

Fjerde næstformand (Karina Adsbøl):

Ordføreren, værsgo.

Kl. 17:04

Lisbeth Bech-Nielsen (SF):

Jeg ved ikke helt, om ordføreren har læst, hvad forslaget hedder. På den allerførste side står der, at Folketinget pålægger regeringen inden 2023 at fremsætte et lovforslag, der er i overensstemmelse med Parisaftalens mål, og at indføre et forbud mod bankers udlån, herunder nye lån, tegningsgarantier og refinansiering af eksisterende udlån til selskaber, der ekspanderer deres fossile forretninger. Det er kernen i det.

Kl. 17:04

Fjerde næstformand (Karina Adsbøl):

Ordføreren for anden korte bemærkning. Værsgo.

Kl. 17:04

Lars-Christian Brask (LA):

Lige præcis, det er også min pointe. Det er udlån, ikke investeringer; men der bliver bare sagt »investeringer« gentagne gange på talerstolen.

Kl. 17:04

Fjerde næstformand (Karina Adsbøl):

Ordføreren.

Kl. 17:04

Lisbeth Bech-Nielsen (SF):

Jamen det er også investeringer. Jeg har jo lige læst op, hvad der står i vores beslutningsforslag.

Kl. 17:04

Fjerde næstformand (Karina Adsbøl):

Beklager, men ordføreren har haft sine to korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Erhvervsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

4) 1. behandling af beslutningsforslag nr. B 92:

Forslag til folketingsbeslutning om afskaffelse af måltal og politik for kønssammensætningen i ledelser og bestyrelser.

Af Sólbjørg Jakobsen (LA) m.fl.

(Fremsættelse 17.03.2023).

Kl. 17:05

Fjerde næstformand (Karina Adsbøl):

Jeg kan forstå, at ordføreren ønsker 2 minutters begrundelse for forslaget. Værsgo til ordføreren.

Kl. 17:05

Begrundelse

(Ordfører for forespørgerne)

Sólbjørg Jakobsen (LA):

Tak for ordet. Formålet med dette beslutningsforslag er at afskaffe måltal og politik for kønssammensætningen i ledelser og bestyrelser. For Liberal Alliance er måltal ikke et udtryk for ligestilling. Det er faktisk det modsatte. Ligestilling betyder ikke, at der skal være resultatlighed eller en bestemt kønssammensætning på ledelsesgangene eller i bestyrelseslokalet. Derimod betyder ligestilling, at mænd og kvinder bliver vurderet på baggrund af deres kvalifikationer og ikke deres køn. Udelukkes man fra en stilling på baggrund af sit køn, er der tale om diskrimination. Og jeg synes faktisk, at vi bevæger os i den forkerte retning med denne lovgivning.

Jeg vil gerne huske alle på, at der er mange årsager til, at der ikke er flere kvinder, som finder vej til de højere hierarkiske lag. Mange kvinder vælger at gå en anden vej, allerede når de vælger en uddannelse. Mange kvinder tager mere barsel end mænd i forbindelse med fødsler. Kvinder arbejder i gennemsnit mindre end mænd. Og får færre kvinder derfor chancen for at blive eksempelvis topledere, er det fint med mig, så længe de selv har valgt det. Vi skal altså huske, at i de fleste tilfælde, når folk bliver fravalgt, skyldes det ikke diskrimination. Sker der diskrimination, er det selvfølgelig ikke i orden, og der må vi gerne stå sammen og stå vagt om, at det ikke skal ske, og det har vi også lovgivning imod. Disse sager er heldigvis mere undtagelsen end reglen, og derfor skal vi heller ikke have lovgivning, som øger kønsdiskrimination.

Jeg ser frem til behandlingen og håber, at vi kan rette fokus mod reel ligestilling, hvor vi bekæmper reel forskelsbehandling, og vi ikke fortsætter mod et mål om en frihedsindskrænkende resultatlighed. Det er altså ikke der, vejen frem er. Tak for ordet.

Kl. 17:07

Fjerde næstformand (Karina Adsbøl):

Tak til ordføreren for begrundelsen for forslaget. Så er forhandlingen åbnet, og den første, der får ordet, er ministeren for ligestilling. Værsgo.

Kl. 17:07

Forhandling

Ministeren for ligestilling (Marie Bjerre):

Tak, og tak for beslutningsforslaget og for muligheden for her i Folketingssalen at drøfte kønssammensætningen i ledelser og bestyrelser. For en måneds tid siden under lanceringen af Diversitetsbarometret læste en ung kvinde, Nicoline Christensen, op fra et digt om ligestilling mellem kvinder og mænd. Hun sagde noget, der rørte mig. Hun sagde: Jeg ønsker for alle, at de har frihed til at vælge deres retning, hvor alle med hårdt arbejde og flid kan nå dertil, hvor de vil. Det tror jeg de fleste kan være enige om at ønske. Men i dag er hårdt arbejde og flid ikke altid nok, hvis man er kvinde. Jeg er derfor uenig i forslagsstillernes præmis om, at der i dag er ligestilling, at kvinder og mænd i dag har samme muligheder for at nå bestyrelser og lederstillinger. Det har de ikke. Det er ikke alene op til kvinderne at nå til tops gennem flid og hårdt arbejde.

Med beslutningsforslaget ønsker forslagsstillerne at pålægge regeringen at fremsætte et lovforslag, der afskaffer måltal og politik for kønssammensætningen i ledelser og bestyrelser. Argumenterne er, at måltal og politikker ikke er det rette redskab til at sikre ligestilling, at kvalifikationer bør vægtes over køn, at lovgivningen har haft lille effekt, og at der er et betydeligt bureaukrati forbundet med ordningen. Forslagsstillerne mener, at det skal være op til virksomheder og organisationer at indse værdien af mangfoldighed, og at det ikke er politikernes opgave at blande sig i ansættelser til ledelses- eller bestyrelsesposter.

Jeg er enig i, at virksomhederne bør indse værdien af mangfoldighed, og mange virksomheder er heldigvis allerede godt i gang. De arbejder aktivt med at få flere kvinder i deres bestyrelser og ledelser, og der er fremskridt særlig blandt de store virksomheder. Men mens C25-virksomhederne har fordoblet andelen af kvinder i deres bestyrelser de sidste 10 år, har gennemsnittet blandt alle virksomheder ligget stabilt på ca. 19 pct. i samme periode. Og 44 pct. af de 2.387 virksomheder, der er omfattet af reglerne om måltal og politikker, har ikke en eneste kvinde i deres bestyrelse. Og når det kommer til andelen af kvinder i ledelser, halter vi markant efter de øvrige nordiske lande. Danmark er blandt de lande, hvor flest kvinder er på arbejdsmarkedet, og de er højtuddannede, talenterne er der, og kvinderne har ambitionerne. Derfor er det også tankevækkende, at vi ikke klarer os bedre, når det kommer til kvinder i ledelser og bestyrelser. Så der er behov for at understøtte den udvikling og kulturforandring, der er godt i gang. Det gør de nye regler om måltal og politikker.

Kl. 17:10

Med reglerne forpligtes private virksomheder og offentlige institutioner og virksomheder til at opstille måltal for kønssammensætning, både i deres ledelse og bestyrelse, hvis de ikke allerede har en ligelig kønssammensætning. Loven forpligter ogsåtil at udarbejde en politik for at øge andelen af det underrepræsenterede køn i ledelsen, hvis kønssammensætningen er skæv.

De nye regler betyder altså ikke, at køn skal vægtes over kvalifikationer, eller at politikerne blander sig i, hvem en virksomhed eller institution ansætter. Man kan opstille de måltal og politikker, man vil. Der er heller ikke nogen sanktion for ikke at nå måltallet. Vi beder virksomhederne om at være bevidste om kønssammensætningen, og forhåbentlig kan det få folks øjne op for, at der er en udfordring.

Vi ved, at de fleste bestyrelsesposter besættes på baggrund af netværk. En undersøgelse fra 2020 viste, at seks ud af ti bestyrelsesmedlemmer havde fået deres post igennem deres personlige netværk. Vi ved, at de fleste ledere kommer fra de samme få uddannelser, og vi ved, at ubevidste bias påvirker måden, vi vurderer kvindelige og mandlige kandidater på. Der er mange kvindelige talenter derude. Dem skal vi have i spil. Her er åbenhed, viden og oplysning vital. Hvis man ikke ser på og forholder sig til, hvordan kønssammensætningen ser ud, kan man heller ikke arbejde med den. Derfor kan måltal være med til at understøtte en kulturændring i virksomheden, skubbe til normer og bryde barrierer for kvinders mulighed for at nå toppen. Og nu er reglerne her, og de er netop trådt i kraft.

Regeringen lægger også vægt på, at erhvervslivet, virksomheder og erhvervsorganisationer generelt har taget godt imod de nye regler. Mange virksomheder og erhvervsorganisationer arbejder aktivt med måltal og igangsætter politiker og initiativer. Det er vigtigt, at lovgivningen understøtter virksomhedernes arbejde og den kulturændring, der er i gang. Reglerne om måltal og politikker for kønssammensætningen i ledelser og bestyrelser er med til at understøtte og fremskynde den udvikling og kulturforandring, der allerede er der, men som går for langsomt. Derfor synes jeg, at måltal og politikker er udtryk for en balanceret tilgang til regulering. Virksomhederne har fleksibilitet og frihed til at vælge deres måltal, og hvordan de vil nå dem. Samtidig er den nationale lovgivning om måltal og politikker med til at understøtte målsætningerne i EU-direktivet om en mere ligelig kønsbalance i børsnoterede selskaber og dermed Danmarks muligheder for at anvende undtagelsesbestemmelserne der.

På den baggrund kan regeringen ikke støtte beslutningsforslaget. Regeringen ønsker at fastholde reglerne. Vi ønsker, at alle har frihed til at vælge deres retning, og at alle med hårdt arbejde og flid kan nå lige dertil, hvor de vil, så langt talentet rækker. Tak for ordet.

Kl. 17:13

Fjerde næstformand (Karina Adsbøl):

Tak til ministeren. Der er en række korte bemærkninger, og den første er til hr. Lars Boje Mathiesen, uden for grupperne. Værsgo.

Kl. 17:13

Lars Boje Mathiesen (UFG):

Jeg kunne godt tænke mig at spørge ministeren, om ministeren tror, at der er virksomheder, som er bestyrelsessammensatte, som bevidst vælger at drive deres virksomhed dårligere, på grund af at de kun vil have mænd og ikke vil have kvinder i bestyrelsen.

Kl. 17:13

Fjerde næstformand (Karina Adsbøl):

Ministeren.

Kl. 17:13

Ministeren for ligestilling (Marie Bjerre):

Nej, det tror jeg sådan set ikke.

Kl. 17:13

Fjerde næstformand (Karina Adsbøl):

Den anden korte bemærkning til hr. Lars Boje Mathiesen.

Kl. 17:13

Lars Boje Mathiesen (UFG):

Hvis det er tilfældet og man fra politisk side og fra Folketingets side har tillid til, at de virksomheder og de bestyrelser og de aktionærer ønsker at drive deres virksomhed på den bedst mulige måde, er der ganske enkelt ikke noget behov for – for det er jo det, der er virksomhedens mål, nemlig at drive den på den bedst mulige måde – at have en regulering fra Folketingets side.

Kl. 17:14

Fjerde næstformand (Karina Adsbøl):

Ministeren.

Kl. 17:14

Ministeren for ligestilling (Marie Bjerre):

Jo, det mener jeg der er, men jeg mener ikke nødvendigvis, det er bevidst. Jeg tror, at rigtig meget af det her skyldes, at der er noget ubevidst bias derude, altså at man ikke nødvendigvis har øjnene åbne for de kæmpe mængder af kvindeligt talent, der er derude, og at personer i høj grad, som jeg også sagde i min tale, bliver udpeget på baggrund af de netværk, vedkommende har. Man har en tendens til at pege på dem, der ligner en selv, så der er rigtig meget ubevidst bias derude, og derfor tror jeg også, at de her måltal kan være med til at understøtte, at man får en bedre sammensætning til gavn for virksomheden, der skaber vækst og værdi.

Kl. 17:14

Fjerde næstformand (Karina Adsbøl):

Tak. Så er der en kort bemærkning til fru Sólbjørg Jakobsen, Liberal Alliance. Værsgo.

Kl. 17:14

Sólbjørg Jakobsen (LA):

Tak, og tak for talen. Dengang vi indførte den her lovgivning, stod hele højrefløjen sammen med Venstre om, at det her ikke var vejen frem, og at det ikke ville have den effekt, som man tænkte det ville have.

I 2017 blev der lavet en evaluering af Erhvervsstyrelsen, som også konkluderer, at lovkravet indtil videre har haft en noget begrænset effekt, idet den årlige øgede vækst ikke overstiger 1,1 pct. Vi har heller ikke set noget overvældende siden. Vi har faktisk set højere vækst her i Folketinget i forhold til kønsfordelingen. Der blev sagt af ministerens tidligere kollega og ordfører for Venstre dengang:

»Vi tror på, at det kan rykkes ad frivillighedens vej. Vi tror på, at det virker, i det øjeblik virksomhederne selv vil og ikke får påduttet eller pålagt noget med tvang. Så til hr. Rasmus Horn Langhoff vil jeg sige: Ja, vi mener det samme, som vi mente før valget, under valget og efter valget, hvilket jo ikke lige har været regeringens stil.« 

Er det nu, vi ser regeringens stil?

Kl. 17:15

Fjerde næstformand (Karina Adsbøl):

Ministeren.

Kl. 17:15

Ministeren for ligestilling (Marie Bjerre):

Det er korrekt, at Venstre stemte imod det lovforslag i sin tid. Venstre havde også nogle overvejelser om det. For der er forskellige hensyn, der skal balanceres. Venstre er meget bevidste om, at vi ikke har ligestilling, og at der ikke er lige muligheder. Det er det, der taler for den lovgivning, som vi nu har fået. Grunden til, at Venstre så valgte at stemme imod, er, at der også er et hensyn til ikke at pålægge virksomheder for mange byrder. Det var vi bekymret for, og det sagde den tidligere ordfører for Venstre også i behandlingen.

Nu har det så vist sig, at der rent faktisk ikke er særlig mange administrative byrder ved det her lovforslag. Hvad der er endnu mere vigtigt at sige, er, at virksomhederne sådan set synes, at det her er god regulering, og har taget meget positivt imod de her regler, fordi det er med til at understøtte en kulturforandring, der allerede er godt i gang. For det er nemlig vigtigt – helt som Venstres tidligere ordfører på området sagde – at virksomhederne selv arbejder med det, og derfor skal reguleringen, vi laver herfra, også være med til at understøtte den kulturforandring, der allerede er i gang. Det mener jeg egentlig at det her forslag gør.

Kl. 17:16

Fjerde næstformand (Karina Adsbøl):

Så er det fru Sólbjørg Jakobsen for sin anden korte bemærkning. Værsgo.

Kl. 17:16

Sólbjørg Jakobsen (LA):

Jeg bliver nødt til at stille spørgsmålet: Hvorfor tror man, at lige præcis det her virker? Altså, i forhold til ubevidste bias, som vi ved eksisterer inden for mange sammenhænge og egentlig er årsagen til, at vi kan gå på gaden uden at blive kørt ned, er der jo også meget, meget data på, hvordan man arbejder med ubevidste bias, og det er på ingen måde pålagt krav om statslig dokumentation. Hvordan tror man at det vil virke, hvis det er begrundelsen for, at vi skal have det?

Kl. 17:17

Fjerde næstformand (Karina Adsbøl):

Ministeren.

Kl. 17:17

Ministeren for ligestilling (Marie Bjerre):

Noget af det, der kan afhjælpe ubevidst bias, er jo, at man får øjnene op for, at man har et problem. Man kan få øjnene op for, at man har et problem, hvis man bliver bedt om at belyse det, og hvis man bliver bedt om at opsætte en målsætning og lave en politik. Så kan man se, at her har man en udfordring. Hvis man beder virksomhederne om at opstille et måltal for det underrepræsenterede køn og arbejde med en politik, er vores forhåbning, at man får øjnene op for det og siger: Vores kønssammensætning er faktisk ikke særlig god her; hvordan kan vi arbejde med det, og hvordan kan vi forbedre det? Forhåbentlig kan det så gøre, at man får øjnene op for de mange kvindelige talenter, der jo er derude.

Kl. 17:17

Fjerde næstformand (Karina Adsbøl):

Tak. Så er den næste korte bemærkning til hr. Mikkel Bjørn, Dansk Folkeparti. Værsgo.

Kl. 17:18

Mikkel Bjørn (DF):

Tak for det. Jeg må sige, at jeg ærgrer mig. Jeg ærgrer mig over, at ministeren er så insisterende i sin ambition om at tale ned til kvinder. Jeg kan godt love ministeren, at hvis jeg havde en datter eller engang får en, så var det, jeg ville gøre, det stik modsatte af det, ministeren gør, nemlig at fortælle hende, at hun ikke kan, at hun er offer for et eller andet usynligt patriarkat og en eller anden ubevidst og udokumenterbar diskrimination.

Derfor kunne jeg godt tænke mig spørge ministeren om, hvad det egentlig er for en dokumentation, hun lægger til grund, når hun siger: Vi har dokumentation for, at der er en ubevidst bias, at der foregår en eller anden form for fravælgelse af kvinder alene på baggrund af køn. Det kunne jeg godt tænke mig at ministeren svarede på, for det synes jeg manglede lidt i talen.

Kl. 17:18

Fjerde næstformand (Karina Adsbøl):

Ministeren.

Kl. 17:18

Ministeren for ligestilling (Marie Bjerre):

Jeg ved ikke, hvem det er, der taler ned til kvinder. Jeg gør i hvert fald ikke. Altså, jeg kan heller ikke lige se, at der er nogen kvinder, der bliver gjort til offer her; det må stå for ordførerens egen regning. Jeg taler ikke ned til nogen kvinder.

Når jeg siger, at der er en ubevidst bias, og at der er rigtig mange, der bliver valgt på baggrund af deres køn, og at der er mange, der bliver fravalgt på baggrund af deres køn, så er det meget veldokumenteret. Jeg nævnte også noget af det i min tale, eksempelvis den her undersøgelse fra 2020, som viser, at seks ud af ti bestyrelsesmedlemmer får deres post gennem deres personlige netværk. Man har en tendens til at vælge folk, der ligner en selv. Man har en tendens til at vurdere ansøgninger forskelligt, på baggrund af om man er en mand eller en kvinde. Det er ganske veldokumenteret.

Kl. 17:19

Fjerde næstformand (Karina Adsbøl):

Tak. Værsgo for en anden kort bemærkning til hr. Mikkel Bjørn, Dansk Folkeparti.

Kl. 17:19

Mikkel Bjørn (DF):

Undskyld, men det er jo simpelt hen ikke rigtigt. Altså, når ministeren står og siger, at der er en undersøgelse, der viser, at mange finder deres erhverv gennem netværk, så er det jo ikke en undersøgelse, der dokumenterer, at der foregår en bevidst diskrimination af kvinder på arbejdsmarkedet. De to ting er jo ikke det samme; det er jo faktisk to ting, der slet ikke har noget med hinanden at gøre. Altså, selvfølgelig finder mange mennesker deres erhverv gennem netværk, det har jeg da selv gjort adskillige gange i min opvækst, men det er da ikke ensbetydende med, at der er foregået en eller anden diskrimination.

Så jeg spørger igen: Hvad er ministerens dokumentation for, at der foregår en bevidst diskrimination af kvinder – eller ubevidst for den sags skyld – på det danske arbejdsmarked?

Kl. 17:20

Fjerde næstformand (Karina Adsbøl):

Ministeren.

Kl. 17:20

Ministeren for ligestilling (Marie Bjerre):

Ja, det her var jo så et af eksemplerne på steder, hvor der er en ubevidst diskrimination, og det mener jeg sådan set er meget, meget validt og helt korrekt at sige, altså at det her netop er et eksempel på det, når vi kan se, at repræsentationen i virksomhederne, i bestyrelserne og i ledelserne, er så skæv, som den er. 44 pct. af de store virksomheder har ikke et eneste kvindeligt bestyrelsesmedlem. Når man så vælger på baggrund af sit netværk, er det jo også den samme repræsentation, der vælger der, så det mønster vil gå igen.

Kl. 17:21

Fjerde næstformand (Karina Adsbøl):

Tak. Så er der en kort bemærkning til fru Susie Jessen, Danmarksdemokraterne. Værsgo.

Kl. 17:21

Susie Jessen (DD):

Tak, og tak for talen. Der må jeg altså lige i forhold til hr. Mikkel Bjørns kommentar sige, at repræsentation jo ikke er ensbetydende med, at der foregår en ubevidst bias, altså at der er flere mænd. Det, jeg egentlig gerne vil spørge ministeren om, er: Tror ministeren, at det, når der er flere mænd end kvinder repræsenteret, betyder, at der ikke blandt kvinder er et ønske om at nå til tops i ledelser? Altså, betyder det, når der er flere mænd repræsenteret, at man ikke har nogen mulighed for at nå til tops? Det håber jeg gav mening.

Kl. 17:21

Fjerde næstformand (Karina Adsbøl):

Ministeren.

Kl. 17:21

Ministeren for ligestilling (Marie Bjerre):

Jeg forstår spørgsmålet sådan, om jeg tror, det er, fordi kvinder ikke ønsker at nå til tops, altså at de simpelt hen ikke har ambitionerne. Det tror jeg sådan set kvinder har. Jeg er helt overbevist om – og det er der også valide fakta på – at kvinder har ambitionerne om at nå til tops, men det er bare ikke nok at have kvalifikationerne, fordi vi har det samfund, vi har, med de normer, den kultur, de ubevidste bias, vi har.

Kl. 17:22

Fjerde næstformand (Karina Adsbøl):

Ordføreren for sin anden korte bemærkning. Værsgo

Kl. 17:22

Susie Jessen (DD):

Kan det ikke have noget at gøre med, at der er kvinder, der vælger på en anden måde. Vi ser jo også i den her arbejdskraftsundersøgelse fra sidste år, at kvinder arbejder 4 timer mindre end mænd, kvinder har generelt et højere ønske om at gå længere ned i tid. Det her er jo ikke de veje, man skal gå, hvis det er sådan, at man ønsker en ledelsespost eller en bestyrelsespost. Så det, jeg egentlig er interesseret i at vide, er, om ministeren tror, at det her nogen sinde kan blive 60-40, eller hvad det er, man har ønske om, for er der ikke noget, der indikerer, at der er rigtig mange kvinder, der gerne vil gå en anden vej end den her vej, og er det ikke også okay?

Kl. 17:22

Fjerde næstformand (Karina Adsbøl):

Ministeren.

Kl. 17:22

Ministeren for ligestilling (Marie Bjerre):

Jeg tror, at kvinder og mænd er forskellige, og jeg tror, at kvinder og mænd ønsker noget forskelligt. Jeg ønsker heller ikke resultatlighed, det har aldrig været et mål for mig, det er ikke et mål for regeringen. Det, jeg ønsker, er, at der er lige muligheder, og lige muligheder er væsentlig anderledes end lighed. Og der er ikke lige muligheder i dag, og det mener jeg vi bliver nødt til at være bevidst om. Vi har ikke lige muligheder for at nå til tops, og mænd har heller ikke lige muligheder for at gå på halv tid uden at blive mødt med fordomme.

Kl. 17:23

Fjerde næstformand (Karina Adsbøl):

Tak til ministeren. Der er ikke flere korte bemærkninger. Så vi går videre til ordførerrækken, og det er fru Trine Bramsen, Socialdemokratiet. Værsgo.

Kl. 17:23

(Ordfører)

Trine Bramsen (S):

Tak for det. World Bank Group udgav først på året en rapport, der viser, at kvinder i bestyrelser og ledelser er afgørende for økonomisk vækst både i virksomheder og i de respektive samfund. På den baggrund har World Bank Group valgt at sætte temaet på dagsordenen – ikke for deres blå øjnes skyld, men fordi det har økonomisk betydning. World Bank Group

skriver direkte i deres rapport, at økonomier, der begrænser kvinders bidrag, ikke kan nå deres fulde potentiale.

I Danmark har vi længe troet, at kvinder ville indtage ledelsesgangene og bestyrelsesposterne, hvis bare vi ventede længe nok. Men, kære alle, vi kommer i så fald til at vente rigtig længe, hvis ikke vi gør noget, og vi går glip af et meget stort potentiale, et meget stort økonomisk potentiale. Det var baggrunden for de to lovændringer, der blev indført, om skærpede krav til måltal og politikker for det underrepræsenterede køn i 2022.

De to lovgivninger trådte i kraft den 1. januar 2023. Med reglerne forpligtes både private virksomheder og offentlige institutioner og virksomheder m.v. til at opstille måltal for kønssammensætningen i deres ledelse, hvis de ikke allerede har en ligelig kønssammensætning. Loven forpligter også til at udarbejde en politik for at øge andelen af det underrepræsenterede køn i ledelsen. På baggrund af de to lovændringer skal der etableres en offentligt tilgængelig hjemmeside, der giver åbenhed, viden og oplysning om kønssammensætningen i ledelser og bestyrelser, udviklingen og de opstillede måltal i virksomhederne og organisationerne. Der er altså ikke tale om kvoter, men om at få virksomhederne og bestyrelserne til at åbne øjnene for det underrepræsenterede køn og dets kompetencer.

Men handler det så ikke om, at kvinder ikke vil og ikke har ambitionerne? Jeg ved ikke, hvor mange gange den påstand har været fremsat i den politiske debat, og den er også allerede fremsat her i dag. Lad mig derfor gør det klart, at vi ikke diskuterer, om alle kvinder i hele Danmark vil være ledere eller bestyrelsesmedlemmer, for helt ligesom det ikke er alle mænd, der vil være det, så vil alle kvinder det heller ikke. Så det, vi diskuterer, er selvfølgelig de grupper, der både har relevante uddannelser, har relevante kompetencer og har lysten til at være ledere. Og her har vi faktisk temmelig solid dokumentation for, at lederdrømmene blandt de kvinder, der på de socio-sociale parametre ligner de mandlige ledere, faktisk er de samme.

Hvad gør de så i andre lande, siden de klarer sig markant bedre end Danmark? Er udviklingen dér ikke bare sket af sig selv? Nej. I Frankrig og Norge har man i flere år haft kvoter for at få flere kvinder i bestyrelser. Her er det fastsat ved lov, at 40 pct. af virksomhedernes bestyrelsesmedlemmer skal være kvinder. I Italien, Belgien, Portugal, Tyskland og Østrig har de også kvotelovgivning.

Dette blot for at fremhæve et lille udsnit af de lande, der ligger foran os i de internationale målinger, og som normalt er lande, vi gerne vil sammenlignes med. Dermed kan man altså ikke just beskyldte Danmark for at ligge forrest i feltet, hvad angår krav om kvinder i bestyrelser og ledelse. Og det vil da også være sådan, at såfremt vi afskaffer de forslag, vi vedtog sidste år, så vil vi blot skulle efterleve den EU-lovgivning om kvinder i bestyrelser, som vi grundet den danske lovgivning, som et flertal her i Folketinget selv har besluttet, er undtaget fra; altså vil det være EU, der beslutter, hvad det er for en lovgivning, vi skal have, og ikke Danmark selv.

Da vi sidste år præsenterede den lovgivning, som vi diskuterer her i dag, var jeg rundt hos flere store danske virksomheder, og jeg tænkte egentlig, at de ville være kritiske eller betvivle den politiske indblanding, men jeg blev overrasket. Faktisk syntes flere af dem, at vi ikke gik langt nok. Flere af dem ønskede, at vi gik skridtet længere og indførte egentlige kvoter.

Så kære alle, tiden er løbet fra floskler som: Vi vælger ikke efter køn, vi vælger efter kompetencer. For naturligvis handler det ikke om at vælge kvinder, der ikke har kompetencerne. Der er masser af kompetente kvinder. Men det handler om, at vi i Danmark bliver bedre til at udnytte alle de gode kompetencer, vi har; at gøre os fri af et forstokket syn på, hvordan en leder skal se ud, og hvordan en leder skal gestikulere. Det handler både om frihed og lige muligheder uafhængigt af køn, men det handler i lige så høj grad om dansk økonomi. Det risikerer at koste Danmark dyrt, hvis ikke vi forstår værdien af kvinder i ledelse og kvinder i bestyrelser. Derfor er det nok heller ikke overraskende, at vi ikke fra Socialdemokratiets side kan støtte forslaget fra Liberal Alliance. Tak for ordet.

Kl. 17:28

Anden næstformand (Jeppe Søe):

Tak for ordførertalen. Der er en række korte bemærkninger. Den første er fra hr. Mikkel Bjørn fra Dansk Folkeparti.

Kl. 17:28

Mikkel Bjørn (DF):

Tak for det. Fru Trine Bramsen nævner, at hvis man begrænser kvinders bidrag, svækker man sit økonomiske potentiale. Mener ordføreren ud fra den logik, at der simpelt hen er virksomheder og virksomhedsledelser, som bevidst – eller ubevidst for den sags skyld – sidder og fravælger kvinder og dermed svækker deres egen mulighed for økonomisk vækst? Altså, driver de simpelt hen deres virksomheder dårligere ved at fravælge kvinder ud fra et eller andet ønske om at vælge mænd i stedet for? Det virker da grundlæggende ulogisk. Altså, jeg tror ikke, der sidder nogen virksomhedsledere og driver deres virksomhed dårligere økonomisk ud fra et ubevidst eller bevidst ønske om at diskriminere kvinder.

Kl. 17:29

Anden næstformand (Jeppe Søe):

Ordføreren.

Kl. 17:29

Trine Bramsen (S):

Nu kom ordene ud af min mund, men det er jo sådan set World Bank Group, der siger det i deres seneste rapport fra marts i år. Det er World Bank Group, der peger på, at der er et stort potentiale i at få kvinder i ledelser og bestyrelser. Og sikrer man ikke det, ja, så går man glip af økonomisk vækst. Så det er World Bank Group, der peger på, at man går glip af økonomisk vækst både som virksomhed og som samfund, hvis ikke man inddrager kvinder også på ledelsesniveauerne.

Kl. 17:30

Anden næstformand (Jeppe Søe):

Mikkel Bjørn.

Kl. 17:30

Mikkel Bjørn (DF):

Tak for det. Det var bare ikke mit spørgsmål. Sidder der virksomhedsledelser og fravælger kvinder, på trods af at det simpelt hen svækker virksomhedernes økonomiske, hvad skal man sige, habilitet?

Kl. 17:30

Anden næstformand (Jeppe Søe):

Ordføreren.

Kl. 17:30

Trine Bramsen (S):

Jeg tror ikke, at der er nogen virksomheder, der sidder og tænker, at nu skal vi klare os dårligere, men jeg tror, at der er virksomheder, der ikke har fået blik for, at kvinder rent faktisk kan være med til at styrke deres forretning og nå ud til nogle kunder, som jo består af 50 pct. kvinder og 50 pct. mænd for mange virksomheders vedkommende. Derfor er der et potentiale og nogle kompetencer, som virksomhederne ikke har fået øje på, fordi de har et meget fastlåst blik på, hvordan en leder eller et bestyrelsesmedlem skal se ud.

Kl. 17:30

Anden næstformand (Jeppe Søe):

Tak for det. Så er det hr. Lars Boje Mathiesen.

Kl. 17:30

Lars Boje Mathiesen (UFG):

Jeg er enig med ordføreren i, at der er en gruppe kvinder og mænd, som har samme karakteristika, og som ønsker at være topledere og sidde i topstyrelser – det er jeg fuldstændig enig i. Det viser store psykologiske undersøgelser jo også, altså at der er en lille gruppe, hvor det er det samme. Men det, som undersøgelser også viser, er, at der nominelt er langt flere mænd i den gruppe end kvinder, og derfor kan det jo være naturligt, når der er en ratio, som hedder, at 9 ud af 10 i den gruppe er mænd, og at det er 1 ud af 10, som er kvinder, at derfor også vil være flere mænd, som vil være i topledelserne og i bestyrelserne.

Kl. 17:31

Anden næstformand (Jeppe Søe):

Ordføreren.

Kl. 17:31

Trine Bramsen (S):

Det er bare ikke det, de seneste rapporter viser. Jeg står med rapporten fra Deloitte og Kraka fra januar 2022, og den viser både, at kvinder er lige så gode ledere som mænd, men også, når man kigger på uddannelse og de samme uddannelser, at der altså er den samme andel af kvinder, som gerne vil være ledere. Og på nogle af de uddannelser er der faktisk flere kvinder.

Kl. 17:31

Anden næstformand (Jeppe Søe):

Spørgeren.

Kl. 17:31

Lars Boje Mathiesen (UFG):

Jamen det var jo heller ikke det, jeg spurgte om, og nu det så anden gang, ordføreren svarer på noget andet end det, der blev spurgt om. Jeg snakker om den samlede gruppe på erhvervsområdet, altså på arbejdsmarkedet, hvor man skal søge efter ledere. Det er ikke fra uddannelsesstederne – man går jo ikke direkte fra et uddannelsessted ind og bliver topleder. Og her snakker vi på verdensplan, for når du bliver topleder for en international virksomhed – og den kan så være placeret i Danmark – så har du kandidater fra hele verden, som søger de her jobs.

Det andet spørgsmål, som jeg godt vil stille, er: Ministeren sagde, at der foregår en ubevidst diskrimination – er ubevidst diskrimination ikke også lovstridigt?

Kl. 17:32

Anden næstformand (Jeppe Søe):

Ordføreren.

Kl. 17:32

Trine Bramsen (S):

Lad mig lige holde fast i, hvad det er, vi diskuterer her i dag. Det er jo ikke på verdensplan – vi diskuterer den danske lovgivning. Det handler om danske virksomheder og de kandidater, der er potentielle kandidater til lederstillinger i danske virksomheder. Og der er altså bare temmelig solid dokumentation for, at antallet af kvinder, der kommer ind med de samme uddannelser, er det samme, og på nogle uddannelser er det endda flere kvinder end mænd, og der er lederambitionerne de samme.

Kl. 17:32

Anden næstformand (Jeppe Søe):

Så er det fru Sólbjørg Jakobsen fra Liberal Alliance.

Kl. 17:33

Sólbjørg Jakobsen (LA):

Tak. Og tak for talen. Jeg er også enig i, at der er undersøgelser, der viser, at en mangfoldig kønssammensætning i bestyrelser giver gode resultater, og det er, uanset om der er tale om en gruppe kvinder, der får mænd ind, eller en gruppe mænd, der får kvinder ind.

I forhold til påstanden om, at der er behov for måltal som det her for at få flere kvinder ind, fordi vi har lige så mange kvinder med ledelsesmæssige ambitioner som mænd, så hører jeg ordføreren igen henvise til undersøgelser, bl.a. den fra Djøf, tror jeg, som også er blevet delt på sociale medier, hvor man kan se, at ja, det er rigtigt, at der er lige så mange kvinder med ledelsesambitioner, men når der så kigges på, hvorfor de ikke bliver ledere i lige så højt omfang som mænd, så står der i den undersøgelse, som der henvises til:

»Mænd og kvinder er enige om, at de vigtigste årsager til at færre kvinder end mænd er ledere skyldes, at kvinderne i højere grad prioriterer familien frem for karrieren samt arbejdstiden og vilkårene på arbejdspladsen.«

Hvordan forholder ordføreren sig til det?

Kl. 17:34

Anden næstformand (Jeppe Søe):

Ordføreren.

Kl. 17:34

Trine Bramsen (S):

Der findes jo flere undersøgelser, der viser det samme. Nu henviste jeg for lidt siden til Deloitte og Krakas undersøgelse. Den viser, at kvinders ambitioner påvirkes i meget begrænset omfang af at få børn. Det, der til gengæld sker, er, at når mænd får børn, så stiger deres ledelsesambitioner endnu mere, end de var i forvejen.

Så jeg synes, at det vigtige at holde fast i her, er, at der jo ikke er tale om, at vi mangler kvinder, der gerne vil være ledere. Der er masser af kvinder, der ønsker at være ledere. Vi har i Danmark bare ikke fået brudt det glasloft, der er ind til bestyrelseslokalerne og til ledelsesgangene, fordi vi har en meget traditionel måde at se det at være leder på. Derfor bliver vi nødt til at hjælpe det på vej, og det er det, den her lovgivning skal gøre. Ellers risikerer vi simpelt hen at sakke bagud i forhold til andre lande, det gør vi allerede i forvejen, og det kan koste Danmark dyrt.

Kl. 17:34

Anden næstformand (Jeppe Søe):

Spørgeren.

Kl. 17:34

Sólbjørg Jakobsen (LA):

Jamen jeg synes, at ordføreren med fakta bekræfter min påstand, men så laver en anden konklusion. Der siges, at vi har samme ambitioner, og at vi som kvinder kun i mindre grad sænker vores ambitioner efter at få børn, hvorimod mænd får højere ambitioner af at få børn – det vil sige, at der bliver et endnu større gap mellem mænd og kvinder – plus at kvinder prioriterer nedsat tid; de prioriterer anderledes. Kan man virkelig blive topleder, hvis man nedprioriterer det, som egentlig skal til for at komme dertil?

Kl. 17:35

Anden næstformand (Jeppe Søe):

Ordføreren.

Kl. 17:35

Trine Bramsen (S):

Nej, det er ikke det, der står i rapporten. Der står, at kvinders ambitioner påvirkes i meget begrænset omfang af at få børn. Det er det, der står i rapporten.

Det væsentlige er jo så også at spørge, om danske kvinder er dummere eller har mindre ambitioner end kvinder i andre lande omkring os, hvor vi kan se, at kvinderne i langt højere grad indtager ledelsesgangene. Nej, problemet i Danmark er, at vi ikke har fået brudt med den kultur og de strukturer, der gør, at kvinder kan anses som dygtige bestyrelsesmedlemmer og der er et blik for, at de kan bidrage til både bestyrelser og ledelser på en god og konstruktiv måde.

Kl. 17:36

Anden næstformand (Jeppe Søe):

Dermed siger vi tak til ordføreren. Næste ordfører er hr. Hans Andersen fra Venstre. Værsgo.

Kl. 17:36

(Ordfører)

Hans Andersen (V):

Tak for det. Liberal Alliance ønsker med det fremsatte beslutningsforslag at afskaffe kravene om måltal og politikker for kønssammensætning i ledelser og bestyrelser. Jeg kan forstå, at forslagsstillerne ikke mener, at måltal og politikker er det rette redskab til at sikre ligestilling. I Venstre ønsker vi ikke at afskaffe reglerne om måltal og politikker, de er med til at understøtte og udbrede en positiv udvikling mod en mere ligelig kønsfordeling i ledelser og bestyrelser. Reglerne er trådt i kraft, og de er blevet taget rigtig godt imod af virksomhederne. Vi har tidligere i Venstre været nervøse for, om reglerne ville blive tungt bureaukrati for virksomhederne, men det har imidlertid vist sig, at det er de ikke, og mange virksomheder er allerede godt i gang med arbejdet med at arbejde for større kønsdiversitet – også inden reglerne trådte i kraft. Det er tydeligt, at det store politiske fokus på området de seneste par år også har sat skub i en udvikling, som ellers gik ualmindelig langsomt.

Det er vigtigt at slå fast, at der med de gældende regler heller ikke er tale om kvoter. Det er jo ikke sådan, at reglerne betyder, at vi politikere bestemmer, hvem nogen må fremme eller udpege til bestyrelsen. Det er regler om, at store virksomheder skal opstille deres egne mål og politikker for arbejdet med ligelig repræsentation i ledelse og bestyrelse. I Venstre ønsker vi, at alle har lige muligheder for at udfolde deres potentiale uanset køn. Reglerne om måltal og politikker for det underrepræsenterede køn er med til at skabe åbenhed, opmærksomhed på den manglende ligestilling på det her område, og dermed kan det være medvirkende til at nedbryde nogle af de skævheder og kulturelle barrierer, der stadig eksisterer i vores samfund. Set fra min stol er de her regler med til at udbrede den gode udvikling og det arbejde, der er i gang mange steder, og forhåbentlig kan en mere ligelig repræsentation i ledelseslag og bestyrelseslokaler også have en positiv indflydelse på ligestilling andre steder i samfundet. Venstre kan dermed ikke støtte det fremsatte beslutningsforslag.

Kl. 17:38

Anden næstformand (Jeppe Søe):

Tak for det, og ordføreren vil blive mødt af stort set samme panel som før, startende med hr. Mikkel Bjørn fra Dansk Folkeparti.

Kl. 17:38

Mikkel Bjørn (DF):

Tak for det. Anerkender ordføreren fra Venstre, at der er vidt forskellige bagvedliggende mønstre, der gør sig gældende for mænd og kvinder i forhold til arbejdsmønstre; i forhold til arbejdssektor, fravær, tilbøjelighed til at flytte bopæl, tendensen til at stifte egen virksomhed, uddannelsesbaggrund, arbejdstid, familie, risikovillighed og tusind andre ting? Anerkender ordføreren, at der – gennemsnitlig set – er biologiske forskelle på mænd og kvinder, der gør, at de prioriterer forskelligt i forhold til eksempelvis villigheden til at lægge 100 timer på en arbejdsuge på et meget nichepræget område, der eksempelvis leder til, at man får en bestyrelsespost i nogle af landets største virksomheder?

Kl. 17:39

Anden næstformand (Jeppe Søe):

Ordføreren.

Kl. 17:39

Hans Andersen (V):

Ja, men det ændrer jo ikke på, at jeg ser frem til, at mange, mange flere kvinder træder ind i bestyrelser og ledelser i danske virksomheder og i offentlige institutioner. Jeg synes, at ordføreren med det spørgsmål, ordføreren stiller, taler ned til kvinderne. Der er da mange kvinder, der også gerne vil arbejde 100 timer, som mænd vil, og det er jo fint. Derfor har vi brug for, at vi får alle potentialer i spil, når det handler om mænd og kvinder i Danmark.

Kl. 17:39

Anden næstformand (Jeppe Søe):

Spørgeren.

Kl. 17:39

Mikkel Bjørn (DF):

Nu siger ordføreren, at der er mange kvinder, der gerne vil lægge 100 timer på en arbejdsuge på et meget nichepræget område. Men er der lige så mange kvinder, som der er mænd? Og hvis ikke, er det så ikke naturligt, at der eksempelvis er flere mænd end kvinder i landets største virksomheders bestyrelser?

Kl. 17:40

Anden næstformand (Jeppe Søe):

Ordføreren.

Kl. 17:40

Hans Andersen (V):

Jamen jeg tror heller ikke, at vi på alle områder får total ligestilling. Men vi går glip af et kæmpemæssigt potentiale i Danmark i vores virksomheder og i vores offentlige institutioner, når vi ikke får flere kvinder med. Det er Venstres tilgang. Vi går simpelt hen glip af et kæmpemæssigt potentiale. Jeg tror ikke, vi skal vedtage politik på baggrund af en 20-30-årig historie; jeg tror, vi skal kigge fremad. Altså, vi kigger ud ad forruden: Hvor skal vi hen?

Kl. 17:40

Anden næstformand (Jeppe Søe):

Så er det hr. Lars Boje Mathiesen.

Kl. 17:40

Lars Boje Mathiesen (UFG):

Venstres minister, som var på talerstolen før, mente, at der sker en ubevidst diskrimination. Er det ordførerens opfattelse, at det stadig væk er et udtryk for diskrimination, kønsdiskrimination, og at det derfor stadig væk er ulovligt og imod ligestillingsloven, også hvis den foregår ubevidst?

Kl. 17:41

Anden næstformand (Jeppe Søe):

Ordføreren.

Kl. 17:41

Hans Andersen (V):

Nu er jeg ikke jurist, så jeg vil lade juristerne afgøre, hvad der er tale om i den enkelte sag, og om der er tale om diskrimination. Men ubevidst er det der jo for mange mennesker. I forhold til ledelser og bestyrelser kan vi jo se, at der, hvis de består af mænd, og der er en mand, der træder ud, så er en anden mand, den træder ind, og det synes jeg da er kedeligt. Jeg håber da på, at der er flere kvinder, der kan komme i spil og træde ind i de bestyrelser, og det er jo derfor, vi nu ønsker, at man vil holde fast i et måltal. Det er da en måde, hvorpå vi kan få mere diversitet i vores bestyrelser og ledelser.

Kl. 17:42

Anden næstformand (Jeppe Søe):

Spørgeren.

Kl. 17:42

Lars Boje Mathiesen (UFG):

Ordføreren kan holde et næsten alvorligt udtrykt, når man står deroppe og siger det, og det er godt gået. Nu er ordføreren ikke jurist, og det er fair nok, men man er alligevel ordfører på området. Hvis der nu foregår en ubevidst diskrimination og det ikke er ulovligt, burde det ifølge ordføreren så være ulovligt?

Kl. 17:42

Anden næstformand (Jeppe Søe):

Ordføreren.

Kl. 17:42

Hans Andersen (V):

Det har jeg ikke taget stilling til. Jeg er erhvervsordfører, og jeg deltager så i den her debat ud fra den vinkel, at jeg synes, at vi skal have mange flere kvinder i vores ledelser og i vores bestyrelser rundtomkring i landet, fordi vi ellers går glip af et kæmpe økonomisk potentiale. Danmark er et lille land, og vi kan ikke tillade os det, og jeg mener ikke, det er hensigtsmæssigt, at vi bliver ved med, at det er mænd – og det er primært mænd – der sidder og træffer alle beslutninger i vores ledelser.

Kl. 17:42

Anden næstformand (Jeppe Søe):

Fru Sólbjørg Jakobsen, Liberal Alliance.

Kl. 17:42

Sólbjørg Jakobsen (LA):

Jeg ved ikke, hvor jeg skal starte. Tak til ordføreren. Vi skal have langt, langt flere kvinder, fordi det har økonomisk potentiale. Ordføreren siger meget om, at det kun er mænd og ikke kvinder. Det er kedeligt.

Hvornår er Venstre gået bort fra at være et frihedsparti, hvor man går op i den individuelle frihed? Det er da utroligt, at man kan gå fra at være imod øremærket barsel til lige pludselig at være for øremærket barsel og at gå fra at sige, at vores erhvervsliv ikke skal gå rundt og udfylde alt muligt bureaukratisk – ja, jeg hører godt nok, at der bliver sagt, at det er erhvervslivet glad for, men det er ikke det, jeg hører derude – til at sige, at man skal opstille et nyt og højere måltal for andelen af det underrepræsenterede køn, når det tidligere opstillede mål er nået, indtil en ligelig kønsfordeling er nået; at man skal redegøre for måltal og politikker i ledelsesberetningen; at man i ledelsesberetningen skal udarbejde en femårig oversigt over den kønsmæssige sammensætning i ledelsen; og at man skal oplyse i ledelsesberetningen om de konkrete tiltag og handlinger, som virksomheden har foretaget sig for at opnå sit måltal.

I har været stærkt imod. Hvornår har Venstre skiftet mening i forhold til det her?

Kl. 17:44

Anden næstformand (Jeppe Søe):

Ordføreren.

Kl. 17:44

Hans Andersen (V):

Vi er fortsat ikke for indførelse af kvoter. Der er ikke tale om kvoter; der er tale om nogle måltal. Det er jo rigtigt, at vi stemte imod den oprindelige lovgivning vedtaget i sidste folketingsperiode. Vi var bekymret for bureaukratiet, men der er ikke bureaukrati forbundet med at vedtage måltal. Vi er fortsat et frihedselskende parti, men vi tager også ansvar for samfundsudviklingen, og jeg er optaget af, at mine piger – jeg har en del – også får muligheder for at udvikle sig og tage et ledelsesansvar, hvis de ønsker det. Det er jeg sådan set optaget af.

Kl. 17:44

Anden næstformand (Jeppe Søe):

Spørgeren.

Kl. 17:44

Sólbjørg Jakobsen (LA):

Det var lige præcis bureaukratiet i den her lovgivning, jeg læste op. Jeg er selv pige og har også en pige og kommer bestemt ikke til at fortælle hende, at hun ikke kan, lige hvad hun vil her i livet, fordi der står en Venstreordfører og siger, at vi skal have nogle måltal i virksomhederne, for at hun skal kunne det. Det er bare ikke i orden. Men jeg spørger igen: Hvornår har Venstre ændret holdning til den her lovgivning? Hvornår har I besluttet, at I går ind for, at der skal være bureaukrati i erhvervslivet med måltal?

Kl. 17:45

Anden næstformand (Jeppe Søe):

Ordføreren.

Kl. 17:45

Hans Andersen (V):

Vi var bekymret for, at der var tale om et voldsomt bureaukrati ved indførelsen af det lovforslag, og at man de facto ville indføre kvoter. Der er ikke tale om kvoter, og ja, vi er blevet klogere. Der er heller ikke tale om, at man vil indføre et voldsomt bureaukrati med fastsættelse af måltal. Det skal omhandle bestyrelser i store danske virksomheder og i store offentlige institutioner. Det er sådan set fornuftigt, og det er vi sådan set tilhængere af.

Kl. 17:45

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 17:45

Kim Edberg Andersen (NB):

Tak for det. Jeg får jo sådan en mavefornemmelse af, at toppen af dansk politik er blevet råbt op af nogle kvindegrupper, der har sagt, at de gerne vil være med i toppen af ledelserne i Danmark. For hvis måltal nu er løsningen, hvad jeg kan mærke at Venstre synes, mangler jeg jo måltallene for kvindelige langturschauffører, jeg mangler måltallene for kvindelige kloakmestre, jeg mangler måltallene for løsningen, der gør, at der er kvinder og mænd i alle fag, for det er faktisk en fordel. Jeg er gammel entreprenør, og vi vil rigtig gerne have kvinder. Og jeg mangler jo lidt at høre – når Venstre siger, at måltal simpelt hen er løsningen, at det er godt for mænd og kvinder med måltal – hvorfor Venstre så er blevet sådan et elitært parti, hvor det kun er i toppen, man skal have det? Hvorfor har Venstre ikke indført måltal for f.eks. langturschauffører?

Kl. 17:46

Anden næstformand (Jeppe Søe):

Ordføreren.

Kl. 17:46

Hans Andersen (V):

Vi er ikke blevet råbt op af kvindegrupper. Vi har et ønske om, at kvinder og mænd har lige muligheder i det danske samfund. Vi er optaget af, at kvinder også indgår i ledelsen af danske virksomheder og danske institutioner. Og det kan måltal være med til. Vi synes så ikke, det fuldstændig er løsningen. Jeg er da også optaget af, at vi får mange flere unge mennesker, unge piger til at vælge en erhvervsfaglig uddannelse. Det vil jeg gerne drøfte med Nye Borgerlige hvordan man sikrer.

Kl. 17:47

Anden næstformand (Jeppe Søe):

Spørgeren.

Kl. 17:47

Kim Edberg Andersen (NB):

Men det behøver vi ikke drøfte, for Venstre har jo sagt, at løsningen på de der ting – det der med, at hvis der er mange mænd i en branche, så ansætter de mange mænd i den branche – er måltal, godt nok kun i flødeskumslaget i Danmark. Men så er løsningen jo det. Så skal Venstre bare komme med det næste forslag, der siger, at vi skal have mange flere måltal for kvindelige tømrere, for kvindelige murere. Altså, der er selvfølgelig nogle fysiske ting, men selvfølgelig kan en kvinde både være en god tømrer og en god murer. Vi mangler bare lige måltallet fra Venstre. Det er jo løsningen; det kan jeg forstå. Så det må vi jo forvente kommer snart.

Kl. 17:48

Anden næstformand (Jeppe Søe):

Ordføreren.

Kl. 17:48

Hans Andersen (V):

Jeg sagde jo præcis, at det ikke var løsningen, men at det er en del af løsningen. Vi er simpelt hen nødt til at gøre op med vores kulturelle traditioner om, at der er nogle fag, hvor det er mænd, og nogle fag, hvor det er kvinder, for det tror jeg sådan set ikke vi er tjent med. Nu mødte jeg på gangen her en maler. Det var en pige. Det er jo dejligt, at der er piger, der også vælger at gå malervejen. Jeg tror sådan set, det er med til at gøre faget endnu mere attraktivt at søge ind i for alle, altså både mænd og kvinder, fremadrettet. Det har vi sådan set brug for. Vi har brug for at løfte alle vores fag i Danmark, for at vi bliver så konkurrencedygtige som overhovedet muligt og at vi sådan set også bruger det potentiale, vi har alle sammen.

Kl. 17:48

Anden næstformand (Jeppe Søe):

Dermed tak til ordføreren. Og så kan jeg byde velkommen til fru Rosa Eriksen fra Moderaterne.

Kl. 17:48

(Ordfører)

Rosa Eriksen (M):

Tak for ordet. Vi kan bedst lide mennesker, der ligner os selv. Det gælder os alle sammen her i salen og alle dem, der ser med. Sådan er vi simpelt hen kodet. Vi vælger typisk en kæreste, der ligner os selv. Vi omgås med venner, der ligner os selv. Vi sætter krydset ved de politikere, der ligner os selv. Og vi ansætter medarbejdere, der ligner os selv. Det er selvfølgelig groft sat op, for sådan er det jo ikke altid. Men meget forskning viser, at det simpelt hen er ganske svært for os at bryde med de her indkodede mønstre. Det er ikke en kønnet tendens, og det er ikke nogens skyld; det er menneskeligt.

Desværre betyder det bare, at bestyrelser og ledelseslag i Danmark ikke er særlig repræsentative. Faktisk halter vi håbløst bagefter på området, særlig når vi kigger på de lande, vi normalt sammenligner os med. Og det er her, at spørgsmålet får en kønnet karakter, for i de øverste danske ledelseslag er der markant flere mænd end kvinder. På Berlingskes liste over de 1.000 største virksomheder er der kun 71 kvindelige direktører. Og ja, det er to flere end i 2020, men det er altså fire færre end i 2019. Til sammenligning er der 80 topchefer, som enten hedder Lars eller Peter.

Jeg hører ofte, at det er, fordi kvinder ikke har lyst til at være ledere, og sådan er det helt sikkert for nogle. Det er bestemt ikke alle, der skal være ledere – det gælder både mænd og kvinder – men vi skal have samme muligheder for at blive det. Sidste år blev en stor undersøgelse offentliggjort, og den konkluderer, at kvinder har samme lederambitioner som mænd. Faktisk viser analysen, at 38 pct. af de adspurgte kvinder gerne ville være ledere, mens det kun var 36 pct. af mændene. Det korrelerer altså helt skævt med det billede, vi tegner på ledelsesgangene, og det skyder argumentet om, at kvinder ikke vil, til jorden.

I Moderaterne er vi enige i, at diversitet i ansættelsen i ledelseslag skal være et succeskriterie for vores virksomheder, for Danmark skal være mulighedernes land, uanset om man er mand eller kvinde. Med måltalsordningen sætter vi pejlemærker for virksomhederne, men vi sanktionerer dem ikke. Med den udvidede måltalsordning, der blev vedtaget sidste år, lyttede den daværende regering til erhvervslivets ønsker, og det er værd at rose. For når erhvervslivet selv beder om hjælp og støtte til at skabe positiv forandring og bryde med de mønstre, jeg indledte med at beskrive, jamen så skal vi selvfølgelig imødekomme det. Og jeg kan godt forstå, at virksomhederne også selv har et ønske om mere ligestilling i toppen, for når vi øger diversiteten i beslutningsprocesserne, fanger vi altså flere nuancer, og det kvalificerer beslutningerne. Det kan siges ret enkelt: Repræsentation skaber merværdi.

I Moderaterne mener vi, at ligestilling er afgørende i alle lag af vores samfund. Derfor støtter vi op om den eksisterende måltalsordning, og vi stemmer nej til beslutningsforslaget.

Kl. 17:52

Anden næstformand (Jeppe Søe):

Tak for det. Den første spørger er hr. Kim Edberg Andersen, Nye Borgerlige.

Kl. 17:52

Kim Edberg Andersen (NB):

Tak for det. Nu har jeg jo tidligere hørt ligestillingsdebatter fra mange ordførere, og det starter jo altid med mænd og kvinder, så divergerer det, og så er der en masse køn, som vi lige om lidt på alle mulige måder skal forholde os til i lovgivningen.

Moderaterne er jo et forholdsvis nystiftet parti, så jeg har lidt være svært ved at vide, hvad deres politik er på området, men kan jeg forvente, at de her måltal kun skal sættes op for mænd og kvinder, eller er det for flere grupper i samfundet? Kan jeg f.eks. forvente, at det ikke er i forhold til anden etnicitet, anden kønsidentitet, men at det for Moderaterne fremefter faktuelt udelukkende og altid kun bliver et spørgsmål om mænd og kvinder?

Kl. 17:53

Anden næstformand (Jeppe Søe):

Ordføreren.

Kl. 17:53

Rosa Eriksen (M):

Nej, ligestillingen handler jo netop ikke kun om mænd og kvinder. Det handler om ligestillingen i alle afkroge af vores samfund. Men nu er det jo sådan, at vi næsten er lige mange mænd og kvinder i vores samfund, og at minoriteter er i undertal. Så jeg tænker ikke, at tiden er moden til, at man laver måltal for f.eks. etniske minoriteter i vores bestyrelser. Men hvem ved, måske kommer det en dag?

Kl. 17:53

Anden næstformand (Jeppe Søe):

Spørgeren.

Kl. 17:53

Kim Edberg Andersen (NB):

Altså, minoriteter er jo nødvendigvis altid et mindretal. Men så er der det næste spørgsmål, nemlig hvorfor Moderaterne, når måltal nu er dejlige i flødeskumslaget, så ikke også synes, det er dejlig befriende og givende i alle erhverv. For der er jo erhverv, der primært er mande- og kvindeerhverv, og det ville gavne med mange flere mandlige sygeplejersker, mange flere mandlige sosuassistenter, mange flere mandlige pædagoger og mange flere kvindelige slamsugerchauffører og murere. Det er jeg sikker på at det ville, og de to sidste fag har jeg selv prøvet, og vi vil også rigtig gerne have kvinder i de fag. Så hvornår kommer måltallene fra Moderaterne på alle de områder?

Kl. 17:54

Anden næstformand (Jeppe Søe):

Ordføreren.

Kl. 17:54

Rosa Eriksen (M):

Heldigvis er det jo også ved at ske. Jeg så en udsendelse med en mandlig jordemoder, og han var vist den eneste i Danmark, og det er jo ganske, ganske fantastisk, at vi får øjnene op for, at der ikke længere skal være kvindefag og mandefag. For vi er jo alle sammen mennesker, som er dygtige til forskellige ting, og det skal ikke være biaset af køn, men det skal handle om, hvad vi kan som mennesker, og hvad vi er kvalificerede til indeni.

Kl. 17:54

Anden næstformand (Jeppe Søe):

Så er det hr. Mikkel Bjørn, Dansk Folkeparti.

Kl. 17:54

Mikkel Bjørn (DF):

Tak for det. Ordføreren nævner indledningsvis det her med, at vi vælger folk, der minder om os selv, og nu ved vi jo, at der er en overrepræsentation af kvinder inden for fag inden for sundhedssektoren, pædagogfaget, dyrlægefaget og jordemoderfaget for den sags skyld. Er det ordførerens holdning, at der sidder kvinder i de fag og ubevidst eller bevidst vælger kvinder frem for mænd?

Kl. 17:55

Anden næstformand (Jeppe Søe):

Ordføreren.

Kl. 17:55

Rosa Eriksen (M):

Det er et rigtig, rigtig godt spørgsmål, for jeg tror, at det er lige før, at vi, når det gælder sygeplejersker, faktisk vælger mænd til frem for kvinder for netop at skabe diversiteten. Men man skal også huske på, at de her omsorgsfag i starten var nogle, hvor kvinden arbejdede på deltid, mens manden havde et mere krævende arbejde. Så jeg tror faktisk, at lige præcis i omsorgsfagene er man enormt bevidst om at tage diversiteten til sig.

Kl. 17:55

Anden næstformand (Jeppe Søe):

Spørgeren.

Kl. 17:55

Mikkel Bjørn (DF):

Jamen det er jo et utrolig morsomt svar. Det vil sige, at vi inden for de her fag, inden for eksempelvis sundhedssektoren, vælger vi simpelt hen mænd frem for kvinder for at skabe diversitet, men det samme foregår jo sjovt nok ikke inden for virksomhedsledelser. Det vil sige, at det altså kun er mænd, der har en tilbøjelighed til at sidde og diskriminere kvinder, mens kvinder aldrig kunne finde på det samme, eksempelvis inden for sundhedssektoren. Altså, hvad?

Kl. 17:56

Anden næstformand (Jeppe Søe):

Ordføreren.

Kl. 17:56

Rosa Eriksen (M):

Nu er det jo sådan i sundhedssektoren lige nu, at det er de færreste, der ikke får en stilling, de søger, fordi vi mangler så mange. Så det er faktisk i den kontekst, det skal forstås. Altså, nu kan jeg som sygeplejerske referere til, at man er meget optaget af at få diversiteten. Og det kan også være, at den offentlige sektor er foran og er mere bevidst om, at vi skal have diversitet.

Så jeg tænker også, at de mænd, der gerne vil være sygeplejersker, bliver sygeplejersker, og det er der, problemet ligger, for de kvinder, der gerne vil være i bestyrelser og gerne vil være ledere, har svært ved at nå derop.

Kl. 17:56

Anden næstformand (Jeppe Søe):

Så er det hr. Lars Boje Mathiesen.

Kl. 17:56

Lars Boje Mathiesen (UFG):

Ja, det har de nok, fordi der er en masse mænd, som også gerne vil være ledere og sidde i bestyrelser, og de har ikke bare tænkt sig at  roll over og give dem deres plads, for de vil jo også gerne have den stilling.

Jeg kunne godt tænke mig at spørge: Har Moderaterne et måltal for, hvor mange kvinder der skal sidde i Folketinget?

Kl. 17:56

Anden næstformand (Jeppe Søe):

Ordføreren.

Kl. 17:57

Rosa Eriksen (M):

Nej.

Kl. 17:57

Anden næstformand (Jeppe Søe):

Så skal jeg være der igen. Spørgeren.

Kl. 17:57

Lars Boje Mathiesen (UFG):

Er det ikke lidt offensivt så at bede erhvervslivet om at have måltal for det, når et parti som Moderaterne ikke engang selv har måltal for, hvor mange mænd og kvinder der skal være?

Kl. 17:57

Anden næstformand (Jeppe Søe):

Ordføreren.

Kl. 17:57

Rosa Eriksen (M):

Altså, nu kan jeg ikke huske tallene i hovedet, men Moderaterne er faktisk en af de grupper med størst diversitet, vi har i Folketinget, tror jeg. Vi er næsten lige mange kvinder og mænd, og da der blev udvalgt ministre, udvalgte vi også tre mænd og to kvinder. Så vi er i hvert fald meget, meget bevidste om det, når vi sammensætter.

Hold da op, det skabte meget snakken nede i salen.

Kl. 17:57

Anden næstformand (Jeppe Søe):

Så er det fru Sólbjørg Jakobsen fra Liberal Alliance.

Kl. 17:57

Sólbjørg Jakobsen (LA):

Så bliver jeg nødt til at spørge ordføreren: Hvis man så er en virksomhed, som er meget, meget bevidst om det, ligesom Moderaterne er, og måske har kvinder både bestyrelsen og i ejerkredsen osv., må man så også få dispensation ligesom retterne, eller skal man stadig væk opfylde et måltal?

Kl. 17:57

Anden næstformand (Jeppe Søe):

Ordføreren.

Kl. 17:57

Rosa Eriksen (M):

Jeg mener ikke, at Moderaterne har fået nogen former for dispensation. Vi er bare bevidste om at skabe ligestilling i vores samfund og vil gerne som lovgivere vise, hvad vejen frem er. Så jeg tænker ikke, at vi har fået nogen former for dispensation. Og til det med, hvis der kom måltal for det, vil jeg sige, at vi jo er folkevalgte, og det er rimelig svært at lave et måltal for folketingsgrupper på den måde. Så jeg synes ikke helt, at spørgsmålet giver mening.

Kl. 17:58

Anden næstformand (Jeppe Søe):

Spørgeren.

Kl. 17:58

Sólbjørg Jakobsen (LA):

Lad mig så strege ordet dispensation ud, hvis ikke det skal gælde for, hvem man udpeger til diverse poster osv. i Moderaterne, som formentlig også har en bestyrelse, går jeg ud fra – som de fleste partier har. Skal de ikke gælde for politiske partier, og hvordan kan det anerkendes, at politiske partier vil tage højde for mangfoldighed, men at man ikke kan have den tillid til vores erhvervsliv?

Kl. 17:58

Anden næstformand (Jeppe Søe):

Ordføreren.

Kl. 17:58

Rosa Eriksen (M):

Jeg er personligt ikke afvisende over for at have nogle retningslinjer for, hvordan vi også udpeger i Folketinget, så vi sørger for at få nogle grupper med diversitet. Det er for egen regning; det er ikke noget, jeg har talt med min gruppe om. Men jeg er overhovedet ikke afvisende over for, at vi her som foregangsmænd skal være endnu bedre til det og være bevidste om det. Så det er jeg ikke afvisende over for.

Kl. 17:59

Anden næstformand (Jeppe Søe):

Dermed tak til ordføreren. Næste ordfører på talerstolen er fru Charlotte Broman Mølbæk fra Socialistisk Folkeparti.

Kl. 17:59

(Ordfører)

Charlotte Broman Mølbæk (SF):

Tak for det. Det forslag, vi behandler i dag, handler om at afskaffe måltal og politikker for kønssammensætningen i ledelser og bestyrelser. Dermed skal den lovgivning, som et flertal i Folketinget stemte igennem sidste år, tilbagerulles. Det er en tilbagerulning af den lovgivning, hvis formål var at sikre mere mangfoldighed og ligestilling i danske virksomheder og institutioner.

I SF er vi faktisk ret glade for den lovgivning – det overrasker nok ikke så mange i den her sal – for den sikrer, at måltallene fik et tiltrængt ansigtsløft, og at de vil blive brugt mere aktivt, end de tidligere er gjort. Det er helt afgørende, at vi fra politisk side fortsat hjælper ligestillingen på vej. Derfor vil jeg starte med at slå fast, at SF er imod dette beslutningsforslag. Der er stadig væk alt for få kvinder i bestyrelser, topposter og ledelser rundtomkring i Danmark, og derfor skal den her lov selvfølgelig ikke afskaffes.

Der er flere grunde til, at måltal er en god idé. Måltal er en god idé, fordi de forpligter virksomhederne til at forholde sig refleksivt til, hvem de ansætter. Det kan være en øjenåbner til at ændre praksis i virksomheden, f.eks. i forhold til hvordan virksomheden rekrutterer nye medarbejdere. Og så er det godt, at måltallene er med til at belyse den skævhed, som faktuelt findes i danske virksomheder og institutioner. Den lovgivning vil vi selvfølgelig ikke tilbagerulle, og slet ikke, når de nyeste tal viser, at Danmark i 2022 endnu en gang raslede ned på den globale ligestillingsliste. Vi ligger nu på en 32.-plads – klemt ind mellem Mexico og Argentina og langt under vores nordiske naboer, Island, Finland, Norge og Sverige, der kom ind på en henholdsvis første-, anden-, tredje- og femteplads. Det er ikke godt nok.

Derfor giver det ingen mening, at Liberal Alliance ønsker at sætte det her område i bakgear. Vi ved fra Analyse & Tal, at 44 pct. af landets største virksomheder slet ingen kvinder har i deres bestyrelser, samt at kun 20 pct. af alle bestyrelsesmedlemmer er kvinder. Derudover kan vi se, at udviklingen går alt for langsomt: Hvis udviklingen fortsætter i sit nuværende tempo, vil vi først have ligestilling mellem mænd og kvinder i de store virksomhedsbestyrelser i 2060.

Derfor ønsker vi i SF faktisk også at gå længere end blot at opstille måltal. Vi ønsker reelle kvoter i bestyrelserne, så vi kan få brudt med de her normer, som i alt, alt for lang tid har fået lov til at dominere toppen af dansk erhvervsliv. Rigtig mange lande i Europa har med succes allerede indført en række bindende tiltag for at få flere kvinder i bestyrelser. Norge indførte f.eks. kvotering allerede tilbage i 2004 for de største aktieselskaber, og Island, Frankrig, Tyskland og Belgien har gjort noget tilsvarende. Det er alle sammen lande, som ligger højere på den globale ligestillingsliste end Danmark. Det er lande, som vi i SF mener at vi bør lade os inspirere af.

Af disse årsager kan SF naturligvis ikke støtte beslutningsforslaget, og så skal jeg hilse fra vores ligestillingsordfører, som jeg vikarierer for i dag, og sige, at hun glæder sig til at følge implementeringen af den nye udvidelse, som trådte i kraft den 1. januar 2023. Tak for ordet.

Kl. 18:02

Anden næstformand (Jeppe Søe):

Selv tak. Den første spørger er hr. Kim Edberg Andersen, Nye Borgerlige.

Kl. 18:02

Kim Edberg Andersen (NB):

Tak for det. Det er jo rart med et parti, som står ved, at kvoter er vejen frem, og jeg går selvfølgelig også ud fra, at der på ryggen af ordføreren står, at mænd også er fantastiske, for vi skal jo dele sol og vind lige. Det er jo det, der er væsentligt. Fred være med, om det er den bedste mand eller kvinde på posten. For det er kvoten, der er vejen frem, fordi der er et eller andet patriarkat, der undertrykker kvinderne.

Så vil jeg gerne spørge: Hvorfor har SF ikke indført kvoter i alle fag? Hvorfor er det kun i flødeskumslagene? Hvorfor er det kun, når det drejer sig om de fag, hvor man tænker, at man skal være lidt højtuddannet og have en lyst til at gå derop, og man skal realisere sig selv og man samtidig skal have fire børn undervejs, hvor man, fordi man er kvinde og man har taget de her valg, så skal ind i en bestyrelse? Hvorfor skal der ikke også være 50 pct. kvinder, når det drejer sig om en slamsluger?

Kl. 18:03

Anden næstformand (Jeppe Søe):

Ordføreren.

Kl. 18:03

Charlotte Broman Mølbæk (SF):

Jo, men det er, fordi det er to forskellige ting, vi snakker om her. Når vi snakker om kønsfordelingen i fagene, er det også noget, som vi er optaget af, altså både når der i nogle fag er en overvægt af kvinder og der i andre fag er en undervægt af kvinder. Det, som vi snakker om her, er ledelsesposter og bestyrelsesposter, og det er dem, der handler om magt, og hvem der tager beslutningerne, og det er lige præcis derfor, det er vigtigt for os at få indført kvoter. For kvinderne repræsenterer altså godt og vel halvdelen af befolkningen her i Danmark, og derfor skal de også være med til at tage beslutningerne.

Vi skal ikke særlig lang tid tilbage i vores historie for at se, hvordan vi helt systematisk ikke havde den samme plads eller de samme muligheder for at indgå i ledelsesposter. Vi fik eksempelvis først lov til at stemme og stille op til valg i 1915, og det er i virkeligheden ikke særlig mange år siden. Så vi har på den måde haft et patriarkat, som tidligere har bestemt rigtig, rigtig meget, og det er bare derfor, vi siger, at vi gerne vil fortsætte udviklingen i forhold til kvinderne og sikre, at de stadig væk og endnu mere kan sidde på ledelsesposter.

Kl. 18:04

Anden næstformand (Jeppe Søe):

Spørgeren.

Kl. 18:04

Kim Edberg Andersen (NB):

Så det handler om at sætte kvinder i magtpositioner, fordi vi i patriarkatet simpelt hen har været grimme i rigtig mange år? Det er godt nok 100 år siden, I fik stemmeret, så nu skal kvinderne i magtpositioner. Det er super, så meld det da ud, og sig, at det er på tide, at mændene skal undertrykkes lidt. Men selv jeg, der er ret gammel, kan faktisk ikke huske, da I fik stemmeret. Og det er jo det, der er problemstillingen for mig. Jeg anerkender fuldt ud, at kvinder og mænd byder godt ind i alle brancher, og ledelse er altså også et job. Det er bare de fede jobs med magt, og enten vil man have ligestilling, og så er der et måltal for alle brancher, eller også vil man bare undertrykke.

Kl. 18:05

Anden næstformand (Jeppe Søe):

Ordføreren.

Kl. 18:05

Charlotte Broman Mølbæk (SF):

Jeg tror, at ordføreren misforstod noget af det, jeg sagde. Jeg sagde ikke, at der var nogen, der skulle undertrykkes. Jeg ved, ikke om ordføreren har kigget på vores lille skranke derude i Vandrehallen med grundlovene hen over tiden, og der står indførelsen af kvinders stemmeret under midlertidige bestemmelser. Det siger bare noget om den tankegang, der har ligget.

Vi er heldigvis nået et godt stykke af vejen, og vi fik ved det her valg valgt flere kvinder ind end nogen sinde. Men den her bevægelse kommer ikke af sig selv, altså at vi sætter os i sofaen derhjemme og siger, at vi jo nu håber på, at det kommer til at ske, men vi bliver nødt til aktivt at gøre noget for at sikre, at kvinder kommer til at sidde i de vigtige magtpositioner.

Kl. 18:06

Anden næstformand (Jeppe Søe):

Tak for det. Hr. Lars Boje Mathiesen.

Kl. 18:06

Lars Boje Mathiesen (UFG):

Ordføreren henviser til en undersøgelse, som siger, at Danmark ligger som nr. 32 i en rapport om ligestilling. Før Danmark på den liste ligger lande som Rwanda, Namibia, Albanien, Burundi og Filippinerne. Mener ordføreren virkelig i en seriøs diskussion her i Folketingssalen, at man vil bruge en rapport, som viser, at de her lande ligger over Danmark, når det handler om kønnenes ligestilling?

Kl. 18:06

Anden næstformand (Jeppe Søe):

Ordføreren.

Kl. 18:06

Charlotte Broman Mølbæk (SF):

Vi synes, den her undersøgelse er vigtig, fordi den viser, i hvor stort et omfang kvinder sidder på nogle af de her særlige ledelses- og bestyrelsesposter, som der er magt i. Og derfor er det klart, at det er noget af det, vi kigger hen imod. Jeg synes da også, det er ret tankevækkende, at de er så langt foran os i forhold til netop lige præcis også at have kvinder på de her poster. I forhold til alt det andet vil jeg sige: Nej, så er det da ikke dem, vi skal sammenligne os med. Jeg ved ikke, om det er det, ordføreren sidder lige på spring til at hoppe ud i, men det er ikke det, vi er optaget af.

Det, vi er optaget af, er, at vi når frem til at få ligestillet langt mere, i forhold til hvor mange kvinder der sidder på de vigtige poster, når det gælder magtpositioner i Danmark. Der nævnte jeg jo også i min ordførertale, at de nordiske lande lå som nummer et, to, tre og fem, og det er jo absolut dem, vi allermest kigger efter, også i forhold til hvad det er for nogle midler, de bruger for at nå derhen.

Kl. 18:07

Anden næstformand (Jeppe Søe):

Spørgeren.

Kl. 18:07

Lars Boje Mathiesen (UFG):

Når de andre lande ligger over, er det, fordi der tages udgangspunkt i udviklingsstadiet, altså hvor meget man kan rykke sig og har rykket sig; det er jo det, rapporten gør. Når vi kigger på, hvorfor de andre nordiske lande ligger øverst, er det i høj grad også, fordi de har haft kvindelige statsministre i længere tid, end vi har – og så ligger de øverst af den grund.

Jeg kunne godt tænke mig at spørge om noget. Nu siger ordføreren også, at der vil gå lang tid, før man vil opnå, at der er reel ligestilling. Er ordføreren bekendt med Erhvervsstyrelsens seneste rapport, som viser udviklingen omkring kvinder i børsnoterede selskaber?

Kl. 18:08

Anden næstformand (Jeppe Søe):

Ordføreren.

Kl. 18:08

Charlotte Broman Mølbæk (SF):

Nej, det er jeg ikke, for som jeg sagde i min ordførertale, er jeg vikar for ordføreren; derfor har jeg ikke været ude at samle yderligere empiri ind til den her ordførertale i dag.

Kl. 18:08

Anden næstformand (Jeppe Søe):

Tak for det. Så er det hr. Mikkel Bjørn, Dansk Folkeparti.

Kl. 18:08

Mikkel Bjørn (DF):

Når der er en overrepræsentation af mænd inden for eksempelvis slamsugerfaget, det kunne også være inden for håndværkerbranchen, og en overrepræsentation af kvinder inden for pædagogfaget, det kunne også være inden for sundhedssektoren, hvad mener ordføreren så er årsagen til den overrepræsentation? Altså, hvorfor er der flere mænd inden for eksempelvis slamsugerfaget?

Kl. 18:08

Anden næstformand (Jeppe Søe):

Ordføreren.

Kl. 18:08

Charlotte Broman Mølbæk (SF):

Det tror jeg der er mange årsager til, men jeg kan da fortælle ordføreren, at jeg er uddannet pædagog og i øvrigt også selv har arbejdet på området, og hvor vi har ønsket, at der var langt flere mænd, der også kom ind og blev pædagoger. Jeg kan så faktuelt også sige, at der inden for pædagogfaget også findes en mindre skævvridning mellem kønnene. Der er faktisk en lidt højere løn til mændene, og mændene sidder i øvrigt også i højere grad i ledelsespositionerne.

Så til det med lige at skære over en kam, hvorfor de mange forskellige fag ser forskellige ud, vil jeg sige, at det er der mange, lange traditioner for, men det er også noget, vi er optaget af at gøre noget ved, også når det gælder pædagogfaget. Vi vil rigtig gerne nedbryde nogle af de mange barrierer, der kan være for nogle mænd med hensyn til at træde ind i lige præcis pædagogfaget. Mange kan være bekymrede for, om de bliver anklaget for noget. Så der er også rigtig meget at tage fat i på den dagsorden; den hænger bare ikke sammen med den dagsorden, vi behandler i dag.

Kl. 18:09

Anden næstformand (Jeppe Søe):

Spørgeren.

Kl. 18:09

Mikkel Bjørn (DF):

Det var bare ikke et svar på spørgsmålet, nemlig hvorfor der er flere mænd, der søger mod håndværkerfaget, mod slamsugerfaget, og flere kvinder, der søger mod eksempelvis pædagogfaget og sundhedssektoren. Det er det, jeg er nysgerrig efter at finde ud af, men det svarede ordføreren bare ikke på. Og så ved vi jo faktisk, at årsagen til, at der er flere mænd, der søger mod eksempelvis lederstillinger inden for pædagogfaget, er, at der er flere mænd, der interesserer sig for at sidde i ledelseslag inden for pædagogfaget, og færre kvinder.

Kl. 18:10

Anden næstformand (Jeppe Søe):

Ordføreren.

Kl. 18:10

Charlotte Broman Mølbæk (SF):

Jeg tror desværre, at ordføreren drager nogle meget forhastede konklusioner, og jeg vil også minde ordføreren om, at det faktisk slet ikke er det, vi debatterer. Så når du beder mig om at redegøre for, hvorfor der er en større kønsandel der søger nogle bestemte stillinger, er vi jo langt uden for, hvad det reelt set er, vi behandler. Og det ville også være pænt useriøst, hvis jeg skulle komme og give ordføreren en fyldestgørende forklaring på, hvorfor det er, som det er.

Hvis ordføreren fisker efter, om der er forskel på mænd og kvinder, vil jeg sige, at det kan der givetvis være, men jeg køber simpelt hen ikke ind på den kønsstereotype opfattelse og vil ikke være med til at videreføre den fremadrettet i forhold til vores samfund.

Kl. 18:10

Anden næstformand (Jeppe Søe):

Fru Sólbjørg Jakobsen, Liberal Alliance.

Kl. 18:10

Sólbjørg Jakobsen (LA):

Tak, og tak for talen. Det bliver nævnt af ordføreren, at der er behov for mangfoldighed i forskellige sammenhænge, bl.a. også her i Folketinget og i magtpositioner, fordi kvinder også skal repræsenteres. Er vi kommet dertil, hvor køn spiller så stor en rolle igen, som det også gjorde dengang, hvor vi manglede stemmeret og fik den, ligesom hr. Kim Edberg Andersen nok heller ikke havde været stemmeberettiget før det, fordi der faktisk også var mænd af mindre adel karakter, som først fik stemmeret der.

Men jeg undres over noget: Spiller kønnet så stor en rolle for at kunne repræsentere andre mennesker? Jeg vil personligt sige, at hvis jeg ikke selv sad her, ville jeg hellere have – selv om jeg godt kan se fru Rosa Lund som en dejlig rejsemakker, når man skal af sted – at hr. Kim Edberg Andersen repræsenterede mig politisk her i Folketinget.

Skal kønnet spille så stor en rolle, som det begynder at gøre igen?

Kl. 18:11

Anden næstformand (Jeppe Søe):

Ordføreren.

Kl. 18:11

Charlotte Broman Mølbæk (SF):

Jeg synes, at det er vigtigt, at vi snakker om og i øvrigt også begynder at lave nogle forandringer i vores samfund i forhold til den kønsulighed, der er. Den vil jeg sådan set altid være optaget af. Det vil vi altid være optaget af i SF. Det handler jo først og fremmest om, at vi er nogenlunde ligeligt repræsenteret i ledelsespositioner og særlige beslutningsfora, uagtet hvilket køn, hudfarve osv. vi har. Det handler også om, at der ikke skal være ulige muligheder for netop at gå den vej. Derfor bliver vi nødt til at arbejde videre.

Vi anser os i Danmark for at være et ret moderne land, hvor vi mener, at der skal være bevægelsesfrihed, og vi kan fortælle vores døtre, at de kan blive, præcis hvad de vil. Men virkeligheden er jo, at mange bliver mødt på en anden måde, end mænd gør, og det vil vi bare rigtig gerne gøre opmærksom på. Vi vil gerne kigge ind i det, vi vil gerne have, at vi reflekterer over det sammen, og vi vil faktisk også gerne levere på, at der så sker der reelle forandringer.

Kl. 18:12

Anden næstformand (Jeppe Søe):

Spørgeren. Der var ikke flere bemærkninger. Så siger vi tak til ordføreren, og næste ordfører på talerstolen er fru Karina Adsbøl fra Danmarksdemokraterne.

Kl. 18:13

(Ordfører)

Karina Adsbøl (DD):

Tak for det. Jeg skulle hilse fra vores ordfører, som gerne ville være blevet her i salen og debattere, men pludselig blev forhindret. Så jeg vil læse vores ligestillingsordførers tale op.

Hvornår lykkes man som kvinde? Nogle og garanteret mange af os, der er til stede her i dag, vil sige: ved at nå til tops – for mange af os politisk; ved at være med til at rykke på nogle ting i samfundet, blive hørt, fordi vi ikke kan lade være, fordi vores interesse for politik ikke kun er et arbejde, men en interesse. For nogle kvinder handler det om at banke igennem i en lederstilling, få bestyrelsesposter. Men er det ønsket for majoriteten? Er alle kvinder virkelig indrettet ens, når det kommer til ambitioner for karrieren, eller har man måske her i Folketinget, især på venstrefløjen, en tendens til at tage udgangspunkt i sig selv og overføre det til andre kvinder?

Jeg har altid arbejdet meget mere end min mand. Han er ikke karrieremand. Han passer sit arbejde fra kl. 7.30 til 15.00, og det er altid ham, der henter børn. Sådan var det også, før jeg kom i Folketinget. Den måde, vi indretter os på, er ikke gennemsnitlig, det ved vi godt. Gennemsnitligt arbejder mænd langt mere end kvinder. Faktisk viste arbejdskraftundersøgelsen fra 2022 fra Danmarks Statistik, at kvinders arbejdsuge gennemsnitligt er 4 timer kortere end mænds. I den undersøgelse fremgik det, at hver anden kvinde, faktisk 52 pct. af de adspurgte, ønskede at arbejde mindre end 37 timer om ugen. Baggrunden var familiemæssige årsager. Og her kommer vi så ind til kernen i hele det forslag, som vi behandler i dag.

Er kvinder underrepræsenteret på ledelsesposter og i bestyrelser i dag, fordi de bliver stoppet af nogen, eller handler det i virkeligheden om, at mange kvinder prioriterer en anden vej i livet end chefstillinger og lukrative bestyrelsesposter? Og er det ikke i orden, at de gør det – vælger en anden vej? Måske vil man gerne hente sine børn inden kl. 15.00 i vuggestuen og skolen. Måske betragter man bare sit arbejde som et arbejde, der skal passes, men heller ikke mere end det – ikke et liv, men et arbejde.

Jeg er vild med de stærke kvinder, vi ser på ledelsesposter og i bestyrelser. Det er ikke noget, vi traditionelt har set meget af, og derfor er det vigtigt med kvinder, som unge piger kan spejle sig i, så de kan være bevidste om, at det er en vej, man kan gå. Andelen af kvindelige ledere stiger langsomt, men den stiger, og det er kun positivt.

Men samtidig er jeg også vild med de stærke kvinder, som jeg ser gå en anden vej her i livet – som veninder, jeg har, der fuldt bevidst går på deltid, fordi de prioriterer ledelsen i hjemmet, ikke på arbejdspladsen. Det skal de have lov til uden at blive hængt ud for at være underlagt ubevidste kønsnormer, usynligt arbejde, og hvad folk ellers finder på at sige om dem. Når det er dem, der arbejder mindst, er det naturligt, at de laver mest derhjemme.

For nogle partier er ligestilling lig med resultatlighed. Det er jeg ikke enig i. For mig er ligestilling lig med lige rettigheder og lige muligheder for at vælge den vej i livet, som vi vil. Lovgivningen om implementering af måltal og politik for kønssammensætning har udgangspunkt i resultatlighed. I Danmarksdemokraterne mener vi ikke, det er nødvendigt med den slags. Vi kan ikke se, hvad det skal til for ud over at overbebyrde vores erhvervsliv med bunker af bureaukrati – ledelsesberetninger om konkrete tiltag og initiativer, redegørelser for måltal og politikker, 5-årige oversigter over kønsmæssig sammensætning af ledelser og meget mere, der overbebyrder erhvervslivet.

Vil vi kvinder virkelig gerne sidde på de her poster og vide, at folk kan have i baghovedet, at vi ikke sidder der på grund af vores kvalifikationer, men på grund af vores køn? Skal bestyrelsesmedlemmet være offer for hvisken i krogene om, at hun blev valgt, fordi hun var kvinde, men at Bjarne altså ville have været meget bedre og oplagt? Nej, så mener jeg, at man gør kvinder en bjørnetjeneste.

Jeg vil gerne sige tak til Liberal Alliance for at fremsætte det her fremragende beslutningsforslag. I Danmarksdemokraterne bakker vi selvfølgelig op.

Kl. 18:17

Anden næstformand (Jeppe Søe):

Der er ingen spørgsmål til ordføreren. Tak for det – altså ikke tak for, at der ikke er nogen spørgsmål, men tak til ordføreren. Den næste ordfører er fru Rosa Lund fra Enhedslisten.

Kl. 18:17

(Ordfører)

Rosa Lund (EL):

Tak for det. Jeg kan starte med at afsløre, at Enhedslisten selvfølgelig ikke bakker op om et beslutningsforslag, der har til formål at tilbagerulle fremskridt på ligestillingsområdet. Det gælder selvfølgelig også, hvad angår en mere ligelig kønsfordeling i ledelser og bestyrelser, hvor vi i Danmark bevæger os i sneglefart, særlig i forhold til de lande, vi normalt sammenligner os med.

Det betyder, at kvinder ikke har samme adgang som mænd til toppen af samfundet, som derfor domineres af mænd. Det er dårligt for kvinder, for samfundet, og ifølge undersøgelser også for virksomhederne selv. Derfor skal vi selvfølgelig ikke afskaffe, men udvikle de politikker, der eksisterer, for at nå en mere ligelig kønsfordeling i ledelser og bestyrelser.

Endnu en gang – må jeg sige – udstiller Liberal Alliance, at Liberal Alliance faktisk ikke rigtig går ind for ligestilling, og det er jo fair nok. Det er ærlig snak. Det synes jeg det er. Men jeg synes, man skal lade være med at dække det ind under, at det her skulle være for kvindernes skyld eller for ligestillingens skyld, for det er det modsatte.

Enhedslisten er meget åbne over for nye og bedre forslag til, hvordan vi kan øge ligestillingen. Og det undrer mig derfor, at Liberal Alliance bruger sine kræfter på at forsøge at tilbagerulle de fremskridt, som der er opnået på ligestillingsområdet. Virksomhederne siger jo selv – i hvert fald hvis man lytter til deres brancheorganisationer – at de er glade for de her måltal. Derfor har jeg lidt svært ved at forstå, at det her skulle være ligestillingspolitik.

Men altså, der er jo også en grund til, at Liberal Alliance er yderst på den ene fløj og Enhedslisten er yderst på den anden fløj, og det er måske også meget fint, at der er nogle partier, som gør sig meget umage for at klargøre forskellene i dansk politik. Enhedslisten kan ikke støtte det her beslutningsforslag.

Kl. 18:19

Anden næstformand (Jeppe Søe):

Der er et par enkelte kommentar, og den første er fra hr. Kim Edberg Andersen, Nye Borgerlige.

Kl. 18:20

Kim Edberg Andersen (NB):

Tak for det. Rosa, her er vi jo i hvert fald ikke enige, og det har jeg også stor respekt for. Rosa går ind for kvoter, og det kommer jeg aldrig til. Men i forhold til det med toppen af samfundet, hvordan er fordelingen så af partiledere i Folketingssalen nu? Er den ikke sådan forholdsvis rimelig? Og der mindes jeg ikke, at det har været nødvendigt med måltal.

Kl. 18:20

Anden næstformand (Jeppe Søe):

Ordføreren.

Kl. 18:20

Rosa Lund (EL):

Jeg tror nok, at det er fru Rosa Lund herinde!

Men når det er sagt, er partiledere jo ikke de eneste, som repræsenterer toppen af samfundet. Faktisk vil jeg vove at påstå, at der findes virksomhedsledere i Danmark, som bestemmer væsentlig mere end f.eks. min partileder. Det er jeg da ærgerlig over – jeg ville da ønske, at det var fru Mai Villadsen, der bestemte det hele. Men sådan er det jo ikke. Og derfor synes jeg ikke, sammenligningen holder.

Kl. 18:20

Anden næstformand (Jeppe Søe):

Spørgeren – denne gang måske med en lille smule mere hr. og fru.

Kl. 18:20

Kim Edberg Andersen (NB):

Jamen jeg skal da være ærbødig over for fru Rosa Lund og så sige, at jeg da glæder mig til, at fru Mai Villadsen ikke kommer til at bestemme mere herinde. For virkeligheden er jo også, at vi har en DR-direktør, der er en fru, og som lige har præsteret ikke at ville snakke med en mandlig finansordfører, fordi det var en hr. Så det er jo ikke altid kønnet, der sikrer, at man får nogle mennesker ind, som egentlig vil det bedste. Og det er jo det, der for mig er problemstillingen i det her, fru Rosa Lund. Det er jo ikke, at jeg ikke ønsker, at der er ligestilling, for jeg kan se synergien og jeg kan se idéen i det. Men det er det, at man gør det her til noget, hvor man sætter måltal på noget, men kun i toppen, kun i flødeskumslagene.

Så hvorfor er det, at Enhedslisten ikke sørger for måltal hele vejen ned?

Kl. 18:21

Anden næstformand (Jeppe Søe):

Ordføreren.

Kl. 18:21

Rosa Lund (EL):

Jamen jeg ville da ønske, at vi ikke havde et kønsopdelt arbejdsmarked. Jeg ville da ønske, at det var sådan, at hvis man var kvinde, var det lige så tillokkende at vælge murerfaget, maskinmesterfaget, ingeniørfaget, og at hvis man var mand, var det lige så tillokkende at vælge et kvindedomineret fag som sosu-assistent, sygeplejerske, pædagog. Det handler om det kønsopdelte arbejdsmarked. Man kunne gerne lave måltal dér for min skyld, hvis det er det, Nye Borgerlige gerne vil.

Kl. 18:22

Anden næstformand (Jeppe Søe):

Hr. Lars Boje Mathiesen.

Kl. 18:22

Lars Boje Mathiesen (UFG):

Tak. Ordføreren siger, at udviklingen for børsnoterede selskaber med kvinder i bestyrelsen bevæger sig i sneglefart. Hvor har ordføreren dokumentation for, at det ikke går fremad, og at det ikke går fremad i et ret hurtigt tempo, fra?

Kl. 18:22

Anden næstformand (Jeppe Søe):

Ordføreren.

Kl. 18:22

Rosa Lund (EL):

Jeg tror, jeg sagde, at ligestillingen bevæger sig i sneglefart.

Kl. 18:22

Anden næstformand (Jeppe Søe):

Spørgeren.

Kl. 18:22

Lars Boje Mathiesen (UFG):

Ja, og her snakker vi jo om kvinder i ledelsesstillinger og bestyrelser. Og jeg kan oplyse, at der faktisk fra 2012 til 2020 er sket en fordobling af antallet af kvinder valgt på generalforsamlinger i børsnoterede selskaber, som er omfattet af det her.

Så det er altså en markant udvikling, der er sket bare i perioden fra 2012 til 2020, og hvis den udvikling fortsætter, vil vi faktisk have opnået de her ønskelige tal ganske uden måltal.

Kl. 18:23

Anden næstformand (Jeppe Søe):

Ordføreren.

Kl. 18:23

Rosa Lund (EL):

Lad mig stille et hypotetisk spørgsmål, hr. Lars Boje Mathiesen: Kunne det tænkes, at den udvikling skete, fordi man netop besluttede i år 2012 at indføre måltal? Det tror jeg.

Kl. 18:23

Anden næstformand (Jeppe Søe):

Det spørgsmål får hr. Lars Boje Mathiesen ikke mulighed for at svare på. Det gør måske hr. Mikkel Bjørn, Dansk Folkeparti.

Kl. 18:23

Mikkel Bjørn (DF):

Jamen ambitionen om måltal bygger jo på den her idé om, at der sidder nogle ledelser, nogle mandlige ledelsesmedlemmer og fravælger kvinder. Og der kunne jeg bare godt tænke mig at vide, om ordføreren så også mener, at det samme foregår inden for de kvindedominerede fag.

Altså, sidder der også folk inden for sundhedssektoren, inden for pædagogfaget, inden for dyrlægefaget, inden for jordemoderfaget og fravælger mænd? Det kunne jeg godt tænke mig at ordføreren svarede på.

Kl. 18:24

Anden næstformand (Jeppe Søe):

Ordføreren.

Kl. 18:24

Rosa Lund (EL):

Nej, det gør der ikke. Faktisk er det sådan, præcis som min kollega fra SF sagde tidligere, at inden for pædagogfaget har du en større chance for at blive leder, hvis du er mand, end hvis du er kvinde, og derfor er der ikke mænd, der bliver fravalgt.

Der, hvor vi har et problem, er, at der ikke er nok mænd, der søger de her fag. Det synes jeg er et kæmpestort problem, og det problem tror jeg man løser ved at gøre op med lønnen, altså ved simpelt hen at give de offentligt ansatte noget mere i løn.

Kl. 18:24

Anden næstformand (Jeppe Søe):

Spørgeren.

Kl. 18:24

Mikkel Bjørn (DF):

Så mænd tilvælges for at skabe diversitet, men ikke kvinder. Det vil altså sige, at det kun er mænd, der har en tendens til at sidde at diskriminere kvinder; den tendens har kvinder simpelt hen ikke.

Altså, nu er jeg selv aktiv i et politisk parti – det ved jeg ordføreren også er – og derfor ved jeg, og det tror jeg også ordføreren ved, at der foregår en positiv diskrimination af kvinder ude i de politiske partier, fordi man ønsker at skabe en mere, hvad skal man sige, ligelig fordeling i repræsentationen.

Så jeg synes sådan set, at ordføreren repræsenterer et meget stort hykleri ved ikke at anerkende, at det her altså er noget, der sker i begge lejre, kan man sige.

Kl. 18:25

Anden næstformand (Jeppe Søe):

Ordføreren.

Kl. 18:25

Rosa Lund (EL):

Jeg glæder mig til at opleve den positive diskrimination. Det må jeg da bare sige. I mit parti er det sådan, at vi faktisk netop har måltal, f.eks. når vi opstiller folketingskandidater, og når vi vælger medlemmer til vores hovedbestyrelse og til alle andre ledende organer, og det er netop for at sikre den ligelige kønsfordeling. Men det glæder mig da at høre, hvis det er sådan, at man også gør sådan i Dansk Folkeparti. Det var jeg ikke klar over.

Kl. 18:25

Anden næstformand (Jeppe Søe):

Fru Sólbjørg Jakobsen, Liberal Alliance.

Kl. 18:25

Sólbjørg Jakobsen (LA):

Tak for talen, og tak til Enhedslisten for at illustrere, at vi er dybt uenige her. Dog er det ikke særlig smart at prøve at fortolke intentioner eller holdninger på andres vegne – det bryder jeg mig ikke særlig meget om. Jeg har bestemt ingen hensigt om at tilbagerulle ligestillingen. Jeg tror bare overhovedet ikke, at det at afskaffe måltal kommer til at gøre en fløjtende forskel.

Jeg synes også, at spørgsmålet, der blev stillet tilbage til hr. Lars Boje Mathiesen, måske skylder et svar og lidt spekulation, i forhold til hvad ligesindede kunne tænke om det her emne, nemlig om det her var sket uden måltal. Der synes jeg svaret ligger i, at vi glemmer, at vi ikke kommer fra et ligestillet samfund. Mange ting sker af sig selv; det er sket af sig selv her i Folketinget – vi er over 40 pct. kvinder. Tror ordføreren overhovedet ikke, at der var sket en udvikling, hvis ikke man havde lavet noget bureaukrati for erhvervslivet?

Kl. 18:27

Anden næstformand (Jeppe Søe):

Ordføreren.

Kl. 18:27

Rosa Lund (EL):

Jamen der er heldigvis sket store udviklinger på ligestillingsområdet, men de udviklinger er jo kommet af, at vi har lavet lovgivning herinde – retten til fri abort, ligelønsloven, samtykkeloven og nu den her lovgivning om måltal. Det sker ikke af sig selv. Jeg ville sådan ønske, at vi ikke havde brug for at diskutere det herinde og lave regler, men at det bare skete af sig selv. Men det gør det ikke. Og det er derfor, det undrer mig, at Liberal Alliance ikke kan se det – det undrer mig rigtig meget, at man ikke kan se, at vi står på skuldrene af mange års lovgivning og mange års kamp for ligestilling, som netop er kommet ved at lykkes med at lave regulering.

Jeg ved godt, at det måske ikke ligger så naturligt til Liberal Alliance at lave regulering, men på ligestillingsområdet har det betydet vanvittige fremskridt, og det er jo de fremskridt, som vi står på skuldrene af herinde i dag.

Kl. 18:28

Anden næstformand (Jeppe Søe):

Spørgeren.

Kl. 18:28

Sólbjørg Jakobsen (LA):

Jeg er målløs – jeg ved ikke, hvornår man nogen sinde har troet, at Liberal Alliance eller jeg ikke er bevidst om og har kæmpet for abortrettigheder og lovgivning imod reel forskelsbehandling. Det her er lovgivning om målsætninger og politikker, der giver bureaukrati for erhvervslivet. Jeg synes ikke, man kan være bekendt at sige, at fordi vi ikke er enige i det her, så anerkender vi ikke den kamp, der er kæmpet. Selvfølgelig er alt ikke kommet af sig selv. Men det er ikke det her, der har gjort det.

Kl. 18:28

Anden næstformand (Jeppe Søe):

Ordføreren.

Kl. 18:28

Rosa Lund (EL):

Spørgsmålet om abort var blot et eksempel på noget, man har reguleret herinde, som har sikret mere ligestilling. Det var en del af en opremsning. Jeg ved godt, hvad Liberal Alliance mener om retten til fri abort, og det er meget tæt på det, Enhedslisten mener, og det er jo i sig selv ejendommeligt, tror jeg man kan sige.

Men det at indføre de her måltal er netop det, der har sikret fremgangen. Jeg tror ikke, det var sket ellers, hvis ikke vi havde indført den lovgivning i 2012, og hvis ikke vi havde indført den lovgivning, som Liberal Alliance nu foreslår at afskaffe, og det mener jeg er et tilbageskridt for ligestillingen. Det er fair nok, at man mener noget andet i Liberal Alliance, men det mener vi ikke i Enhedslisten – det er et tilbageskridt.

Kl. 18:29

Anden næstformand (Jeppe Søe):

Dermed tak til ordføreren. Den næste ordfører på talerstolen er hr. Mikkel Bjørn, Dansk Folkeparti.

Kl. 18:29

(Ordfører)

Mikkel Bjørn (DF):

Tak for det. Vi skal i dag drøfte et glimrende beslutningsforslag om afskaffelse af måltal og politik for kønssammensætningen i ledelser og bestyrelser. Det støtter vi fuldt ud op om i Dansk Folkeparti. Det er ikke vores opgave som politikere at blande os i, hvordan virksomheder eller offentlige institutioner tilrettelægger deres bestyrelser.

I virksomheder, hvor langt hovedparten af de ansatte er kvinder, vil bestyrelsen helt naturligt bestå af flere kvinder, og det samme gør sig gældende i virksomheder, hvor hovedparten af de ansatte består af mænd. Det kan i sådanne virksomheder være svært at finde tilstrækkelig med kvalificerede kandidater af det underrepræsenterede køn til ledelses- og bestyrelsesposter, og det kan føre til, at virksomhederne ansætter personer, der ikke har den nødvendige erfaring og kompetence til jobbet, blot for at opfylde de krævede måltal og politikker. Det er ikke fair over for de ansatte og virksomheden som helhed. Det er virksomhederne eller de offentlige institutioner, der bedst selv kan vurdere, hvem der er den bedste til en given ledelses- eller bestyrelsespost. Det er ikke op til os som politikere eller lovgivere at diktere, hvem der skal ansættes til disse roller.

Derfor er det helt naturligt og helt fornuftigt at afskaffe måltal og politik for kønssammensætning i ledelser og bestyrelser. Lad os i stedet for fokusere på at rekruttere de mest kvalificerede og erfarne kandidater til disse vigtige positioner uanset køn eller andre faktorer. Lad os omfavne mangfoldighed og perspektiver fra alle samfundslag og lade virksomheder og offentlige institutioner selv træffe beslutninger om deres ledelse og bestyrelser. Som det er blevet påvist i forskellige rapporter og undersøgelser, er der mange årsager til, at der ikke er flere kvinder, som finder vej til de højere lag inden for eksempelvis bestyrelsesposter. Det drejer sig i høj grad om personlige valg og interesser, herunder uddannelsesvalg, adfærd i forbindelse med børnefødsler, gennemsnitsforskelle i kønnenes karrieremæssige ambitioner og konkurrence og forhandlingsmentalitet m.v.

Ønsker man at kvalificere årsagen til vores kønsopdelte arbejdsmarked og den ulige fordeling af eksempelvis bestyrelsesposter, kunne man – forestiller jeg mig – med Dansk Folkepartis opbakning nedsætte en kommission med det formål at afdække de bagvedliggende årsager til lønforskellene eller kønsfordelingen på arbejdsmarkedet, altså en kommission med henblik på at identificere, i hvilket omfang bagvedliggende årsager og faktorer såsom arbejdsmønstre, arbejdssektor, fravær, tilbøjelighed til at flytte bopæl, tendensen til at stifte egen virksomhed, uddannelsesbaggrund, arbejdstid, familie, risikovillighed og tusind andre faktorer, herunder forskelle i værdier, interesser, talenter og prioriteter, bidrager til forskelle mellem mænd og kvinder, når det kommer til løn eller fordeling af eksempelvis bestyrelsesposter. Lønforskelle og erhvervsmæssig opdeling mellem mænd og kvinder er stadig et emne, der pådrager sig uendelig stor opmærksomhed i Danmark, og man burde derfor kunne forvente, at et sådant forslag kunne finde opbakning til at undersøge, hvilke bagvedliggende faktorer der påvirker arbejdsmønstre for mænd og kvinder, samt vurdere, i hvilket omfang undersøgelsen af disse forskellige parametre kan bidrage til en mere kvalitativ forklaringsmodel, når vi skal analysere disse forskelle.

Der er behov for mere viden om årsagerne til forskelle i arbejdsmønstre mellem mænd og kvinder, og det er vigtigt at undersøge, om den gængse forklaringsmodel i den offentlige debat er tilstrækkelig, eller om der kan etableres en mere multivariat forklaringsmodel, kunne man kalde det, der bedre kan forklare forskellene. Ved at undersøge årsagerne til forskelle i arbejdsmønstre kan vi få en bedre og bredere forståelse af, hvordan man kan støtte og fremme både mænd og kvinders individuelle ambitioner og prioriteter i tilværelsen. En grundig undersøgelse vil ligeledes give regeringen et bedre grundlag for at udvikle politikker og initiativer, der kan støtte og fremme den enkeltes potentiale og muligheder.

Ved at afdække de faktorer, der påvirker disse forskelle, kan vi arbejde hen imod et samfund, hvor alle får bedre mulighed for at forfølge deres egne drømme og ambitioner både privat og i arbejdsøjemed. Hviler forskellene på en baggrund, der primært er rodfæstet i personlige valg eller interesser, så er det ikke vores opgave som stat at gennemtvinge forandringer, der går på tværs af individers egne bestræbelser og ambitioner i tilværelsen. For det vil betyde, at man enten ender med at diskriminere mod mennesker, eller at man tvinger nogen til at træffe et valg, de ellers ikke ville have truffet. Ingen af delene har vi ambitioner om i Dansk Folkeparti.

Jeg vil derfor opfordre til at bakke op om det her beslutningsforslag og hjælpe med at skabe en mere interessebaseret arbejdsstyrke i Danmark. Tak for ordet.

Kl. 18:34

Anden næstformand (Jeppe Søe):

Selv tak. Ordføreren bedes blive stående på talerstolen, for der må gerne stilles spørgsmål. Fru Camilla Fabricius fra Socialdemokratiet.

Kl. 18:34

Camilla Fabricius (S):

Jeg synes faktisk, det er væsentligt at få stillet ordføreren et par spørgsmål – så aktiv som ordføreren selv har været i forhold til at stille spørgsmål, ville jeg synes, det var synd og skam, hvis ordføreren ikke fik et enkelt, lille spørgsmål.

Mit spørgsmål er ret simpelt: Mener ordføreren, at Dansk Industri ikke har ret i, at man faktisk får en mere økonomisk balanceret og ressourcemæssig fordel ved at have balancerede bestyrelser?

Kl. 18:35

Anden næstformand (Jeppe Søe):

Ordføreren.

Kl. 18:35

Mikkel Bjørn (DF):

Jeg mener sagtens, der kan være ressourcer i både mænds og kvinders erfaringer, og derfor synes jeg da, at hvis man som virksomhed har en individuel ambition om at have en økonomisk fordel – hvad jeg mener de fleste virksomheder må have en interesse i – så kan der da være en fordel i også at inddrage kvinders erfaringer. Men hvis en virksomhed har en økonomisk fordel ved det, vil det da være helt naturligt for en virksomheds ledelse at inddrage kvinder i bestyrelsen – så er der jo ikke behov for, at vi som politikere opsætter målsætninger og måltal for, hvor mange kvinder der skal inddrages i en bestyrelse.

Kl. 18:35

Anden næstformand (Jeppe Søe):

Spørgeren.

Kl. 18:36

Camilla Fabricius (S):

Man kunne næsten få den tanke, at hvis nu vi gik planken ud og så på, at der skulle være lige repræsentation, ville ordføreren måske være i tvivl om de forhold, han selv indgik i. Men lad det nu ligge.

Jeg vil gerne forfølge det med økonomien. Er det sådan, at ordføreren simpelt hen ikke anerkender, at der er økonomisk fordel ved, at bestyrelser er kønsmæssigt balancerede?

Kl. 18:36

Anden næstformand (Jeppe Søe):

Ordføreren.

Kl. 18:36

Mikkel Bjørn (DF):

Jeg forstår ikke, hvorfor fru Camilla Fabricius har behov for at gentage sit spørgsmål. Jeg har lige anerkendt, at der sagtens kan være erfaringsmæssige ressourcer at hente hos både mænd og kvinder, men det vigtige for mig er, at mænd og kvinder er frie til at træffe individuelle valg, som er i overensstemmelse med deres egne ambitioner i tilværelsen. Jeg ønsker ikke at tvinge hverken mænd eller kvinder til at træffe valg, som ikke er i overensstemmelse med det, de allerhelst selv vil.

Så det er sådan set det, der er vigtigt for mig, og det er derfor, jeg ikke har behov for politisk at opsætte måltal eller målsætninger for, hvor mange mænd og kvinder der skal være i virksomheders bestyrelser.

Kl. 18:37

Anden næstformand (Jeppe Søe):

Dermed siger vi tak til ordføreren. Næste ordførere på talerstolen er hr. Noah Sturis fra Alternativet.

Kl. 18:37

(Ordfører)

Noah Sturis (ALT):

Tak for ordet. Selv om vi ikke umiddelbart kan bakke op om beslutningsforslaget, vil jeg gerne starte med at takke Liberal Alliance for at sætte fokus på et vigtigt emne og for i bemærkningerne til beslutningsforslaget at understrege, at der er lang vej endnu til at opnå en ligelig kønssammensætning i bestyrelser og ledelser i den private sektor.

I Alternativet er vi også enige i Liberal Alliances bemærkninger i beslutningsforslaget om, at de store forskelle i forhold til mænd og kvinder skyldes en række faktorer, herunder sandsynligvis kønsbias. Og undersøgelsen fra Djøf i 2020 fandt eksempelvis, at markant flere kvinder end mænd i mindre grad eller slet ikke oplever, at alle bliver opfordret på lige fod til at søge forfremmelse, eller at der på arbejdspladsen bliver gjort tilstrækkeligt for at sikre alle medarbejdere relevante udviklingsmuligheder. Ikke desto mindre er vi enige med Liberal Alliance i, at det vil være værdifuldt at få mere viden om, hvad der forårsager de store kønsforskelle i erhvervslivets top.

Vi er også enige med Liberal Alliance om vigtigheden at de studier, der citeres i beslutningsforslaget, og som viser, at mere mangfoldighed på ledelsesgangene får virksomheder til at klare sig bedre, men eftersom kønsbias kan være en væsentlig årsag til, at den mangfoldighed ikke bliver repræsenteret, mener vi i Alternativet, at det er på sin plads fortsat at have måltal for kønssammensætningen i ledelser og bestyrelser. Tak.

Kl. 18:38

Anden næstformand (Jeppe Søe):

Der er ingen korte bemærkninger, så tak til ordføreren. Næste ordfører på talerstolen er hr. Kim Edberg Andersen, Nye Borgerlige.

Kl. 18:39

(Ordfører)

Kim Edberg Andersen (NB):

Tak for det. Måltal fører til kvoter, og kvoter er noget, vi har i fiskeriet. Kvoter er noget, som bliver indført, hvis man laver en begrænsning på noget andet, og det er ikke der, jeg står som hverken ligestillingsordfører eller som menneske. Jeg anerkender fuldt ud, at kvinder kan tilbyde meget nogle steder, hvor der er flest mænd, og jeg anerkender også fuldt ud, at mænd kan tilbyde meget nogle steder, hvor der er flest kvinder. Man indfører måltal, og man gør det på en baggrund, hvor man siger, at man kun indfører det i chokolade- og flødeskumssegmentet af verden, altså dér, hvor der er magt – det er dér, vi skal have kvinderne ind. For de har været undertrykt af patriarkatet i hundredvis af år, så nu skal de ind og have magt – ikke af lyst, og det er ikke noget, de har valgt, og det er ikke, fordi de har lagt timerne, men fordi de bliver undertrykt af patriarkatet stadig væk. Derfor skal vi have måltal, sådan at vi senere kan indføre kvoter, for så får vi dem derind. Men man skal jo være bedste mand eller kvinde på posten; det er det, det går ud på.

Når jeg kigger ud over salen heroppefra, vil jeg sige, at hvis vi skulle indføre den der måltalsmodel for partilederne herinde i salen, skulle halvdelen af venstrefløjen ud og finde nye partiledere, for det er alle sammen kvinder. Det kan da godt være, at venstrefløjen nu anerkender, at deres politik er så mangelfuld på så mange områder, fordi de partier kun er ledet af kvinder, men jeg håber da ikke, det er det. Jeg håber da heller ikke, at man mener, at den kvindelige statsminister, der nu sidder i sin anden periode, skulle have været skiftet ud med en mand. Jeg håber heller ikke, at vi, hvis vi laver en opgørelse over, hvor mange kvinder der har været statsminister de sidste 20 år, så går ud og siger, at matriarkatet har undertrykt mændenes mulighed for at blive statsminister, så derfor skal alle de næste statsministre de facto være mænd, fordi det er måltal, som giver de gode resultater.

De af jer, der har hørt mig snakke ligestilling før, ved, at jeg faktisk mener, at vi skal have ligestilling, men ligestilling er også at give mennesker ret til at træffe valg, som kan have konsekvenser senere i livet. Og lige nu er virkeligheden, at rigtig mange kvinder helt frivilligt, helt af sig selv træffer nogle valg, hvor de bruger færre timer i perioder af deres liv på arbejde, hvorefter de så måske ikke ender som direktør på Novo Nordisk, men det er jo et valg. Og jeg går ind for det personlige valg og den personlige frihed. Derfor kommer vi naturligvis til at støtte op om Liberal Alliances fantastiske forslag om at stoppe det her mål om, at vi i sidste ende skal have kvoter for alting og lige om lidt også for alle kønsidentiteter, alle former for hudfarver osv., for hvor stopper reglen om måltal? Lige nu starter den jo ved mænd og kvinder, og virkeligheden er, at der ikke er nogen af os, der ved, hvor den ender. Eller jo, hvis man har fulgt debatten de sidste 5 år, ved vi godt, hvor den ender, for så skal der være måltal for alt, og så bliver det et meget langt bestyrelsesbord, hvis alle skal være repræsenteret med minimum nogle stykker, og det er det, vi skal passe på med. Vi skal snakke åbent og ærligt om, at hvad angår ligestilling, er der problemer for begge køn nogle steder, for det er det. Der er stadig væk flest mænd, der begår selvmord, der er stadig væk flest mænd, der bor på gaden, og der har jeg ikke hørt et eneste venstrefløjsparti endnu, der har været ude at sige, at det skal vi have indført måltal for, så hver gang, vi møder en mandlig hjemløs, skal der være en kvindelig.

Det er derfor, jeg er bekymret for måltallene. Jeg er bekymret for, at det her udspringer af, at det kun er i den fede ende af Danmark, i flødeskumssegmentet, at det her er vigtigt. Og så er jeg også bange for, at det udspringer af, at der har været nogle kvinder, der har været gode til at råbe rigtig, rigtig højt og komme ind i rigtig, rigtig mange indbokse på kontorerne hos folketingsmedlemmerne, og jeg bliver ked af det, hvis det er sandheden. Så ja til ligestilling, ja til debatterne på alle områder, både når kvinder møder uligestilling, og når mænd møder den. Det vil jeg sige ja til. Det her forslag kommer vi til at støtte, for måltal er bestemt ikke løsningen på det.

Kl. 18:43

Anden næstformand (Jeppe Søe):

Der er en kort bemærkning fra fru Camilla Fabricius, Socialdemokratiet.

Kl. 18:43

Camilla Fabricius (S):

I anden sammenhæng har ordføreren og jeg jo snitflade sammen på socialområdet, og der vil jeg bare sige, at i hjemløseaftalen, vi lige har fået arbejdet igennem, er der faktisk måltal og mål for køn også. Og der kan man se, at noget af det, som er i spil der, er, at langt de fleste af dem, der er hjemløse, er mænd. Der er en lille gruppe, som er kvinder, og de er endnu mere udsatte. Og det har vi faktisk arbejdet med i kredsen; det ønsker vi at få nedbragt. Den måde, det er omtalt på der, er jo den samme, som den her type af måltal er. Man har altså et fleksibelt tal, som vi siger vi er nødt til at forpligte os på at vi ønsker at få nedbragt. Det er den ene del.

Den anden del er – og nu kan jeg godt nok se, at tiden render ud, så jeg tager det i anden omgang.

Kl. 18:44

Anden næstformand (Jeppe Søe):

Det er i orden. Så er det ordføreren.

Kl. 18:44

Kim Edberg Andersen (NB):

Tak til ordføreren. Ordføreren har jo ret: Ja, der har vi måltal. Men lige på hjemløseområdet er jeg ikke så bekymret for at man indfører kvoter. Det er jeg ikke. Men det kan jeg godt være her, for jeg spurgte jo ind til det senere i debatten, hvor jeg spurgte, om der er nogen partier, der måske tænkte, at det måske kunne være en rigtig fin idé med kvoter, og det var der sjovt nok nogle venstreorienterede partier der syntes, og det er det, der er min bekymring. Ville jeg dø af måltal? Nej. Synes jeg, det er en helt forkert vej og en farlig tendens og noget, der ender i kvoter? Ja. Og det tror jeg ikke er lyksaliggørende.

Derfor bliver jeg nødt til at sætte bremsen i nu, når de partier, der er ledet udelukkende af kvinder, kommer med nogle så skæve idéer, at fordi de selvfølgelig ikke er ligeligt repræsenteret i ledelsen, indfører man de her måltal. Så skal man selvfølgelig rulle det tilbage igen. Det må jo være måden – sådan at vi ikke ender med kvoter.

Kl. 18:45

Anden næstformand (Jeppe Søe):

Så har spørgeren tid igen.

Kl. 18:45

Camilla Fabricius (S):

Som jeg forstår ordføreren, handler det altså om, at når vi snakker om kønsmæssige ubalancer, vil ordføreren gerne adressere det, hvis bare det er sådan, at det ikke fører til kvoter, og helst også, hvis det er noget, der handler om mænd. Men jeg vil bare lige sige, at i forhold til f.eks. depression er det sådan, at der her er en tredjedel flere kvinder, der er ramt af depression, end der er mænd. Omvendt er der betydelig flere mænd, der er ramt af ensomhed. Så jeg spørger bare ordføreren: Vil ordføreren ikke være med til rent faktisk at udligne de kønsmæssige forskelle, der er i flere dele af vores samfund, uanset om der er flest mænd eller flest kvinder?

Kl. 18:45

Anden næstformand (Jeppe Søe):

Tak. Ordføreren.

Kl. 18:45

Kim Edberg Andersen (NB):

Jo, for for ordføreren her, mig, findes den her problematik ikke, altså om det er kvinder eller mænd, for de mænd, der får depression, skal selvfølgelig også hjælpes, og de kvinder, der sidder og er ensomme, skal også hjælpes. Det har ikke for mig noget med køn og gøre; det er et spørgsmål om noget med ordentlighed. Og ordentlighed er ikke, at man laver noget, der kan føre hen til en kvote. Det er ikke ordentlighed. Det er et skråplan. Og så hører jeg en tidligere ordfører – og jeg fik både fortalt, hvornår kvinder fik stemmeret, og at vi nærmest taget undertrykt dem: Ja, ja, det kan godt være, det er sket tidligere, men det er ikke det, jeg ser, hvor der er forskelle. Og jeg er simpelt hen bange for, at man i sidste ende risikerer at få et system, hvor man får lavet et kvotesystem, som bider en i halen igen, for hvis man så siger, der skal være kvoter, bliver folk valgt på grund af køn i stedet for på grund af egenskaber.

Kl. 18:46

Anden næstformand (Jeppe Søe):

Tak for det. Den næste spørger er fru Charlotte Broman Mølbæk, Socialistisk Folkeparti.

Kl. 18:46

Charlotte Broman Mølbæk (SF):

Tak for det. Det var da lige før, at jeg var ved at falde ned af min stol under ordførerens svar. Er det rigtigt forstået, at ordføreren drager en sammenhæng mellem det, at SF går op i at skabe bedre lighed mellem kønnene og Socialdemokratiet også gør det, og det, at vi har en kvindelig ledere og har flere kvinder end mænd i partiet?

Kl. 18:47

Anden næstformand (Jeppe Søe):

Ordføreren.

Kl. 18:47

Kim Edberg Andersen (NB):

Nej, nej, jeg drager en parallel, i forhold til at det er blevet gjort til et problem igennem hele debatten i dag, at der i erhvervslivet er mange ledelser, der består af mænd, men at det aldrig er blevet problematiseret, at der herinde sidder en masse ledelser, der består af kvinder. Det handler bare om ligestilling i debatten. For der skal være lige ret – det skal der være – men det er jo ikke altid et problem, hvilket køn man har i ledelsen, og det er det, som det bliver gjort til, ved at man laver et måltal. Jeg tror faktisk, det var spørgeren selv, der nævnte, at man også godt ville have kvoter, og så er det jo et problem, for så diskriminerer vi på baggrund af køn, og det vil jeg ikke være med til. Jeg synes, det er nogle fantastiske ledere, der er på venstrefløjen. Jeg er ikke enig med dem politisk, men jeg dømmer dem ikke ud fra deres køn; det gør man kun på venstrefløjen.

Kl. 18:48

Anden næstformand (Jeppe Søe):

Spørgeren.

Kl. 18:48

Charlotte Broman Mølbæk (SF):

Men jeg hørte ordføreren sige i en sidebemærkning: og slet ikke fra partier, som er styret af kvindelige politikere. Det kan vi jo høre på båndet efterfølgende, for heldigvis bliver det hele optaget.

Et andet spørgsmål er, om ordføreren er bevidst om, hvor lille en andel kvindelige kunstnere der bliver udstillet på de danske museer, og at det faktisk har forandret sig, efter at man er begyndt at fokusere på det.

Kl. 18:48

Anden næstformand (Jeppe Søe):

Ordføreren.

Kl. 18:48

Kim Edberg Andersen (NB):

Jamen jeg er slet ikke i tvivl om, at jeg sagde: der bliver ledet af kvindelige politikere. Det er jeg slet ikke i tvivl om at jeg sagde, men det er ikke mig, der har problematiseret køn hele dagen i dag. Det er venstrefløjen. Det er dem, der har lavet det med måltal. Og ja, altså, det kan godt være, at der er færre kvinder, der bliver udstillet. Men er det et problem? For jeg er jo ikke enig i det med, at vi nu skal have folk til at rende rundt og se, hvor mange hoveder der er mandlige og hvor mange hoveder der er kvindelige her. Det mener jeg er spild af penge. Der, hvor jeg kommer til at sætte ind med mit arbejde, er der, hvor der reelt er folk, der ikke har lige ret til tingene. Så skal jeg nok hjælpe med at råbe op uanset køn.

Kl. 18:49

Anden næstformand (Jeppe Søe):

Dermed tak til ordføreren. Den næste på talerstolen er hr. Lars Boje Mathiesen, der taler som privatist.

Kl. 18:49

(Privatist)

Lars Boje Mathiesen (UFG):

Tak. Hvis man går ind for ligestilling, kan man ikke gå ind for kvoter eller politikker, som skal føre hen imod kvoter, for de er i sagens natur det modsatte af ligestilling. For mænd og kvinder er ikke ens, og de vil heller ikke vælge ens, hvis man giver dem lov til at vælge. De nordiske samfund er ret tydelige beviser på, at når man har en høj grad af frivillighed, en høj grad af kompetencer og frivillighed, i forhold til hvilke jobs og hvilke erhverv man ønsker at beskæftige sig med, så vælger mænd og kvinder forskelligt. Der er også nogle kvinder, der vælger mandedominerede fag, og der er også nogle mænd, der vælger kvindedominerede fag. Men det er et produkt af, at folk vælger forskelligt, fordi mænd og kvinder er forskellige. Det er ikke en tilfældighed, at der er flere mandlige ingeniører, og det er heller ikke en tilfældighed, at der er flere kvindelige sygeplejersker. Det er ikke et udtryk for en systematisk diskrimination baseret på køn, at det er sådan. Det er faktisk bare et udtryk for den biologiske forskel, der er på mænd og kvinder – og gudskelov for den.

Nu er fokus i dag så på kvinder i bestyrelser og i toplederstillinger, og om der skal være måltal, og om der skal være kvoter, hvad der også kommer hen ad vejen efter det. Det synes jeg er en meget, meget dårlig idé. Det kan ikke gøres, det kan ikke komme til at foregå, uden der sker en kønsdiskrimination af manden, som så vil blive fravalgt alene på grund af sit køn, fordi der skal være plads til en kvinde i stedet for.

Så hører vi i debatten, at der skal ventes rigtig, rigtig mange år, hvis vi ikke laver alle de her ting, men det er ganske enkelt ikke korrekt. For Erhvervsstyrelsen undersøger de her ting og kommer med en rapport om det, og her kan vi se, at bare for perioden 2012-2020, er der sket mere end en fordobling. Der er vi faktisk gået fra 9,6 pct. til 20,6 pct. i 2020. Hvis den udvikling fortsætter og den fordobling, der er sket på 8 år, også sker de næste 8 år eller 10 år, så har vi jo faktisk opnået de 40 pct., som er det magiske tal, som venstrefløjen gerne vil have at der skal være af kvinder i bestyrelser og på ledelsesposter.

Så hører man den argumentation, at det kun er, fordi vi vedtog lovgivning om måltal i 2012. Det er korrekt, at det måske har accelereret processen lidt, men det er ganske lidt, for det har Erhvervsstyrelsen faktisk også undersøgt. Der undersøgte man faktisk perioden 2008-2012, og man fandt, at der var sket en stigning på 0,5 pct., og at der i perioden 2012-2017 så var en stigning på 0,7 pct. Det viser altså en meget, meget lille forskel på, om man havde lovgivning om måltal eller man ikke havde det, så det kan heller ikke forklare det. Forklaringen ligger nok i, at der set i et historisk perspektiv – det er fuldstændig korrekt set – har været flere mænd end kvinder i bestyrelser. Kvinder er kommet ud på arbejdsmarkedet senere end mænd, og derfor har der været en massiv overrepræsentation af mænd. Man skal ikke fornægte, at der er det historiske aspekt.

Men i 2023 er der altså en anden situation. Der er en overvægt af kvinder på en lang række videregående uddannelser, og de vil også komme til at præge arbejdsmarkedet de kommende år. Betyder det så, at der vil være flere kvinder i toppositionerne på ledelses- og bestyrelsesniveau? Muligvis og muligvis ikke. For det er sådan, at der er en overrepræsentation af kvinder, som i løbet af deres karriere tager nogle karrierevalg, som måske ikke er forenelige med at komme op på den allerallerøverste hylde. Og hvis man vil op på den allerallerøverste hylde, skal man huske, at der er en benhård konkurrence for at komme det. Det handler ikke om, om du er en mand eller en kvinde; det handler om magt; og det handler om folk, der meget gerne vil have de positioner.

Dem, du konkurrerer med, uanset køn, er mennesker, som tilsidesætter alt andet i deres tilværelse for at nå dertil, hvor de er. Det er fritidsinteresser, det er venner, og de knokler måske 70-80 timer om ugen, og de dygtiggør sig, når de så ikke er på arbejde. Det er også det, man skal være villig til, hvis man vil helt op på toppen. Jeg kunne aldrig finde på at sige, at det er der ikke nogen kvinder der er, for der er også kvinder, der er villige til at være i den gruppe. Hvis vi kigger på det empirisk, er den gruppe af kvinder, der vil det, bare mindre end gruppen af mænd, og derfor vil der også være en større pulje af mænd at tage fra til de her bestyrelsesposter og de her ledelsesposter. Det er ikke udtryk for en systemisk diskrimination, det er et udtryk for, at der naturligt er forskel på mænd og kvinder, og det er jeg personligt rigtig glad for der er.

Kl. 18:54

Anden næstformand (Jeppe Søe):

Tak til ordføreren. Der er ingen korte bemærkninger. Så er det ordføreren for forslagsstillerne, fru Sólbjørg Jakobsen fra Liberal Alliance.

Kl. 18:54

(Ordfører for forslagsstillerne)

Sólbjørg Jakobsen (LA):

Tak for det, og tak for debatten her i salen og modtagelsen af forslaget. Det glæder mig helt utrolig meget at høre, at en samlet højrefløj er for at afskaffe den her lovgivning; jeg skal i øvrigt hilse fra fru Mai Mercado, som gav mig et opkald lige før behandlingen – hun nåede det ikke, men Konservative bakker fuldt ud op om beslutningsforslaget.

Desværre er det ikke nok med højrefløjen, som tallene står lige nu. Det ærgrer mig rigtig meget. Jeg vil lige igen læse op, hvad en tidligere ordfører for Venstre har sagt:

»... Venstre vil det samme, som vi hele tiden har villet. Vi har ikke lovet en masse, som vi alligevel er løbet fra. Vi mente noget før valget, vi mente det samme under valget, og vi mener det samme i dag – et år efter.«

Herefter kritiserer man så regeringen for at ændre mening, og nu har man gjort det samme selv. Jeg håber, at man kan ændre mening igen og forhåbentlig vende tilbage til blå blok.

Der er ingen tvivl om, at ligestillingsområdet betyder rigtig meget for mange, og at der er mange følelser involveret. Jeg er faktisk heller ikke i tvivl om, at uanset hvilket parti man kommer fra, ønsker man, at der er gode forudsætninger for alle danskere, uanset om det er mænd eller kvinder.

I Liberal Alliance og på resten af højrefløjen mener vi dog ikke, at måltal gør en forskel. Vi mener ikke, at det er vejen frem, og vi mener ikke, at det er berettiget. Men det vil ikke sige, at man ikke kan kigge på, hvorfor der er så mange kønnede udfordringer. Det har vi også skrevet i vores forslag, nemlig at det bør »undersøges, om mænd og kvinder reelt har de samme muligheder for at komme i betragtning«.

Den største årsag til, at jeg har sat det ind, er faktisk, at jeg ville elske at få mere dokumentation, der beviste, hvor forskellige vi er. For det ved jeg det ville vise, og jeg ville elske, at jeg havde endnu mere dokumentation, der viste, at kvinder og mænd prioriterer forskelligt. Og det gør absolut ingenting. Det gør absolut ingenting, så længe vi har et samfund, hvor vi kan træffe vores egne valg og selv vælge, hvilket liv vi vil leve, og ikke lader os hindre af, hvad for et køn vi er født som.

Det kan godt være, at du, hvis du er kvinde eller mand eller har nogle andre særheder eller specifikke kendetegn, bliver mødt anderledes af verden, end andre bliver. Det synes jeg også sagtens vi kan stole på at folk fint kan håndtere, og det skal ikke være det, der gør, at vi bruger sådan noget vrøvl som måltal – og vi ved jo, hvordan det er gået andre steder: Kvoterne kommer lige efter. EU er også i gang der.

Det er dejligt, at vi har en højrefløj, der står sammen om, at vi siger stop. Selvfølgelig skal vi ikke forskelsbehandle nogen på baggrund af køn, men det her ekstreme værktøj for at opnå resultatlighed bakker vi ikke op om. Tak for behandlingen.

Kl. 18:57

Anden næstformand (Jeppe Søe):

Der er en kommentar fra hr. Mikkel Bjørn, Dansk Folkeparti.

Kl. 18:57

Mikkel Bjørn (DF):

Jeg ville egentlig bare takke ordføreren for et rigtig glimrende forslag. Nu luftede jeg jo selv idéen i min ordførertale om muligvis en kommission, der simpelt hen skulle undersøge og afdække, hvad de bagvedliggende faktorer og årsager egentlig er til, at mænd og kvinder ender ud på forskellige lønniveauer, og at der også er en skævhed i fordelingen af eksempelvis bestyrelsesposter i vores virksomheder – om det eksempelvis skyldes personlige prioriteter, valg og ambitioner, som gennemsnitligt er forskellige for mænd og kvinder. Var det en idé, som Liberal Alliance kunne bakke op om?

Kl. 18:58

Anden næstformand (Jeppe Søe):

Ordføreren.

Kl. 18:58

Sólbjørg Jakobsen (LA):

Tak for spørgsmålet. Der er rigtig mange, der forsker i de forskelle, der er mellem mænd og kvinder. Typisk er det med hensigt på at få fremstillet et bestemt svar, synes jeg. Man leder efter, at det skal skyldes noget bestemt, og jeg synes tit, det skal komme til, at det er synd for os kvinder. Det har jeg det sådan lidt svært med.

At lave flere kommissioner skal vi vel nok være lidt påpasselige med lige for tiden, for der er nok snart ikke flere djøf'ere til rådighed. Men jeg synes, det ville være interessant. Hver gang jeg hører, at der er lige så mange kvinder, der har lederambitioner, som der er mænd, synes jeg, det kunne være interessant at kigge på det – kigge på nogle etablerede voksne mennesker, der har stiftet familie, og lave nogle undersøgelser af, hvor mange af dem der føler sig undertrykt af normerne eller strukturerne, og hvor mange af dem der ikke har ambitioner om at arbejde mere end 80 timer. For jeg vil ikke kun høre, om der er nogen, der har ambitioner om at blive leder. Jeg vil gerne høre, om de har ambitionerne til det, om de har kvalifikationerne til det, og om de har et ønske om at lægge det arbejde i det, der skal til.

Kl. 18:59

Anden næstformand (Jeppe Søe):

Spørgeren.

Kl. 18:59

Mikkel Bjørn (DF):

Jeg er fuldstændig enig med ordføreren, og jeg må indrømme, at jeg også rystede på hovedet, da jeg hørte den her fremstilling af, at der er lige så mange kvinder, der har ambitioner om at være ledere, som mænd. Altså, det at have en ambition om at ville være leder er jo ikke bare sådan en overskrift. Det betyder jo, at man er villig til at lægge x antal hundrede timer om ugen, eksempelvis på at komme i en bestyrelse eller blive virksomhedsleder eller noget andet, og der er det bare, at vi gennemsnitligt set ser nogle forskelle på mænd og kvinder. Så jeg er helt enig med ordføreren på det område.

Kl. 18:59

Anden næstformand (Jeppe Søe):

Ordføreren.

Kl. 18:59

Sólbjørg Jakobsen (LA):

Lige præcis, og det er især i forhold til de undersøgelser, der laves. Der kan vi f.eks. se sidste år, at fagbevægelsen stod sammen om at sige, at kvinder lige så godt kan holde fri i over 1 måned om året, fordi vi tjener 13,5 pct. mindre end mænd. De mangler så lige at sige, at det kun var knap 2 pct., der ikke var forklaret. Resten skyldtes forskellige valg. Så jeg synes, det er en offergørelse af kvinder, og jeg bryder mig ikke om det.

Kl. 19:00

Anden næstformand (Jeppe Søe):

Hr. Lars Boje Mathiesen.

Kl. 19:00

Lars Boje Mathiesen (UFG):

De sidste 2 pct. er heller ikke udtryk for kønsdiskrimination; de kan bare ikke dokumenteres på samme måde, kan man sige.

Jeg vil sige, at jeg ikke er den store fan af flere kommissioner, må jeg erkende. Jeg synes, at vi har rigeligt, og den her regering sætter vel rekord i det. Jeg kunne godt tænke mig at spørge lidt ind til den her opfattelse af, som ordføreren siger, at der ikke er evidens for det. For det mener jeg faktisk at der er. Hvis man kigger ind i den psykologiske verden, ligger der fra vel omkring de sidste 50 år rigtig, rigtig meget kønsempiri, som viser, at der er den her forskel på mænd og kvinder, og at vi træffer valg ud fra det. Så jeg er lidt i tvivl om, hvad det er. Er det, fordi det skal være en antropologisk undersøgelse? Er det en anden form for empiri, man søger? Jeg synes faktisk, at der ligger rigtig meget empiri.

Kl. 19:01

Anden næstformand (Jeppe Søe):

Ordføreren.

Kl. 19:01

Sólbjørg Jakobsen (LA):

Der er rigtig meget empiri, i forhold til hvordan forskellen er overordnet på mænd og kvinder, og det er også spændende læsning. Og det burde også være oplysende nok til at kunne forklare, at der er mange forskelle. Det, som jeg synes kunne være interessant, er at lave en grundigere undersøgelse i Danmark for rent statistisk at få tal, simpelt hen fordi jeg er sikker på, at det vil bekræfte, hvad vi har sagt hele dagen fra højrefløjen – altså at mænd og kvinder træffer forskellige valg, fordi vi er forskellige. Og rent statistisk kan vi også se, at antallet af dem, der har, hvad der skal til, og er villige til at gøre det, der skal til, stemmer overens forholdsmæssigt. Det tror jeg at det vil gøre.

Kl. 19:01

Anden næstformand (Jeppe Søe):

Spørgeren.

Kl. 19:01

Lars Boje Mathiesen (UFG):

Ah, okay, altså, det er mere en form for spørgeundersøgelse. Nu er der flere, der har henvist til den undersøgelse fra Deloitte og Kraka, for det er jo også en spørgeundersøgelse, som ganske rigtigt viser, at der er mange kvinder, som har ambitionen om at være ledere under uddannelse, men at det forandrer sig, når de så kommer ind på arbejdsmarkedet. Det er også det, som den 8-sidersrapport med, jeg tror, det er omkring 1.400 respondenter, som man har spurgt, siger. Så er det det, man ønsker, altså en lidt større spørgeundersøgelse omkring de aspekter?

Kl. 19:02

Anden næstformand (Jeppe Søe):

Ordføreren.

Kl. 19:02

Sólbjørg Jakobsen (LA):

Lige præcis. Hvordan ser det ud, når du er etableret og er kommet derop? Det er ikke kun, om du har ambitionerne, men også, om du er villig til at lægge det, der skal til, og er villig til at prioritere det andet fra, som man så ikke kan. Så tror jeg, at man ville få et andet resultat, end man indledningsvis har.

Kl. 19:02

Anden næstformand (Jeppe Søe):

Der er ikke flere, der har bedt om ordet. Tak til ordføreren.

Forhandlingen er sluttet.

Jeg foreslår, at forslaget til folketingsbeslutning henvises til Ligestillingsudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 19:02

Meddelelser fra formanden

Anden næstformand (Jeppe Søe):

Der er ikke mere at foretage i dette møde. Tak for ordene, og tak til baglandet, der kigger med derhjemme.

Folketingets næste møde afholdes i morgen, torsdag den 20. april, kl. 10.00.

Jeg henviser til den dagsorden, der er på Folketingets hjemmeside.

Mødet er hævet. (Kl. 19:03).


48. møde

Torsdag den 20. april 2023 kl. 10.00

Dagsorden

1) 3. behandling af lovforslag nr. L 56:

Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling).

Af indenrigs- og sundhedsministeren (Sophie Løhde).

(Fremsættelse 15.03.2023. 1. behandling 21.03.2023. Betænkning 13.04.2023. 2. behandling 18.04.2023).

2) 3. behandling af lovforslag nr. L 47:

Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold).



Af miljøministeren (Magnus Heunicke).

(Fremsættelse 09.02.2023. 1. behandling 21.02.2023. Betænkning 22.03.2023. 2. behandling 13.04.2023).

3) 3. behandling af lovforslag nr. L 51:

Forslag til lov om administration af den fælles landbrugspolitik m.v. 

Af ministeren for fødevarer, landbrug og fiskeri (Jacob Jensen).

(Fremsættelse 22.02.2023. 1. behandling 28.02.2023. Betænkning 29.03.2023. 2. behandling 18.04.2023. Lovforslaget optrykt efter 2. behandling).

4) 3. behandling af lovforslag nr. L 21:

Forslag til lov om adgang til anlæggelse af gruppesøgsmål til beskyttelse af forbrugernes kollektive interesser.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.03.2023. 2. behandling 18.04.2023. Lovforslaget optrykt efter 2. behandling).

5) 3. behandling af lovforslag nr. L 37:

Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af power-to-x-aftalen af 15. marts 2022).

Af klima-, energi- og forsyningsministeren (Lars Aagaard).

(Fremsættelse 08.02.2023. 1. behandling 23.02.2023. Betænkning 13.04.2023. 2. behandling 18.04.2023. Lovforslaget optrykt efter 2. behandling).

6) 3. behandling af lovforslag nr. L 49:

Forslag til lov om ændring af kriminallov for Grønland, retsplejelov for Grønland og forskellige andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland). 

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 12.04.2023. 2. behandling 18.04.2023. Lovforslaget optrykt efter 2. behandling).

7) 1. behandling af lovforslag nr. L 96:

Forslag til lov om Kulturens Analyseinstitut.

Af kulturministeren (Jakob Engel-Schmidt).

(Fremsættelse 29.03.2023).

8) 1. behandling af lovforslag nr. L 97:

Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger).

Af kulturministeren (Jakob Engel-Schmidt).

(Fremsættelse 29.03.2023).

9) 1. behandling af lovforslag nr. L 73:

Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger).

Af skatteministeren (Jeppe Bruus).

(Fremsættelse 29.03.2023).

10) 1. behandling af lovforslag nr. L 74:

Forslag til lov om vejafgift.

Af skatteministeren (Jeppe Bruus).

(Fremsættelse 29.03.2023).

11) 1. behandling af beslutningsforslag nr. B 47:

Forslag til folketingsbeslutning om forebyggelse af spilafhængighed.

Af Carl Valentin (SF) og Sigurd Agersnap (SF).

(Fremsættelse 01.03.2023).

12) 1. behandling af beslutningsforslag nr. B 35:

Forslag til folketingsbeslutning om at fjerne muligheden for at dispensere fra dyrevelfærdsloven i naturnationalparkerne.

Af Pia Kjærsgaard (DF) m.fl.

(Fremsættelse 21.02.2023).

Kl. 10:00

Meddelelser fra formanden

Anden næstformand (Jeppe Søe):

Mødet er åbnet.

Der er i dag følgende meddelelse:

Fra medlem af Folketinget Victoria Velasquez (EL), der har orlov, har jeg modtaget meddelelse om, at hun fra og med den 21. april 2023 atter kan give møde i Folketinget.

Reza Javids (EL) hverv som midlertidigt medlem af Folketinget ophører derfor fra nævnte dato at regne.

Der er følgende anmeldelser:

Mikkel Bjørn (DF) og Morten Messerschmidt (DF):

Forespørgsel nr. F 11 (Er regeringen enig i, at Facebooks omsiggribende censur af (især) indvandringskritiske brugere er et demokratisk og samfundsmæssigt problem, og vil regeringen tage dette op ved førstkommende europæiske topmøde med henblik på at igangsætte en international indsats for at få Facebook til at respektere den grundlæggende ytringsfrihed?).

Titlen på den anmeldte sag vil fremgå af www.folketingstidende.dk (jf. ovenfor).

Statsministeren (Mette Frederiksen) har meddelt mig, at hun ønsker i henhold til forretningsordenens § 19, stk. 4, at give Folketinget en skriftlig

Redegørelse om rigsfællesskabet 2023.

(Redegørelse nr. R 11).

Redegørelsen vil komme til forhandling fredag den 12. maj 2023.

Redegørelsen vil fremgå af folketingstidende.dk.

Medlemmer af Folketinget Peter Kofod (DF) m.fl. har meddelt, at de ønsker at tage forespørgsel nr. F 6 om forbedrede muligheder for at opklare og bekæmpe kriminalitet til justitsministeren tilbage.

Forespørgslen er hermed bortfaldet.

Det første punkt på dagsordenen er:

1) 3. behandling af lovforslag nr. L 56:

Forslag til lov om ændring af sundhedsloven. (Udvidelse af fristen for retten til udvidet frit sygehusvalg i forbindelse med somatisk behandling).

Af indenrigs- og sundhedsministeren (Sophie Løhde).

(Fremsættelse 15.03.2023. 1. behandling 21.03.2023. Betænkning 13.04.2023. 2. behandling 18.04.2023).

Kl. 10:01

Forhandling

Anden næstformand (Jeppe Søe):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 77 (S, V, M, SF, EL, RV og ALT), imod stemte 26 (DD, LA, KF, DF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 47:

Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold).



Af miljøministeren (Magnus Heunicke).

(Fremsættelse 09.02.2023. 1. behandling 21.02.2023. Betænkning 22.03.2023. 2. behandling 13.04.2023).

Kl. 10:02

Forhandling

Anden næstformand (Jeppe Søe):

Der er ikke stillet ændringsforslag. Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 104 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 51:

Forslag til lov om administration af den fælles landbrugspolitik m.v. 

Af ministeren for fødevarer, landbrug og fiskeri (Jacob Jensen).

(Fremsættelse 22.02.2023. 1. behandling 28.02.2023. Betænkning 29.03.2023. 2. behandling 18.04.2023. Lovforslaget optrykt efter 2. behandling).

Kl. 10:03

Forhandling

Anden næstformand (Jeppe Søe):

Der er ikke stillet ændringsforslag. Ønsker nogen at udtale sig?

Det gør fru Franciska Rosenkilde fra Alternativet.

Kl. 10:03

(Ordfører)

Franciska Rosenkilde (ALT):

Tak for det, formand. Alternativet stemmer gult til L 51. Det gør vi, da det er et eksempel på lovgivning, som har en kompleksitetsgrad, der er så høj, at det er noget nær umuligt at overskue konsekvenserne. Det er ingen hemmelighed, at Alternativet ikke bakker op om den eksisterende landbrugspolitik. Vi mener, at vi fra Folketingets side burde være langt mere ambitiøse både med hensyn til landbrugets bidrag til at løse udfordringerne med klimaforandringerne, til at løse udfordringerne med vores vandmiljø og med miljøet generelt og til at løse de udfordringer med naturen, som er enorme. Vi er et af de lande i Europa, der har den dårligste natur og mindst af den. En af de væsentlige årsager er, at vi har så enormt meget landbrug. 60 pct. af det danske areal er opdyrket, og 90 pct. af det anvendes som en del af den animalske landbrugsproduktion primært til at dyrke foder til dyr.

Et af de værktøjer, som vi i Alternativet mener vi burde bruge langt mere progressivt, end vi gør, er landbrugsstøtten fra EU. Vi mener, at den i meget højere grad burde understøtte indsatser, der sigter mod at skabe et mere bæredygtigt landbrug – et landbrug, hvor naturen tænkes langt mere ind, et landbrug, der ikke slider så hårdt på miljøet og på vores drikkevand, et landbrug, hvor dyrene behandles bedre. Vi anerkender intentionen i forslaget om en regelforenkling og et lavere bureaukratisk lag på landbrugsområdet, men vi er desværre ikke rigtig overbeviste. Tak for ordet.

Kl. 10:05

Anden næstformand (Jeppe Søe):

Ordføreren skal lige blive stående, for der er en kort bemærkning, så det ville være smart, hvis du var der. Den er fra hr. Rasmus Jarlov fra Det Konservative Folkeparti.

Kl. 10:05

Rasmus Jarlov (KF):

»Vi stemmer imod, fordi det er så komplekst, at vi ikke kan overskue, hvad det er, vi stemmer om«. Jeg vil bare sige: Hvor er det godt sagt. Der er hundredvis af gange i løbet af en uge, hvor folketingsmedlemmer sidder og stemmer om noget, som de ikke aner hvad går ud på. Det er faktisk første gang nogen sinde, jeg har hørt nogen indrømme, at de ikke forstår det, og at de derfor af den grund stemmer imod. Det vil jeg bare gerne anerkende. Det syntes jeg er utrolig godt, og flere burde gøre det.

Kl. 10:05

Anden næstformand (Jeppe Søe):

Ordføreren.

Kl. 10:05

Franciska Rosenkilde (ALT):

Tak for det. Vi stemmer nu gult, men tak for det anyway. Jeg vil give ordføreren ret i, at det ikke er til at se, hvad konsekvensen af det her lovforslag rent faktisk er. Så tak for det.

Kl. 10:05

Anden næstformand (Jeppe Søe):

Der er ikke yderligere, så tak til ordføreren. Ønsker flere at udtale sig?

Da det ikke er tilfældet, går vi til afstemning.

Kl. 10:06

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 96 (S, V, M, SF, DD, LA, KF, EL, RV, DF og NB), imod stemte 0, hverken for eller imod stemte 4 (ALT).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 21:

Forslag til lov om adgang til anlæggelse af gruppesøgsmål til beskyttelse af forbrugernes kollektive interesser.

Af erhvervsministeren (Morten Bødskov).

(Fremsættelse 25.01.2023. 1. behandling 31.01.2023. Betænkning 23.03.2023. 2. behandling 18.04.2023. Lovforslaget optrykt efter 2. behandling).

Kl. 10:06

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:06

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen slutter.

For stemte 104 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 37:

Forslag til lov om ændring af lov om elforsyning og lov om afgift af elektricitet. (Implementering af forskellige aftaler om grøn omstilling, herunder dele af power-to-x-aftalen af 15. marts 2022).

Af klima-, energi- og forsyningsministeren (Lars Aagaard).

(Fremsættelse 08.02.2023. 1. behandling 23.02.2023. Betænkning 13.04.2023. 2. behandling 18.04.2023. Lovforslaget optrykt efter 2. behandling).

Kl. 10:07

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig? Det gør fru Theresa Scavenius fra Alternativet. Værsgo.

Kl. 10:07

(Ordfører)

Theresa Scavenius (ALT):

Vi vil blot nævne, at en del af den her aftale også var at tage hånd om energifællesskabernes mulighed for at deltage i den grønne omstilling, og vi er meget utilfredse med, at den del ikke er med i den her omgang. Det er selvfølgelig noget af det, der er rigtig vigtigt, for hvis vi skal have en folkelig forankring for den grønne omstilling, skal energifællesskaberne have bedre vilkår, og det er selvfølgelig noget af det, vi vil arbejde videre for, også inden for den her aftales rammer.

Kl. 10:08

Anden næstformand (Jeppe Søe):

Der er ingen kommentarer. Tak til ordføreren.

Ønsker flere at udtale sig?

Da det ikke er tilfældet, går vi til afstemning.

Kl. 10:08

Afstemning

Anden næstformand (Jeppe Søe):

Der stemmes om lovforslagets endelige vedtagelse. Vi stemmer.

Afstemningen er afsluttet.

For stemte 103 (S, V, M, SF, DD, LA, KF, EL, RV, DF og ALT), imod stemte 1 (NB), hverken for eller imod stemte 0.

Lovforslaget vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 49:

Forslag til lov om ændring af kriminallov for Grønland, retsplejelov for Grønland og forskellige andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland). 

Af justitsministeren (Peter Hummelgaard).

(Fremsættelse 22.02.2023. 1. behandling 28.02.2023. Betænkning 12.04.2023. 2. behandling 18.04.2023. Lovforslaget optrykt efter 2. behandling).

Kl. 10:08

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:09

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 104 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

7) 1. behandling af lovforslag nr. L 96:

Forslag til lov om Kulturens Analyseinstitut.

Af kulturministeren (Jakob Engel-Schmidt).

(Fremsættelse 29.03.2023).

Kl. 10:09

Forhandling

Anden næstformand (Jeppe Søe):

Forhandlingen er åbnet. Første ordfører på talerstolen er hr. Mogens Jensen fra Socialdemokratiet.

Kl. 10:09

(Ordfører)

Mogens Jensen (S):

Tak for det, formand. I dag skal vi behandle det lovforslag, som endeligt stadfæster Kulturens Analyseinstitut, som jo er etableret via et aktstykke på finansloven og dermed allerede er i fuld funktion.

Det er et vigtigt lovforslag, for det er afgørende både for kulturen og kulturlivets udvikling, kvaliteten og de aktører, som arbejder med kunst og kultur, at vi løbende får opsamlet ny viden og også samler op på kulturen og kunstens forhold og rolle i samfundet. Kun på den måde er det muligt at udvikle ny viden, skabe ny udvikling og også over tid sikre, at vi er på rette spor i forhold til også de kulturpolitiske ønsker, vi har til udvikling af kunst og kultur i Danmark.

Det er selvfølgelig også afgørende for de forskellige aktører i kulturlivet, at de har en mulighed for at få analyser og viden, som kan kvalificere deres arbejde, og det er også derfor, at et analyseinstitut for kulturen  har været efterlyst fra rigtig mange sider meget længe, og nu kommer altså også loven, der rammesætter det. Det er netop det, loven handler om: at sætte rammer og regler for analyseinstituttet. Det bliver jo etableret som et uafhængigt institut, som har til formål netop at skabe overblik over og indsigt på kunst- og kulturområdet.

Lovforslaget rummer selvfølgelig også, hvilke opgaver instituttet skal varetage, og her er det centrale jo at opsamle viden og drive evidensbaserede undersøgelser og analyser om kunsten og kulturens tilstand, aktuelle udfordringer for kunst- og kulturområdet, mulige potentialer og altså også prøve at følge udviklingen over tid både i et lokalt, nationalt og internationalt perspektiv. Man skal selvfølgelig også på instituttet formidle den viden, som man indsamler og udvikler, med sigte på at inspirere og vidensdele og også fremme samarbejdet internt i kunst- og kulturlivet.

Der er selvfølgelig også i lovforslaget bestemmelser for instituttets rammer og økonomi, herunder at staten yder et driftstilskud til instituttets drift. Endelig fastsætter loven også instituttets ledelsesstruktur. Man får en bestyrelse med ni medlemmer, som udpeges af kulturministeren. De skal have særlig indsigt i kulturlivet, men også have en bredde af kompetencer, bl.a. inden for økonomi og dansk og international kulturpolitik, og også have psykologisk, sociologisk og statistisk viden. Bestyrelsen beskikker og udpeger selvfølgelig lederen af instituttet – det er allerede sket – og så skal man etablere et rådgivende panel med et bredt udpluk af repræsentanter fra kunst- og kulturlivet.

Fra Socialdemokratiets side har vi også arbejdet for det her længe. Så vi er glade for, at vi nu endelig med det her lovforslag kan rammesætte instituttets arbejde endeligt. Det er afgørende for at udvikle kunst- og kulturområdet, at vi får ny viden, indsamler ny viden og opsamler eksisterende viden i forhold til kulturens udvikling, udfordringer og potentialer. Så vi har store forventninger til instituttets virke og ser frem til at blive meget klogere på kulturlivets forhold og udvikling i de kommende år. Vi støtter lovforslaget.

Kl. 10:13

Anden næstformand (Jeppe Søe):

Tak for talen. Der er et par enkelte kommentarer. Den første er fra fru Katrine Daugaard fra Liberal Alliance.

Kl. 10:13

Katrine Daugaard (LA):

Der er ansat over 40.000 flere offentligt ansatte under regeringen  Mette Frederiksen, og 10.000 af dem er bureaukrater. Nu skal vi så ansætte endnu flere. Er det bare S' målsætning, at staten skal vokse med flere og flere bureaukrater?

Kl. 10:14

Anden næstformand (Jeppe Søe):

Ordføreren.

Kl. 10:14

Mogens Jensen (S):

Det er det på ingen måde, overhovedet. Jeg vil også sige, at hvis man opfatter kulturinstituttet, som jo er en uafhængig institution, som noget statsligt med bureaukrater, så mener jeg, det er helt forkert. De mennesker, der bliver ansat på kulturinstituttet, har til formål at hjælpe lige præcis de aktører, der er i kulturlivet, til at forbedre deres indsats, deres produkter og produktioner over for borgerne. Så for mig at se er det her jo en investering i at sikre et bedre og stærkere kunst- og kulturliv til gavn for danskerne.

Kl. 10:15

Anden næstformand (Jeppe Søe):

Den næste spørger er hr. Søren Søndergaard fra Enhedslisten.

Kl. 10:15

Søren Søndergaard (EL):

For det første vil jeg godt ønske hr. Mogens Jensen tillykke med det her forslag, fordi hr. Mogens Jensen jo har været en af dem, som også virkelig har kæmpet for det her i mange år. Og det er jo noget, som vil være med til at styrke kulturlivet og skabe mere omsætning og sælge flere billetter og gøre flere glade for at komme til kulturarrangementer. Så derfor er det jo virkelig en god dag.

Jeg kan alligevel ikke dy mig for at stille et enkelt spørgsmål. I forhold til den aftale, vi indgik sidste år, er bestyrelsen udvidet fra 7 til 9 medlemmer. Det har jeg ikke noget problem med – det var faktisk oppe under forhandlingerne. Men dengang var det meget vigtigt, at det blev 7 – nu er det så 9. Hvad er hr. Mogens Jensens argument for, at man har lavet den udvidelse, og er der sket noget, siden man ikke var så glad for det for et år siden?

Kl. 10:15

Anden næstformand (Jeppe Søe):

Ordføreren.

Kl. 10:15

Mogens Jensen (S):

Der er sket det, at vi har fået en ny regering, og der har man i forbindelse med det her lovforslag haft forskellige ønsker til, hvordan det skulle se ud. Og der er vi landet på, at vi synes, det er godt med 9 bestyrelsesmedlemmer i stedet for 7. Så længere er den forklaring sådan set ikke. Og når det kommer til stykket, handler det jo også om, at vi får mennesker med god indsigt og gode kompetencer og i øvrigt engagement til at drive det instituts arbejde videre.

Kl. 10:16

Anden næstformand (Jeppe Søe):

Spørgeren? Så kan jeg sige tak til ordføreren. Den næste ordfører på talerstolen er hr. Kim Valentin fra Venstre.

Kl. 10:16

(Ordfører)

Kim Valentin (V):

Tak til formanden. Venstre har med sine over 150 år længe været et kulturbærende parti og et kulturbevidst parti. Kulturen er nemlig en væsentlig brik i vores alles dannelse. Det er derfor også vigtigt, at kulturområdet hele tiden bringes til debat, så det kan blive til en endnu bedre udgave, end det er i dag. Det her lovforslag er et konkret eksempel på det. Et kulturbetonet analyseinstitut har længe været efterspurgt, nemlig i kunst- og kulturlivet, og Venstre er dermed utrolig glade for, at der i fremtiden vil være et sådant nødvendigt institut.

Formålet med forslaget er som bekendt, at der skal fastsættes en række regler og bestemmelser for Kulturens Analyseinstitut, herunder bestemmelser for instituttets formål, opgaveportefølje, økonomiske og administrative rammer, men også bestemmelser for bestyrelsen og etableringen af et rådgivende panel og netværk. Hvorfor er dette relevant? kan man nok spørge. Det er det, fordi mange aktører og fonde inden for kunst- og kulturområdet længe har efterspurgt, at netop sådan et kulturbetonet institut blev oprettet. Denne efterspørgsel skal og bør vi efterleve. For Venstre er det nemlig vigtigt, at kulturen prioriteres, at civilsamfundet prioriteres. Kulturen skal prioriteres, civilsamfundet skal prioriteres, fordi dens mange facetter bidrager til dannelsen af os alle, unge såvel som ældre.

Ligesom andre institutter bliver det Kulturens Analyseinstituts opgave bl.a. at sammenfatte, bearbejde og formidle den aktuelle kunstneriske og kulturelle forskning. På sigt skal instituttet også selv bidrage til denne forskning ved at foretage analyser og forskningsundersøgelser inden for kulturområdet. Det skal bidrage til at uddanne bedst muligt, men også for at udvide den enkeltes kunstneriske og kulturelle horisont. Derfor fastsættes der også et årligt tilskud til instituttet, som både forpligtende skal gå til den daglige drift, men også til finansiering af analyser og udregninger på kulturområdet. Det er vigtigt for Venstre, at de personer, som varetager den daglige ledelse, har den rette kompetenceprofil, og at de ikke bare er arbitrært valgt. Bestyrelsesmedlemmerne skal nemlig vælges på baggrund af deres faglige integritet og deres indsigt i henholdsvis kunsten og kulturen.

Som det fremgår af lovforslaget, skal bestyrelsens ni medlemmer, inklusive formanden, udpeges af kulturministeren. Den ene halvdel beskikkes for en 4-årig periode, mens den anden halvdel beskikkes hvert andet år. Dette sikrer både en kontinuitet og den aktuelle faglige integritet. Når bestyrelsen er sammensat, har den til opgave at facilitere den daglige drift, men også at sikre etableringen af et rådgivende panel. Panelet skal derfor bestå af forskellige repræsentanter fra kulturområdet. Aktualiteten inden for området kommer dermed i højsædet. Dette er vigtigt for Venstre.

Venstre var ikke en del af aftalen »Grundlag for Kulturens Analyseinstitut«, som blev forhandlet på finansloven 2022. Dette skyldes simpelt hen, at Venstre ikke var en del af finanslovsaftalen for 2022. Men Venstre har aldrig været imod oprettelsen af instituttet. Coronanedlukningen viste os, hvor vigtigt det danske kulturliv er for vores dannelse, forståelse og kulturelle horisont. Derfor er Venstre positivt stemt over for lovforslaget. Det vil tilvejebringe et endnu større fokus på kunsten og kulturen. Det er både vigtigt for danskernes trivsel, men også for en række aktører i kulturlivet.

Jeg kan derfor på vegne af Venstres folketingsgruppe meddele, at Venstre naturligvis støtter lovforslaget, og at vi ser frem til den kommende udvalgsbehandling.

Kl. 10:21

Anden næstformand (Jeppe Søe):

Fru Katrine Daugaard, Liberal Alliance.

Kl. 10:21

Katrine Daugaard (LA):

Jeg kan jo høre på både hr. Mogens Jensen og hr. Kim Valentin, at det her analyseinstitut skal finde mere eller mindre fiktive dynamiske effekter, som alle sammen skal bruges til at begrunde større offentlige udgifter. Er det virkelig Venstres politik, at vi skal øge udgifterne?

Kl. 10:22

Anden næstformand (Jeppe Søe):

Ordføreren.

Kl. 10:22

Kim Valentin (V):

Med det her forslag – og jeg synes faktisk, at jeg sagde det lidt i min tale – ønsker vi sådan set at styrke civilsamfundet, altså kunst og kultur, og det gør vi ved at lave et analyseinstitut. I stedet for at der er mange forskellige, der løber rundt og laver små analyser her og der og i virkeligheden ikke kommer til bunds i noget, så vil det her analyseinstitut kunne samle opgaver og gøre det meget nemmere for civilsamfundet at fungere på en god og optimal måde gavn for samfundet.

Kl. 10:22

Anden næstformand (Jeppe Søe):

Spørgeren.

Kl. 10:22

Katrine Daugaard (LA):

Men vi ser jo på en lang række andre områder, at man ansætter en masse bureaukrater, uden at borgerne derude faktisk kan mærke, at tingene bliver meget bedre af det. Hvorfor skulle det være anderledes på det her område?

Kl. 10:23

Anden næstformand (Jeppe Søe):

Ordføreren.

Kl. 10:23

Kim Valentin (V):

Det første, ordføreren siger, er jeg faktisk ikke enig i, og jeg synes heller ikke, at ordføreren kommer med en forklaring på, hvad det egentlig er, der ikke fungerer. Det er da rigtigt, at det her er et led, som man lægger til, men det er jo, for at de andre ikke skal beskæftige sig med noget, som de i virkeligheden ikke har råd til at beskæftige sig med. Altså, alle de her små kulturinstitutioner rundtomkring skal have lov til at kunne trække på nogle centrale vidensressourcer, og dem får vi med Kulturens Analyseinstitut.

Kl. 10:23

Anden næstformand (Jeppe Søe):

Tak til ordføreren. Den næste ordfører på talerstolen er hr. Henrik Frandsen fra Moderaterne.

Kl. 10:23

(Ordfører)

Henrik Frandsen (M):

Tak for ordet, formand. Jeg ligner jo ikke den sædvanlige kulturordfører for Moderaterne, men jeg er vikar i dag for vores kulturordfører, skal jeg sige. Tak til kulturministeren for at fremsætte det her lovforslag. Med afsæt i evidens og forskningsbaserede undersøgelser vil Kulturens Analyseinstitut kunne understøtte mere viden om kulturbranchens forhold og kulturens betydning for borgernes trivsel. Det ser vi meget positivt på i Moderaterne, og det gør vi især i lyset af de trivselsmæssige vanskeligheder, som vi oplever på rigtig mange områder i samfundet i dag. Der kan kulturen virkelig spille ind med noget positivt. Jeg skal ikke gøre det længere, jeg skal ikke gentage, hvad mine forgængere på talerstolen har sagt. Jeg skal blot sige fra Moderaternes kulturordfører, at han glæder sig meget til den videre behandling af lovforslaget i udvalget.

Kl. 10:24

Anden næstformand (Jeppe Søe):

Tak til ordføreren. Den næste ordfører er fru Charlotte Broman Mølbæk fra Socialistisk Folkeparti.

Kl. 10:25

(Ordfører)

Charlotte Broman Mølbæk (SF):

Tak for ordet, formand. »Det er utroligt, hvad et menneske kan udholde, blot det føler, at der er en mening med modgangen eller lidelsen«, og Søren Kierkegaard havde ret. Vi har længe vidst, at kulturen i Danmark har brug for en opprioritering. Vi har brug for indsigt, overblik og mere viden fra aktørerne på kulturområdet – et rum, der skaber overblik og indsigt, og som fremmer formidling og dialog i kulturdebatten. Der har længe huseret en debat, i forhold til om vi skulle have Kulturens Analyseinstitut, men særlig under corona så vi at der var store udfordringer, når det gælder en samlet viden om kunsten og kulturen i Danmark. Der manglede et overblik over de mange forskellige sammensætninger af kulturtilbud og kunstneriske aktiviteter i en branche, som på mange måder kreativt har indrettet sig i det samfund, der var, men som totalt forandrede sig, da corona medførte, at vi måtte være mindre sammen. Fra den ene dag til den anden forsvandt muligheden for at udøve kunsten samt at tjene penge, og vi var alvorligt udfordret af, at mange vigtige kunstnere og kulturaktører måtte give op og forsvinde. Bekymringen var foruroligende, og den viden, vi skulle bruge for at holde hånden under de mange vigtige kulturtilbud, var mangelfuld.

Det er ikke på grund af corona, at vi skal have Kulturens Analyseinstitut, men corona understregede i den grad vigtigheden af det. Med viden kan vi bidrage til, at udviklingen af kulturpolitikken bliver mere præcis ved analyse, data og evaluering. Det kommer både kulturen, politikken og refleksionen til gode og i sidste ende alle borgerne derude. Kulturens Analyseinstitut skal skabe opmærksomhed på og indsigt i sammenhængen mellem kunst, kultur og samfund, både ud fra et lokalt og nationalt, men også et internationalt perspektiv, og bidrage til den kulturpolitiske debat og skabe overblik over kulturen. Analyseinstituttet skal hjælpe med at vurdere rækkevidden af kulturpolitiske initiativer og gennemføre uafhængige udredninger, analyser, undersøgelser og evalueringer af betydningen for kunstens og kulturens udvikling, ligesom det skal give kunstens og kulturlivets aktører og medierne, forskerne og beslutningstagerne inspiration og værktøjer til at arbejde med kunstens og kulturens sociale og økonomiske aspekter. Alt det skal naturligvis ske i dialog med kunstens og kulturlivets aktører.

For det var også en del af den lære, vi fik fra corona, at vi skulle være bedre til at samarbejde, og dansk kulturliv begyndte at stå sammen. Det var en virkelig skør tid, men det var også en tid, hvor jeg snakkede dagligt med kunstnere, aktører, ledere osv., fordi vi blev nødt til at hjælpes ad med at håndtere den svære situation og de mange afledte problemer heraf. Men det blev jeg klogere af. Kulturens Analyseinstitut kommer ikke til at løse alle de udfordringer på kulturområdet, for der skal også politiske handlinger til, men med Kulturens Analyseinstitut kan de politiske beslutninger blive langt mere kvalificerede og forhåbentlig hjælpe os alle til at anerkende kulturens værdi for os og skabe en større villighed til at investere i kunsten og kulturområdet.

I SF er vi jo meget optaget af børn og unge og deres trivsel, og vi mener, at kultur kan være med til at vende den negative udvikling, der er med mistrivsel blandt børn og unge. Her er det også min forhåbning, at Kulturens Analyseinstitut kan bidrage til mere viden om hvordan. Det kunne også gælde for regeringens forslag om kulturpas til sårbare unge eller i forhold til viden om, hvordan man kan sikre kultur i de tyndtbefolkede områder. Jeg bider mærke i den store opbakning, der er blandt kulturens aktører, til Kulturens Analyseinstitut, og jeg vil også være opmærksom på de mange gode input til, hvad et analyseinstitut kan fokusere på, som eksempelvis tilgængelighed for mennesker med handicap eller i forhold til ligestilling.

Så nu går drømmen i opfyldelse, og i SF tror vi og håber på, at analyseinstituttet kan og vil skabe mere fokus på kulturens betydning for mennesker og samfund. Og som den ræverøde, venstreorienterede kvinde, jeg er, har jeg i min politiske karriere lært, at sejre skal fejres, og derfor er jeg også glad for, at vi endelig, med tålmodighed, også vedtager det ved lov med det forslag, som vi fik igennem med finansloven for 2022 , hvor vi fik regeringen til at kigge vores norske naboer over skulderen og lade sig inspirere til et analyseinstitut i Danmark. Vi er naturligvis for det her forslag.

Kl. 10:30

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører på talerstolen er fru Charlotte Munch fra Danmarksdemokraterne.

Kl. 10:30

(Ordfører)

Charlotte Munch (DD):

Jeg har fået den store ære at vikariere for Søren Espersen, så jeg vil læse hans tale op. Forslaget her drejer sig om etablering af Kulturens Analyseinstitut som et uafhængigt institut, der skal skabe overblik og indsigt på kunst- og kulturområdet. Det er tanken, at instituttet skal facilitere en dialog mellem aktørerne på det meget brede kunst- og kulturområde. Instituttet bør også kunne blive et videncenter, som faktisk har været efterspurgt af kunstlivet i mange år.

Vi er ligeledes tilfredse med, at instituttet får base i Roskilde på god afstand af Københavnsområdet. Lovforslaget drejer sig også om den kommende ledelse af instituttet. Den væsentligste opgave for instituttet bliver dog at skabe et overblik over hele det store kunst- og kulturliv. Hvad angår økonomien for analyseinstituttet, er den etableret af partierne bag finansloven for 2022.

Danmarksdemokraterne støtter umiddelbart lovforslaget, men vil i forbindelse med udvalgsarbejdet spørge nærmere ind til instituttets kommende virke, idet vi yderligere ser frem til udvalgets drøftelser.

Kl. 10:31

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører på talerstolen er fru Katrine Daugaard, Liberal Alliance.

Kl. 10:31

(Ordfører)

Katrine Daugaard (LA):

Jeg mener, at der har sneget sig en sygdom ind i kulturområdet, for kultur på Christiansborg har sværere og sværere ved at stå i sin egen ret. Kulturen skal mere og mere løbe efter politiske dagsordener og forsøge at bruge kulturen som et middel for at få støtte.

Kulturbranchen har for længst opdaget, at de skal bruge ord som diversitet, repræsentation, klima, grøn omstilling, ligestilling, unges mistrivsel, unge arbejdsløse og mange, mange andre politiske udløsningsord, hvis man skal komme til fadet i støtteordningerne.

Jeg har selv arbejdet med musik i små 20 år i både folke- og musikskole. Jeg har også dér løbet med på dagsordener som: »Gå til musik, og bliv bedre til matematik«, »Gå til musik, og dit barn vil få en bedre motorik«, »Gå til musik, og bliv en større del af et fællesskab«, »Sang holder depressionen væk«, »Gå til sang, og få styr på din kol«, »Gå til babysalmesang, og lær om kristendommen«.

Musik kan ikke fungere uden samarbejde, og derfor er det et strålende middel som teambuildingkurser. Jeg tror, jeg kunne remse op i timevis, hvis jeg skulle tale om alle de projekter, som jeg selv har været en del af, projekter, hvor musikken bliver brugt som et middel til noget politisk, noget politisk, som giver genlyd enten på kommunen eller på Christiansborg. Og jeg tror, at rigtig mange, der arbejder med kultur, kan genkende det.

Men sandheden er jo, at vi har rigeligt med beviser på, at kultur kun er noget ganske særligt i sig selv. At den derudover er et strålende middel til rigtig, rigtig mange andre ting, har vi sådan set også masser af belæg for. Derfor er LA også kritisk, når ministeren stolt annoncerer, at han vil lave et Kulturens Analyseinstitut, som så skal bruges til at begrunde større offentlige udgifter.

Hele den her diskussion handler om, hvordan vi bruger pengene bedst, og der vil vi i LA hellere se dem brugt direkte på kunstnerne selv. Det kunne være i form af lavere skat, så kunstnerne bedre kan leve af det, de laver. Det kunne også være på at sikre bedre arbejdsvilkår. Det kunne også være på noget så enkelt, men i mine øjne supervigtigt, som at få uddannet nogle pædagoger og lærere, som rent faktisk har kvalifikationerne til at undervise i musik i både børneinstitutioner og i folkeskolen.

Et analyseinstitut og flere akademikere i det offentlige – det bliver et stort nej tak fra Liberal Alliance. LA kan ikke støtte forslaget.

Kl. 10:34

Anden næstformand (Jeppe Søe):

Der er nogle korte kommentarer, bl.a. fra hr. Søren Søndergaard, Enhedslisten.

Kl. 10:34

Søren Søndergaard (EL):

Tak for indsparket. Alle de ting, som ordføreren sagde, kunne også siges i forhold til idrætten, og derfor vil jeg bare høre, om det skal forstås på den måde, at vi kan se frem til et forslag fra Liberal Alliance om nedlæggelse af Idrættens Analyseinstitut.

Kl. 10:35

Anden næstformand (Jeppe Søe):

Ordføreren.

Kl. 10:35

Katrine Daugaard (LA):

Det er ikke noget, jeg går og arbejder med, men det er jo i princippet fuldstændig det samme.

Kl. 10:35

Anden næstformand (Jeppe Søe):

Spørgeren.

Kl. 10:35

Søren Søndergaard (EL):

Ja, det er jo i princippet fuldstændig det samme. Så rent logisk må det her vel også betyde – uagtet måske at en tidligere central person i Liberal Alliance var en af de helt centrale kræfter omkring Idrættens Analyseinstitut – at man sådan set også tager afstand fra Idrættens Analyseinstitut og egentlig gerne så det forsvinde hen, hvor peberet gror.

Kl. 10:35

Anden næstformand (Jeppe Søe):

Ordføreren.

Kl. 10:35

Katrine Daugaard (LA):

At lave et analyseinstitut er ikke Liberal Alliances politik. At vi har haft en minister, som jo også ligger under for et flertal i en regering, er en anden sag.

Kl. 10:36

Anden næstformand (Jeppe Søe):

Næste spørger er fru Franciska Rosenkilde, Alternativet.

Kl. 10:36

Franciska Rosenkilde (ALT):

Tak. Jeg bliver lidt i samme spor. Tak for ordførerens tale. På mange måder er jeg meget enig i det, som ordføreren sådan set siger om, at kunst selvfølgelig både har en berettigelse i selv, men også har en stor værdi for samfundet. Vil ordføreren alligevel give sit bud på, hvad sådan et analyseinstitut faktisk betyder, lidt i parallel med Idrættens Analyseinstitut og hvad det har betydet for den meget massive rolle, idrætten har i vores samfund? For som ordføreren også er inde på, er det ikke altid nemt for kulturen at få penge til projekter og at blive støttet og blive understøttet af en samfundsholdning. Og det er jo det, som et analyseinstitut er med til at skabe, altså den samlede viden om et område. Så mener ordføreren, at der ikke også er positive ting i et kulturanalyseinstitut i forhold til faktisk at understøtte kulturen i samfundet?

Kl. 10:37

Anden næstformand (Jeppe Søe):

Ordføreren.

Kl. 10:37

Katrine Daugaard (LA):

Altså, hvis man ser på det at øge udgifterne som noget positivt, så er det jo positivt. Sådan ser vi ikke på det i Liberal Alliance. Men jeg vil da gerne anerkende, at idrætten fylder voldsomt meget sammenlignet med musik. Og det har da garanteret en betydning, at de kan gå ind med deres politiske budskaber om, at idræt skal bruges til endnu et middel til noget andet. Jeg synes, at både idræt og musik er vigtigt, og at det skal prioriteres lige. Men jeg mener ikke, at analyseinstitutter er der, hvor vi skal bruge pengene.

Kl. 10:37

Anden næstformand (Jeppe Søe):

Spørgeren.

Kl. 10:38

Franciska Rosenkilde (ALT):

Jeg tror ikke, det er nogen hemmelighed, at Liberal Alliance ikke er fan af offentlige udgifter. Men der må da alligevel være forskel på værdien af, hvad man bruger pengene på. Og jeg synes, det er ærgerligt at tale om penge til kunst- og kulturområdet som et nulsumsspil. Jeg tænker altid, at det er godt, at vi får flere penge til et område, der i den grad har brug for understøttelse. Så vil ordføreren udtrykke en mening om, at penge også kan bruges godt offentligt, bl.a. på kunst og kultur?

Kl. 10:38

Anden næstformand (Jeppe Søe):

Ordføreren.

Kl. 10:38

Katrine Daugaard (LA):

Det kan de bestemt. Og Liberal Alliance ønsker bestemt også, at vi bruger penge på kunst og kultur. Vi ønsker bare, at vi ikke bruger dem på akademikere, men at vi bruger dem på kunstnerne selv. Og det er det, vi gerne ville have brugt de her penge på i stedet for.

Kl. 10:38

Anden næstformand (Jeppe Søe):

Den næste spørger er hr. Kim Valentin, Venstre.

Kl. 10:38

Kim Valentin (V):

Tak for det. Det er jo en lille smule deprimerende at høre, at fru Katrine Daugaard på den måde kun kigger på den offentlige sektor og bureaukratiet i det her forslag. Ikke en eneste gang bliver civilsamfundet nævnt som en måde at styrke civilsamfundet på. Kan fru Katrine Daugaard slet ikke se, at det her faktisk også kan være en hjælp til, at en masse mennesker, der løber rundt og laver en masse frivilligt arbejde derude, ikke løber i en forkert retning, men tværtimod får viden ind på bordet og kan gøre tingene bedre?

Kl. 10:39

Anden næstformand (Jeppe Søe):

Ordføreren.

Kl. 10:39

Katrine Daugaard (LA):

Nu sagde jeg jo før, at vi har fået 10.000 flere bureaukrater i staten. Jeg tænker, at der er rigtig mange danskere, som ikke mener, at de kan mærke, at de får bedre velfærd ud af de 10.000 bureaukrater. Det er lidt den samme logik med analyseinstituttet, for det bliver lidt søgt, at nogen skal sidde og lede efter grunde til at øge de offentlige udgifter, når de så bliver øget med akademikere og ikke med kunstnere.

Kl. 10:40

Anden næstformand (Jeppe Søe):

Spørgeren.

Kl. 10:40

Kim Valentin (V):

Endnu en gang blev civilsamfundet ikke nævnt i den her sammenhæng. Men faktisk vil jeg også bare lige i al beskedenhed henlede opmærksomheden på Økonomisk Redegørelse fra august sidste år, hvori der står, at andelen af offentligt ansatte frekvensmæssigt er faldet, fordi der helt generelt er flere ansatte. Det synes jeg måske også at man skulle kigge på, altså at andelen af offentligt ansatte faktisk udgør en mindre andel af det samlede antal ansatte i dag, end det gjorde for mange år siden.

Kl. 10:40

Anden næstformand (Jeppe Søe):

Ordføreren.

Kl. 10:40

Katrine Daugaard (LA):

Men det er jo, fordi vi har brug for sygeplejersker, sosu'er og lærere og ikke akademikere.

Men jeg anerkender, at jeg glemte at svare dig på det med civilsamfundet. Civilsamfundet er megavigtigt, men vi mener ikke, at vi behøver tal fra nogle akademikere for at anerkende det eller for at sende nogle penge den vej.

Kl. 10:41

Anden næstformand (Jeppe Søe):

Hr. Mogens Jensen, Socialdemokratiet.

Kl. 10:41

Mogens Jensen (S):

Tak til ordføreren for talen. Altså, jeg kan jo forstå, både ud af det, der bliver sagt i ordførertalen, og også det, jeg selv blev spurgt om af ordføreren, at de her forskere og det her forskningsinstitut er bureaukrater og nogle akademikere, og at man hellere – i stedet for til forskning – vil give pengene ud til kunstnere og kulturlivet selv.

Må jeg spørge: Gælder det også på andre vigtige samfundsområder, at Liberal Alliance har den holdning? Altså, er forskningen i sundhed, forskningen i klima, forskningen på energiområdet også noget, hvor man siger, at det bare er bureaukrater og akademikere, og at vi skal stoppe den forskning og så putte pengene ud i samfundet? Er det sådan generelt Liberal Alliances holdning til forskning?

Kl. 10:42

Anden næstformand (Jeppe Søe):

Ordføreren.

Kl. 10:42

Katrine Daugaard (LA):

Nej, det er det bestemt ikke. Forskning er vigtig, også på musikområdet, men der foregår jo forskning både i Danmark og i resten af verden, og vi ved sådan set rigtig meget om, hvad der virker, og hvad der ikke virker. Så det handler mere om, at vi i LA ikke synes, det er en ordentlig måde at bruge penge på at lave endnu et analyseinstitut for skatteborgernes penge.

Kl. 10:42

Anden næstformand (Jeppe Søe):

Hr. Mogens Jensen.

Kl. 10:42

Mogens Jensen (S):

Så nu handler det ikke om bureaukrati eller akademikere; nu handler det om, at man blot ikke vil have forskning på kulturens område, må jeg forstå, fra Liberal Alliances side. For ellers må ordføreren jo oplyse os alle om, hvor det er, at den forskning foregår og den opsamling af viden foregår på kultur- og kunstområdet, som instituttet nu skal til at foretage. Hvor er det, at den foregår i dag?

Kl. 10:43

Anden næstformand (Jeppe Søe):

Ordføreren.

Kl. 10:43

Katrine Daugaard (LA):

Jamen den foregår jo alle mulige steder. Det synes jeg da er ærgerligt hvis ordføreren ikke følger med i. Jeg kan f.eks. nævne et projekt, som jeg selv synes var megaspændende at følge, fra Aarhus, hvor man har forsket i, om man bliver mere intelligent eller dygtigere i skolen, hvis man går til musik. Altså, sådan nogle forskningsprojekter kan man finde alle mulige steder, både i Danmark og i udlandet, og de er meget interessante og spændende at følge.

Kl. 10:43

Anden næstformand (Jeppe Søe):

Fru Zenia Stampe, Radikale Venstre.

Kl. 10:43

Zenia Stampe (RV):

Jamen jeg synes jo, at ordførerens tale og svar på mange måder er sød musik i mine ører. Altså, kulturen har en ret i sig selv, kulturen kan bidrage til rigtig mange ting, og måske er ordføreren bare lidt foran resten af samfundet, og instituttet skal måske mere ses som et forsøg på at bringe hele samfundet den erkendelse i hus, som ordføreren har.

Det, jeg så gerne vil spørge om, er: Med den viden om kunst og kulturs betydning for det enkelte menneske og for samfundet og bekymringen for midler til de udøvende og skabende kunstnere hvad kan vi så forvente af tiltag fra Liberal Alliance i forhold til at styrke kunst- og kulturlivet? Hvad er det f.eks. for nogle undersøgelser om kunsten og kulturens betydning eller viden, som ordføreren sidder inde med, der kan munde ud i konkrete initiativer – og hvilke konkrete initiativer? – for at styrke kunsten og kulturen i vores samfund?

Kl. 10:44

Anden næstformand (Jeppe Søe):

Ordføreren.

Kl. 10:44

Katrine Daugaard (LA):

Jamen altså, det bliver jo brugt derude hele tiden. Nu sammenligner man med Idrættens Analyseinstitut. Altså, der er jo ikke nogen af os, der ikke ved, at det er sundt at røre sig. Der er jo ikke nogen af os, der ikke anerkender, at selvfølgelig skal man også have idræt i skolen, og at vores børn har godt af at komme ud og løbe en tur, indimellem at de lærer tabellerne. På samme måde er musik også vigtig, og det skal da have sin plads, både i vores institutioner og i folkeskolen, og det har det jo ikke lige nu. Og det handler da ikke om, at vi mangler analyser på området eller forskning på området; det handler da om, at vi politisk her ikke prioriterer det.

Kl. 10:45

Anden næstformand (Jeppe Søe):

Fru Zenia Stampe.

Kl. 10:45

Zenia Stampe (RV):

Jamen hvis vi ikke mangler analyser, men kan skride direkte til handling, så er det bare, at jeg spørger: Hvad er det så for en handling? Hvad er det, vi skal have mere derude? Og mener ordføreren i Liberal Alliance virkelig, at vi har indhøstet alle potentialer for kultur ud på landets plejehjem eller kultur ind i børnehaven og i skolen osv. osv.? Men først og fremmest er det et spørgsmål om, hvad det, når nu vi ved alt det her, så er, Liberal Alliance vil gøre for at bruge den viden til at højne kunst- og kulturlivet og dets bidrag til resten af samfundet? Hvad de konkrete initiativer?

Kl. 10:46

Anden næstformand (Jeppe Søe):

Ordføreren.

Kl. 10:46

Katrine Daugaard (LA):

Jeg kan hvert fald sige – det sagde jeg også min tale – at et område, som jeg mener det er helt afgørende at vi som politikere får kigget på sammen, er, at vi skal få løst, at vi lige nu har en læreruddannelse og en pædagoguddannelse, hvor musiklærerne simpelt hen ikke bliver uddannet ordentligt. Og det bliver ligesom et dominospil, der får det til at vælte hele vejen op igennem vores fødekæde, fordi vi starter med musikundervisning, som ikke lever op til de krav, der er sat herindefra, i forhold til hvad man skal efterleve som musikunderviser ude i skolerne. Og det vil vi rigtig gerne være med til at gøre bedre, for det er meget, meget tiltrængt.

Kl. 10:46

Anden næstformand (Jeppe Søe):

Tak til ordføreren. Den næste ordfører på talerstolen er fru Helle Bonnesen fra Det Konservative Folkeparti.

Kl. 10:47

(Ordfører)

Helle Bonnesen (KF):

L 96 om Kulturens Analyseinstitut er ud af en aftale i forbindelse med finansloven. Det er en aftale, som Konservative ikke var en del af, og som vi heller ikke bliver en del af i det her tilfælde.

Som udgangspunkt er Kulturens Analyseinstitut en fin idé, og det er grundlæggende noget, som vi bifalder, men grunden til, at vi alligevel hælder til et forsigtigt nej, er, at vi mener, at visionerne bl.a. er noget usikre.

Vi bruger 8 mio. kr. på det, og med visioner i sætninger, som at vi skal skabe opmærksomhed, bidrage til debatten, skabe overblik og fremme dialog, mener vi, det er lidt upræcist, og vi mener ikke, at vi nødvendigvis føler os sikre på, at det er pengene værd. For hvordan måler vi værdien af det her? Og hvad er succeskriterierne? Det kunne have været interessant at få med.

Hvis man kigger på høringssvarene, er de primært positive, og de er især positive, hvis lige præcis den pågældende høringspart bliver repræsenteret i arbejdet, hvilket jo i sig selv er bemærkelsesværdigt. Så herfra vil jeg sige, at Konservative kommer til at stemme nej.

Kl. 10:48

Anden næstformand (Jeppe Søe):

Der er ingen kommentarer. Tak til ordføreren. Den næste ordfører på talerstolen er hr. Søren Søndergaard, Enhedslisten.

Kl. 10:48

(Ordfører)

Søren Søndergaard (EL):

I rigtig mange år, faktisk i årtier, har Enhedslisten sammen med andre gode kræfter, bl.a. hr. Mogens Jensen, arbejdet for at få etableret et analyseinstitut for kulturen. Kulturens samfundsmæssige betydning og kulturens økonomiske betydning gør det efter vores mening uforståeligt, at der ikke har været ét sted, hvor der systematisk og med et fagligt udgangspunkt er blevet lavet kvalificerede og brugbare analyser på kunst- og kulturområdet.

Derfor synes vi også, at det her er en rigtig god dag. Vi synes også, at det var en rigtig god dag, da Enhedslisten sammen med Socialdemokratiet, SF og Radikale Venstre, Alternativet, Kristendemokraterne den 11. maj indgik en aftale, som lagde rammerne for et sådant institut med hovedsæde i Roskilde. Det, vi nu førstebehandler, er et lovforslag, som tager udgangspunkt i det, og som bl.a. bevarer idéen om en uafhængig bestyrelse – godt nok en bestyrelse udpeget af Kulturministeriet, men en uafhængig bestyrelse – som så kombineres med et rådgivende panel bestående af en bred vifte af repræsentanter for kunst- og kulturlivet, som løbende kan komme med input ud fra de konkrete problemer, som de oplever, og de behov, de ser for at få lavet analyser på området for i endnu højere grad at kunne levere kunst og kultur til den danske befolkning.

I forhold til aftalen har den nuværende regering foretaget enkelte mindre ændringer. F.eks. nedtones hensigten om, at et af bestyrelsesmedlemmerne skal komme fra et andet nordisk land. Det synes vi ikke er nogen god idé. Vi forstår det faktisk ikke rigtigt. Altså, kultur er grænseoverskridende, og ikke mindst samarbejdet mellem de nordiske lande har en utrolig vigtig plads på det kulturelle område. Lad os lære af hinanden.

Så har regeringen udvidet bestyrelsen fra 7 til 9 medlemmer. Det synes vi til gengæld er en rigtig god ændring. Vi synes nemlig, det er vigtigt, at der er forskellige kvalifikationer repræsenteret i bestyrelsen. Det var også noget, vi selv talte for i forhandlingerne, så det vil vi bestemt støtte. Men vi er selvfølgelig interesseret i at høre regeringen sætte nogle ord på begrundelsen for ændringen og selvfølgelig også i, at der bliver sikret midler til en eventuel merudgift, som denne udvidelse kommer til at kræve.

Men det er detaljer i forhold til det samlede billede. Det skal ikke ændre på, at vi står med et godt forslag, og Enhedslisten kan støtte forslaget.

Kl. 10:51

Anden næstformand (Jeppe Søe):

Hr. Mogens Jensen, Socialdemokratiet.

Kl. 10:51

Mogens Jensen (S):

Når nu hr. Søren Søndergaard var så venlig at kvittere for, at også Socialdemokratiet og også mig selv gennem mange år har arbejdet på det her sammen med Enhedslisten og andre gode partier i Folketinget, vil jeg selvfølgelig gerne kvittere tilbage. Og jeg tror, jeg vil stille dette spørgsmål til hr. Søren Søndergaard: Hvor tror han Kulturens Analyseinstitut kan levere det vigtigste resultat i forhold til den mangel på forskning, der har været, og som vi har konstateret gennem de senere år, i hvert fald i forhold til at få samlet forskning op osv.? Det kunne være spændende at høre ordførerens holdning til det.

Kl. 10:52

Anden næstformand (Jeppe Søe):

Ordføreren.

Kl. 10:52

Søren Søndergaard (EL):

For det første vil sige, at det jo er den rene roseklub, og tak for rosen, og i lige måde osv. Men hvis jeg var i stand til at svare effektivt på det, ville vi ikke have brug for Kulturens Analyseinstitut. Der har været en mangel på den opsamling; der har været en mangel på f.eks. at kigge på internationale tendenser og lave en vurdering af, hvordan de kommer til at påvirke Danmark, hvilket udtryk de får i Danmark, hvad det betyder for kunstneriske uddannelser, hvad det betyder for den måde, ting markedsføres på, hvad det betyder for, hvad vi har behov for af f.eks. forskellige faciliteter – sådan at rigtig mange mennesker kan komme til at få gavn af de kulturelle tilbud, og så kunsten kan udvides på sine egne præmisser. Det er jo bl.a. noget af det, vi har manglet. Om det lige er det, eller det er andre områder, skal jeg ikke gøre mig klog på. Men jeg mener specifikt, at hele spørgsmålet om at kigge på de internationale tendenser er et meget vigtigt område.

Kl. 10:53

Anden næstformand (Jeppe Søe):

Der er ikke flere roser og heller ingen tidsler, så tak til ordføreren. Næste ordfører på talerstolen er fru Zenia Stampe, Radikale Venstre.

Kl. 10:53

(Ordfører)

Zenia Stampe (RV):

Tak for det. Det er en rigtig god dag i dag. Det her er jo en sag, som vi har fulgt længe, som har været længe undervejs, og det er også en sag – og det skal jeg indrømme – som jeg selv startede med at være skeptisk over for og egentlig af lidt de samme grunde, som fru Katrine Daugaard nævnte tidligere i salen, nemlig om det er forskere, akademikere, vi har brug for, eller om vi hellere skal sende pengene ud til de udøvende og skabende kunstnere. Men jeg ændrede personligt holdning til det under corona, hvor jeg jo kunne konstatere, at det, som kulturlivet havde brug for der, primært var to ting: Den ene var en mere central position i samfundet – altså ikke bare at blive anskuet som sådan noget nice to have-fornøjelse, som vi lige må lægge på hylden, når landet er i krise. Det var den ene store udfordring. Den anden store udfordring var jo simpelt hen manglende viden om, hvordan kulturlivet fungerer. Den manglende viden var jo grunden til, at regeringen kom til kort til at starte med i forhold til at hjælpe kulturlivet igennem den her krise, som ramte kulturlivet ekstra hårdt. Og det var en direkte reaktion på corona og den situation, der gjorde, at vi tog forslaget med til finanslovsforhandlingerne sammen med de øvrige støttepartier og ændrede holdning til idéen om et analyseinstitut, fordi vi kunne se, at det faktisk lige præcis er sådan et lille institut, der kan bidrage til at løfte kulturens stilling i samfundet og skabe den viden, der skal til, for at vi så også skruer kulturpolitikken ordentligt sammen.

Så vi er glade for, at vi i dag er nået så langt, at vi ikke bare har lavet en midlertidig finanslovsbevilling, men faktisk står med et lovgrundlag, som jo også peger længere ud i fremtiden end det finanslovsforslag, vi havde lavet, som var 4-årigt. Det her er jo en lov om, at Danmark skal have et analyseinstitut lige indtil den dag, der måtte være et flertal imod det. Og det er vi jo selvsagt meget, meget glade for.

Jeg vil heller ikke lægge skjul på, og det står selvfølgelig også mellem linjerne i det, jeg allerede har sagt, at vi ser det her som en løftestang til at løfte kulturens, kunstens position i samfundet. Det er jo også noget, der gerne skulle afspejle sig i højere bevillinger, men jo i det hele taget også et andet syn på kunst og kultur i vores samfund. Altså, nogle gange går der temmelig meget excelark i diskussionen her i Folketinget, hvor alt skal gøres til nytte, og gerne nytte, der skal afspejle sig i en eller anden økonomi. Og det er sådan set også et nyttigt perspektiv på kultur, for vi bliver jo ofte af kulturbranchen mindet om, at nej, de er altså ikke bare til fornøjelse, de er også en rigtig god forretning for Danmark. Det er noget, der kommer bag på rigtig mange, men den kreative branche er jo lige så stor som landbruget, når vi taler om eksport, og det er endda en branche, som vokser, hvor landbruget jo har stået mere stille i mange år. Så det er også forretning og økonomi og noget, der gør Danmark stærkere på bundlinjen, men det er selvfølgelig ikke det vigtigste.

Det vigtigste er, hvad kunst og kultur betyder for os som mennesker, for os som nation, og det kan vi jo godt være mange der er klar over, fordi vi sidder og arbejder med det. Det er jo derfor, vi er kulturordførere. Men jeg tror også, at de fleste af os på tværs af partierne kan blive enige om, at det er der nok lidt flere i Folketinget og lidt flere ude i samfundet der kunne have gavn af at vi er opmærksomme på, så kulturen altså går fra at blive opfattet som sådan et nice to have til noget, som er fundamentet under vores samfund. For Danmark er ikke kun et velfærdssamfund; Danmark er et fællesskab, en nation, hvor vi som individer og fællesskab skal vokse, udvikle os, reflektere osv. Og det er jo det, kunst og kultur langt hen ad vejen handler om. Så det er en stor dag, og vi bakker op om forslaget.

Kl. 10:57

Anden næstformand (Jeppe Søe):

For det. Der er en kort bemærkning, og det er fra fru Katrine Daugaard fra Liberal Alliance.

Kl. 10:57

Katrine Daugaard (LA):

Hvis man var i tvivl om, hvorfor det er endt så galt i forhold til musiklærere og hvorfor musik er noget af det, der bliver brugt færrest penge på på kulturområdet, så skal man sådan set bare lytte til de argumenter, der er på banen her i dag. Det er jo vildt at høre, at man før corona har haft en holdning til, at musik er nice to have. Det er der heldigvis nogle andre der ikke har haft. Nu stillede ordføreren selv spørgsmål til mig om, hvad der er af forskning derude. Hvor meget er Zenia Stampe selv vidende om, hvad der rent faktisk sker derude på forskningsområdet inden for musik?

Kl. 10:58

Anden næstformand (Jeppe Søe):

Ordføreren.

Kl. 10:58

Zenia Stampe (RV):

For det første bliver jeg nødt til at minde Liberal Alliances ordfører om, at det var under Liberal Alliances kulturminister, Mette Bock, at der kørte en grønthøster igennem kulturlandskabet og pressede kulturlivet i en grad, der gjorde, at coronakrisen ramte ekstra alvorligt. Så til det der med, at vi skulle mene, at kunst og kultur var nice to have, og at vi nu har fundet ud af, at det betyder noget, vil jeg sige: Nej, det var sådan set ikke ment som en selvkritik. Det var ment mere bredt, og jeg tror, at især Liberal Alliance bør føle sig truffet af den anklage.

I forhold til hvilken forskning, der er, vil jeg sige: Der foregår masser af forskning, og der er rigtig meget forskning, jeg heller ikke ved noget om. Men problemet er jo også, at den forskning ikke bliver taget alvorligt herinde, og at den ikke bliver samlet, og at den ikke bliver anvendt. Og det er jo derfor, at sådan et relativt lille beløb og et lille institut faktisk kan gøre en stor forskel, fordi man kan samle den viden, der er, og fordi man kan bringe dem ud, til dem, der kan bruge den, både os i Folketinget, så vi skruer politikken rigtigt sammen og prioriterer kulturen, men jo også til kulturinstitutionerne, så de skruer deres arbejde sammen på en måde, hvor der er flest mulige, der får gavn af det.

Kl. 10:59

Anden næstformand (Jeppe Søe):

Spørgeren.

Kl. 10:59

Katrine Daugaard (LA):

Jeg anerkender bestemt, at der også er sket nederen ting på kulturområdet under Mette Bock som kulturminister. Men jeg må så sige, at de sidste mange år er det altså ikke Liberal Alliance, der har siddet på den post. Og jeg kan dælme ikke se, at der skulle være tilført flere penge til musikkonservatorierne, f.eks., eller at I har løst det problem, vi netop har kendt til i årevis, med, at lærere og pædagoger stort set ikke har musik mere.

Kl. 11:00

Anden næstformand (Jeppe Søe):

Der var et enkelt ord, vi lige sprang over, ikke? Ordføreren.

Kl. 11:00

Zenia Stampe (RV):

Men det kan jeg så bare sige at vi også har taget op. Det har ikke været mig som kulturordfører, det har været vores undervisningsordfører, som har været meget optaget af musikundervisning og ikke mindst de lærere, der skal undervise i musik i folkeskolen, i forhold til deres kvalifikationer. Jeg er fuldstændig enig i, at det er et stort problem, og det er generelt et problem, at kultur ikke bliver taget alvorligt, og det er jo det, vi prøver at adressere med det her kulturinstitut. Vi er nogle, der tager det alvorligt. Man kan jo mene, at det er lige meget for vores arbejde, men vi må bare konstatere, at vi ikke har et flertal med os, hverken i befolkningen eller her, men det tror jeg vi kan få, bl.a. gennem sådan et analyseinstitut. For der er viden og argumenter derude, men de skal ud til alle.

Kl. 11:01

Anden næstformand (Jeppe Søe):

Tak til ordføreren. Så er det hr. Mikkel Bjørn fra Dansk Folkeparti.

Kl. 11:01

(Ordfører)

Mikkel Bjørn (DF):

Tak for det. Med inspiration fra Idrættens Analyseinstitut, Idan, som blev oprettet i 2004, fastsættes med dette lovforslag bestemmelse om et Kulturens Analyseinstitut. Kulturens Analyseinstitut har til opgave at skabe overblik over og indsigt i kunst- og kulturområdet. Det lyder, at Kulturens Analyseinstitut med afsæt i evidens og faktabaserede undersøgelser har til opgave at gennemføre uafhængige udredninger, analyser, spørgeskemaundersøgelser og evalueringer i relation til kunst og kultur. Det lyder på overfladen positivt, men er det virkelig det, som vores fælles kultur har brug for? Er det udredninger, analyser, spørgeskemaundersøgelser og evalueringer?

I 2019 blev fem fynske storstensgrave lukket på grund af fare for sammenstyrtning, på grund af manglende prioritering til restaurering af fortidsminderne. Derfor står de og forfalder. Det er monumenter, der stamme helt tilbage fra den tidlige stenalder, og som i århundreder har været en fast del af vores kulturlandskab. Her har børn som gamle i fællesskab under dyssens sten været med til at viderefortælle og levendegøre en historie, der går flere tusind år tilbage. Lige så måtte man ved restaureringen af Danmarks ældste ikkekirkelige murværk, Gammelborg i Almindingen på Bornholm, erkende, at der ikke var tilstrækkelige midler. Her blev det nødvendigt at spænde en presenning ud over vikingefæstningens nordport, så der ikke vælter sten ned over de besøgende. Ved Kalø Slotsruin ved Rønde på Djursland, der i øvrigt også er et yndet udflugtsmål, har det store tårn også været ved at forfalde, og ned af din græsklædte skrænter triller små dele af det ikoniske vagttårn. Også Hammershusruinerne, Frederik VII's lystslot og Absalons borg har været truet af det samme. Med andre ord smuldrer vores fælles kultur og historie bort.

Nu er det så, at nogen spørger: Jamen hvor mange penge har man da afsat i den seneste finanslov til restaurering af fortidsminder? Er det 100 millioner, 200 millioner? Næh, det er såmænd 1,4 mio. kr., altså få millioner kroner til restaurering af samtlige danske fortidsminder. Hvis det ikke var virkelighed, ville man tror, at det var en dårlig vittighed. Alt imens klatter vi millioner eller rettere milliarder væk på tåbelige prestigeprojekter, gøgl og underholdning, bureaukrati og offentlig administration. Vi ønsker ikke at bruge mere end 1,4 mio. kr. på vores fællesarv. Det er skammeligt. Med oprettelsen af Kulturens Analyseinstitut afsætter vi årligt 8 mio. kr. om året til dette såkaldte institut.

Jeg må i al beskedenhed sige, at jeg hellere vil bruge de penge på bevarelse af vores fælles kulturarv end på udredninger, analyser og evalueringer i et nyt, dyrt bureaukratisk institut. Vi taler om vores fælles historie og kultur, som smuldrer bort. Dansk Folkeparti stemmer derfor imod forslaget, og vi kommer også til at stille et ændringsforslag om, at disse årlige 8 mio. kr. i stedet overføres til restaurering af vores fælles kulturarv. Der er brug for partier her i Folketinget, der tager ansvaret for vores fælles kulturarv seriøst. Dansk Folkeparti er et af de partier. Tak for ordet.

Kl. 11:04

Anden næstformand (Jeppe Søe):

Der er et spørgsmål fra fru Zenia Stampe, Radikale Venstre.

Kl. 11:04

Zenia Stampe (RV):

Undskyld, men det er jo til at grine af, altså at det er at tage kulturarven seriøst at sætte 8 mio. kr. af om året til det. Hele logikken med sådan et såkaldt institut, som ordføreren henviste til, er jo, at det er en løftestang for større bevillinger, langsigtede bevillinger, reelle investeringer i vores kultur og kulturarv. 8 mio. kr. til restaurering af kulturarv er jo en joke. Hvis Dansk Folkeparti virkelig mener noget på det område, hvad er det så for et beløb, der skal til, for det er jo ikke 8 mio. kr.? Men hvis Dansk Folkeparti vil komme med et rigtigt beløb, der afspejler opgavens omfang, så respekterer jeg afslaget i dag. Men hvis det der bare er en øvelse, hvor man sender et par krummer videre til en opgave, der er så gigantisk, jamen undskyld, så er det en joke.

Kl. 11:05

Anden næstformand (Jeppe Søe):

Ordføreren.

Kl. 11:05

Mikkel Bjørn (DF):

Undskyld mig, men der er afsat 1,4 mio. kr. på den seneste finanslov. Vi ville gerne afsætte flere hundrede millioner kroner, hvis det stod til os, men nu har vi at gøre med et institut her, der får 8 mio. kr. Vi synes, det var mere hensigtsmæssigt at bruge de 8 millioner på restaurering af fortidsminder. Det betyder ikke, at vi ikke i Dansk Folkeparti sætter den her dagsorden allerøverst, for vores fælles kultur og historie er helt afgørende for de kommende generationer og for vores forståelse af, hvem vi er, og hvor vi kommer fra. Derfor stemmer vi imod det her lovforslag.

Kl. 11:06

Anden næstformand (Jeppe Søe):

Spørgeren? Nej. Så er næste spørger er hr. Kim Valentin, Venstre.

Kl. 11:06

Kim Valentin (V):

Tak, og tak til ordføreren for talen. I talen kommer ordføreren ikke ind på civilsamfundet. Hvad er egentlig DF's holdning til civilsamfundet i forhold til Kulturens Analyseinstitut? Mener DF virkelig ikke, at det er en styrkelse af civilsamfundet?

Kl. 11:06

Anden næstformand (Jeppe Søe):

Ordføreren.

Kl. 11:06

Mikkel Bjørn (DF):

Nej, jeg mener ikke, at et dyrt, bureaukratisk, statsligt analyseinstitut er en styrkelse af vores civilsamfund – det mener jeg ikke.

Kl. 11:06

Anden næstformand (Jeppe Søe):

Spørgeren.

Kl. 11:06

Kim Valentin (V):

Jamen formålet er jo netop også at gå ind og understøtte en del af alle de aktiviteter, der er i samfundet, så man ikke farer rundt i forskellige retninger, men netop får retning og viden om de dele, som virkelig skaber værdi ude i de små samfund. Og jeg tror, at det jo netop er noget af det, som DF gerne vil slå sig op på, altså at der netop kommer energi ud til de små samfund. Det er jo også en del af det, der ligger i, at man samler viden og får viden ud til alle de civilsamfundsinstitutioner, der er rundtomkring i Danmark.

Kl. 11:07

Anden næstformand (Jeppe Søe):

Ordføreren.

Kl. 11:07

Mikkel Bjørn (DF):

Vi har ikke brug for et dyrt bureaukratisk analyseinstitut til at fortælle os, at vi skal prioritere vores kulturarv her i Danmark. Vi har brug for en ansvarlig politisk ledelse, vi har brug for et Folketing og en kulturminister, der tager den her dagsorden seriøst og sætter den allerøverst. 

Kl. 11:07

Anden næstformand (Jeppe Søe):

Så er det hr. Mogens Jensen, Socialdemokratiet.

Kl. 11:07

Mogens Jensen (S):

Tak til ordføreren fra Nye Borgerlige – nej Dansk Folkeparti, det er rigtigt, undskyld. Ja, det er jo lidt svært at finde ud af iblandt. Må jeg spørge ordføreren: Er det ikke rimeligt, når man nu stiller sig op på Folketingets talerstol og f.eks. siger, at der på finansloven kun gives 1,4 mio. kr. til at varetage kulturarven, at man har alle fakta med. Altså, kan ordføreren bekræfte – jeg ved ikke, om han har læst finanslovsforslaget, som regeringen har lagt frem – at der jo bl.a. er afsat midler til at bevare Karen Blixens hjem og bopæl. Jeg tror, at det er 3,2 eller 3 mio. kr. Fregatten Jylland har fået en bevilling på 3,2 mio. kr., og der er bevillinger til Dybbøl Mølle. Det er en lang række bevillinger, der faktisk har til formål at gøre lige præcis det, ordføreren siger. Hvorfor nævner ordføreren ikke i sin tale, at regeringen rent faktisk afsætter penge til det her?

Kl. 11:08

Anden næstformand (Jeppe Søe):

Ordføreren.

Kl. 11:08

Mikkel Bjørn (DF):

Det ville skuffe mig meget, hvis regeringen ikke også afsatte penge til de ting; men jeg vil sige, at det, at der afsættes nogle midler til ting, som er helt nødvendige og helt centrale for vores kultur, er jo ikke ensbetydende med, at det ikke er et kæmpe svigt, at der kun afsættes 1,4 millioner til restaurering af fortidsminder kommer som står og forfalder. Altså de to ting har jeg svært ved se har noget med hinanden at gøre.

Kl. 11:09

Anden næstformand (Jeppe Søe):

Spørgeren.

Kl. 11:09

Mogens Jensen (S):

Jamen undskyld, er Dybbøl Mølle ikke et fortidsminde? Er Karen Blixen Museet måske ikke et fortidsminde, er fregatten Jylland ikke et fortidsminde? Det vil jeg da gerne høre svaret på. Og jeg tror, at ordføreren kan finde meget mere på finansloven, som understøtter dansk kulturarv. Jeg synes bare, at det ville klæde ordføreren at komme med korrekte oplysninger og ikke stå at sige, at der kun er afsat 1,4 mio. kr. til at bevare vores kulturarv – for det er ganske enkelt ikke rigtigt.

Kl. 11:09

Anden næstformand (Jeppe Søe):

Ordføreren.

Kl. 11:09

Mikkel Bjørn (DF):

Der må jeg så korrigere ordføreren. Jeg synes, at Karen Blixen Museet er fremragende og også en vigtig del af vores kultur, men mig bekendt falder det ikke ind under definitionen på fortidsminde, og det har noget at gøre med de sådan almindelige definitioner på området.

Kl. 11:09

Anden næstformand (Jeppe Søe):

Så er det hr. Anders Kronborg fra Socialdemokratiet.

Kl. 11:09

Anders Kronborg (S):

Tusind tak. Jeg synes faktisk, det var et spændende kultursyn, der kom fra Dansk Folkeparti i ordførerens tale, også lidt skræmmende, synes jeg, og sådan helt nyt – ikke mindst, når ordføreren på talerstolen står og postulerer, at vi klatter pengene væk til gøgl. Altså, mig bekendt er gøgl faktisk noget af det, der ikke som sådan er på finansloven, noget af det, der ikke modtager støtte. Jeg ved, at ordførerens partiformand har stor veneration for netop gøglerkulturen og er aktiv i forhold til Bakkens Hvile og bruger meget tid på at italesætte den kultur.

Så bare lige inden man svinger sig for meget op i forhold til at sige, at vi klatter pengene væk til gøgl, kunne ordføreren så ikke fortælle, hvor det er inden for gøglerverdenen, at pengene bliver givet til de her gøglere? For jeg kan ikke finde det.

Kl. 11:10

Anden næstformand (Jeppe Søe):

Ordføreren.

Kl. 11:10

Mikkel Bjørn (DF):

Nu var det ikke specifikt rettet mod gøglerverdenen som sådan, det var mere et begreb, der skulle dække over de mange midler, vi helt generelt i vores statslige budget bruger på pjat og gøgl. Altså, når vi kan se – og det handler ikke så meget om kulturområdet – en kolossal vækst i antallet af offentligt ansatte inden for administration og øget bureaukrati, som ikke handler så meget om kernevelfærd, er det jo det, jeg forsøger at definere som gøgl, og hvor jeg så hellere så, at man brugte pengene på eksempelvis restaurering af vores fælles kultur.

Kl. 11:11

Anden næstformand (Jeppe Søe):

Spørgeren.

Kl. 11:11

Anders Kronborg (S):

Det synes jeg i høj grad er disrespekt, i forhold til at det, som ordføreren synes er dårligt, repræsenterer nogle mennesker, der faktisk tager deres fag og deres branche yderst seriøst. Det er et af de fag, der har skabt kultur til hele landet, og hvor man har bygget cirkuskulturen op og i øjeblikket rejser land og rige rundt. Synes ordføreren for Dansk Folkeparti virkelig ikke, at kulturinstitutioner som Bakken og forskellige cirkusser og omrejsende markedsfolk burde man tale lidt mere respektfuldt om, end ordføreren gør her?

Kl. 11:11

Anden næstformand (Jeppe Søe):

Ordføreren.

Kl. 11:11

Mikkel Bjørn (DF):

Jeg har stor respekt for de folk, og hvis de sender mig en klage, skal jeg sende dem en meget stor undskyldning.

Kl. 11:11

Anden næstformand (Jeppe Søe):

Den er i hvert fald hermed givet fra Folketingets talerstol.

Tak til ordføreren. Og næste ordfører på talerstolen er fru Franciska Rosenkilde, Alternativet.

Kl. 11:12

(Ordfører)

Franciska Rosenkilde (ALT):

Tak, formand. Hvad er vi som mennesker uden kunsten? Hvad er vi som samfund uden kulturen? Vi er fattigere. Vores samfundsglæde er fuldstændig afhængig af kunst og kultur, og derfor er det et politisk ansvar at understøtte den – ikke kun til prisoverrækkelser og premierer, men helt nede fra undergrunden, op gennem vækstlaget, hvor der eksperimenteres og udvikles, og så selvfølgelig også i det fuldt professionelle lag. Især er det vigtigt i krisetider, hvor vi bliver mindet om, at vi aldrig må tage et levende kulturliv for givet.

Alternativet ønsker en stærkere og større vidensmæssig forankring af kunstens og kulturens rolle i vores samfund som fællesskab. Derfor støtter vi oprettelsen af Kulturens Analyseinstitut. Analyseinstituttet skal løse en vigtig opgave, en opgave om at skabe et fundament for forståelsen og videreudviklingen og en opprioritering af kunst og kultur i vores samfund – at skabe et overblik over og indsigt i kunstens udbredelse og effekt, over kulturelle tilbud og muligheder landet over, og hvad der giver befolkningen i Danmark værdi, og hvad værdi overhovedet er for en størrelse i et kunst- og kulturperspektiv for den enkelte, for vores fællesskab, for folkeoplysning, dannelse og sammenhængskraft. Tak for ordet.

Kl. 11:13

Anden næstformand (Jeppe Søe):

Selv tak. Der er ingen korte bemærkninger. Så er vi nået til kulturministeren. Værsgo.

Kl. 11:13

Kulturministeren (Jakob Engel-Schmidt):

Tak, formand. Tak til Folketingets ordførere for alle jeres bemærkninger. Kvalificeret viden om kulturens forhold og samfundsmæssige rolle og betydning er helt afgørende både for kulturlivets aktører, men også det kulturpolitiske arbejde her i Folketinget og ude i samfundet. Et analyseinstitut for kultur har været efterspurgt af kulturlivet i mange år. Flere politikere herinde har arbejdet ihærdigt for at realisere det, og jeg er glad for, at vi i dag førstebehandler lovforslaget om at gøre det til en realitet. Kulturens Analyseinstitut har bl.a. været efterspurgt på grund af den helt enorme betydning, som Idrættens Analyseinstitut har haft på idræts- og folkeoplysningsområdet.

Flere ordførere har her fra talerstolen gjort opmærksom på, hvordan vi under coronaen oplevede, hvordan det var at miste et fællesskab. Vi oplevede, hvordan de ting, vi normalt kunne gøre sammen med andre mennesker i rammen af kulturlivet, pludselig forsvandt. Helt konkret sad jeg selv derhjemme i coronaisolation og bed mærke i, hvordan det lykkedes idrættens aktører at få åbnet for muligheden for at spille fodbold med tilskuere igen, mens det ikke lykkedes kulturlivets aktører at åbne for koncerter, festivaler og teaterforestillinger lige så hurtigt. Måske er det et eksempel på, hvordan viden og organisation inden for idrættens rækker dygtigt har fremmet idrættens og det foreningsmæssige formål, mens man på kulturlivets område har manglet tilsvarende viden og manglet tilsvarende mulighed for hurtigt at organisere og indhente statistisk materiale, der kunne hjælpe kulturlivet.

Det er jo bare et konkret, enkeltstående eksempel. Men ikke desto mindre er det et af de eksempler, der for mig har gjort en forskel. Når vi bredt har inviteret til ordførermøde i Kulturministeriet og inviteret kulturens aktører indenfor og efterspurgt materiale, har flere gjort opmærksom på, at det sender de gerne, men at et videnscenter, der kunne hjælpe i analysearbejdet og organiseringen af viden, data og forskning, ville gøre en stor forskel også i fremtiden. Derfor synes jeg, der er så utrolig mange gode argumenter for at oprette Kulturens Analyseinstitut.

Jeg skylder også at sige lidt om, hvordan lovforslaget er organiseret i sig selv. Men før jeg gør det, vil jeg gerne rose de partier bag finansloven 2022. Mit parti, Moderaterne, fandtes ikke, og regeringen i den konstellation, den har i dag, fandtes heller ikke, men jeg synes, at det er udtryk for både fremsyn og god dømmekraft, at man har afsat de nødvendige midler til, at analyseinstituttet kan virke i en årrække. Når vi nu knæsætter lovgivningen – som Radikale Venstres ordfører var inde på – virker instituttet også og arbejder indtil den dag, hvor der måtte være et flertal her i Tinget, der ikke længere ønsker, at instituttet skal eksistere. Det er så min overbevisning, at vi aldrig når til den situation, idet kulturlivet – som organiserer mere end 120.000 mennesker, der går på arbejde hver dag, og virker dannende, samlende, fællesskabsskabende og demokratisk dannende og i øvrigt også er en stor magnet for vores oplevelse af turismeliv – kommer til at gøre et helt fremragende stykke arbejde.

Lad mig kort opsummere lovforslagets indhold. Lovforslaget fastsætter de første bestemmelser om instituttets formål og opgaver. Det er et uafhængigt institut, og uafhængighed betyder, at når man fra ministeriets side med input fra Folketingets partier har udpeget den første bestyrelse, blander vi os sådan set udenom. Instituttets ledelse har på baggrund af vedtægter og det, vi har fastsat i lovgivningen, mulighed for at varetage de interesser og fremme det formål, der er beskrevet. Det foregår uden politiske hensyn eller særinteresser; instituttet bestemmer selv indholdet af analyser inden for de generelle rammer. Formålet er at skabe overblik over og indsigt i kunst- og kulturområdet, og i formålet skal instituttet favne både kunstnere, organisationer, institutioner og øvrige ansatte på kulturområdet.

Kulturens Analyseinstitut skal varetage sine opgaver med afsæt i evidens- og faktabaserede undersøgelser, og det er vigtigt. Det er ikke mavefornemmelser, og det er ikke modediller eller andet, der ligger til grund for arbejdet. Nej, det er evidens, og det er fakta. Instituttet skal formidle relevant viden og indsigt til offentligheden, fremme og facilitetere dialog med aktører på området og bidrage helt generelt til den kulturelle debat. Instituttet skal skabe overblik over og perspektivere relevant forskning og samtidig selv gennemføre analyser, udredninger og undersøgelser.

Til de ordførere, der måtte mene, at den slags arbejde foregår fint, vil jeg bare påpege, at nogle af verdens bedste forskningsenheder på de forskellige universiteter bruger en hel del ressourcer på at gruppere, formidle og tilgængeliggøre viden. For viden er lidt ligesom kærlighed – det bliver ikke mindre værd, fordi man deler det med andre, tværtimod. Det er selvfølgelig et usædvanligt statement at komme med her fra Folketingets talerstol, men ikke desto mindre er det jo værd at overveje. Når nogle af verdens bedste universiteter publicerer forskning, man mener har et potentiale til at have en stor betydning og gøre en stor forskel, arbejder man også hårdt på at gøre den viden tilgængelig og facilitetere og kommunikere den til mennesker, der er langt væk fra det normale forskningsbaserede tunge arbejde.

Kl. 11:19

I sig selv er det at mindske transaktionsomkostningen – for at bruge et handelshøjskoleord, hvor jeg selv er uddannet – i forhold til at sætte sig ind i nødvendig viden fuldstændig afgørende for at få vores kulturliv til at blomstre og til at sælge flere billetter, som hr. Søren Søndergaard sagde lige før, eller som hr. Mogens Jensen sagde: Lad os sørge for, at det kulturliv, der allerede i dag tæller en stor samfundsværdi, kommer til at tælle en endnu større samfundsværdi i fremtiden. Det er alle sammen formål, som jeg tænker at det meste af Folketinget kan bakke op om. Netop derfor er jeg også så begejstret for, at vi i dag behandler lovforslaget om, at kulturinstituttet også i fremtiden virker.

Kulturens Analyseinstitut kan også modtage indtægter. Det kan det gøre fra en række opgaver, det kan rekvirere fra kulturlivet. Det er også værd at bemærke, at de 8 mio. kr., vi afsætter, er et beløb, som man arbejder med, og som dækker det virke, som instituttet har. Det forhindrer ikke instituttet i at vokse og blive en central aktør i kulturlivet, men måske også for nogle af de virksomheder, institutioner og civilsamfundsorganisationer, der kunne forestille sig at gøre brug af instituttets viden. På den måde tror jeg at vi med til at plante et frø og hælde tilstrækkelig med økonomisk gødning i jorden omkring frøet, så det kan vokse og gøre en kæmpe forskel, både økonomisk, kulturelt, demokratisk og i forhold til sammenhængskraft i det her land, som kvadratmetermæssigt er stort, og som er endnu større, når vi ser på, hvor rig kulturen er, og hvor rige forskellene er – hele vejen fra øst til vest, men også til rigsfællesskabet.

Så er der enkelte ordførere, der har påpeget bestyrelsens sammensætning og sat spørgsmålstegn ved, hvordan det kan være, at bestyrelsen er blevet udvidet fra syv til ni medlemmer. Det skyldes simpelt hen det faktum, at regeringen har den overbevisning og opfattelse, at vigtig viden om udvikling af små organisationer og økonomisk indsigt, der kan binde arbejdet sammen og gøre en, synes jeg, afgørende forskel for arbejdets mulighed for at komme hele kulturlivet til gavn, er afgørende. Derfor har vi lavet den vurdering, at det var nødvendigt at udvide bestyrelsen med to medlemmer. Om det giver anledning til, som hr. Søren Søndergaard påpegede fra talerstolen, også at se på bevillingen, vil jeg slet ikke afvise. Det må vi være i dialog med instituttet om, når arbejdet kommer i gang.

Bestyrelsen, som jeg nævnte før, får bl.a. til opgave at etablere et bredt og rådgivende panel med repræsentanter fra kulturlivet. Det skal være med til at sikre, at instituttet indgår i en kontinuerlig og vedvarende dialog med kunstens og kulturlivets aktører. For uden dialog kommer værditilvæksten ikke til at blive opdaget eller at manifestere sig for instituttets virke. Det er afgørende, at vi har kvalificeret viden om kulturens forhold og kulturbranchen. Så med etableringen af analyseinstituttet får vi nye stærke muligheder for at producere, formidle og repræsentere den her viden.

På den baggrund vil jeg takke for de bemærkninger, der har været hidtil. Jeg ser frem til konstruktiv behandling af lovforslaget og glæder mig til at besvare eventuelle spørgsmål og kommentarer, der måtte være fra Tingets medlemmer. Tak.

Kl. 11:22

Anden næstformand (Jeppe Søe):

Og det er der. Allerførst er det hr. Mikkel Bjørn fra Dansk Folkeparti.

Kl. 11:22

Mikkel Bjørn (DF):

Tak for det. Nu nævnte jeg jo i min tale det her med, at der i den seneste finanslov – og det er ikke bare i den seneste, det er i mange foregående finanslove – kun er afsat 1,4 mio. kr. til restaurering af fortidsminder. Det vil sige, at den kulturarv, der handler om alt det, vi kommer af, afsætter vi altså kun 1,4 mio. kr. til. Nu opretter man så et analyseinstitut, der skal sidde og analysere kulturen. Det afsætter vi 8 mio. kr. til. Synes ministeren ikke, at der er en skævhed i den fordeling?

Kl. 11:23

Anden næstformand (Jeppe Søe):

Ministeren.

Kl. 11:23

Kulturministeren (Jakob Engel-Schmidt):

Jeg er et utrolig historieinteresseret menneske. Var jeg ikke endt på handelshøjskolen, var jeg endt på historiestudiet på Københavns Universitet. Jeg besøger flittigt de kulturarvsinstitutioner og den kulturarv og de fortidsminder, vi har rundtomkring i landet. Men jeg sidder jo også p.t. og forhandler finanslov sammen med bl.a. spørgerens kollegaer fra Dansk Folkeparti, og uden at være indiskret her i Folketingssalen vil jeg bare i al stilfærdighed påpege, at spørgerens store engagement i forhold til at ønske flere midler til fortidsminder og til bevaringen af kulturarv ikke er nået hele vejen ind til forhandlingsdelegationen fra Dansk Folkeparti. Og hvis det nu var tilfældet, ville man jo fra spørgerens side kunne gøre en aktiv forskel for at fremme det, som han nu kritiserer regeringen for ikke at gøre en aktiv forskel i forhold til.

Men jeg er også et konstruktivt menneske og en konstruktiv minister, og derfor har jeg bedt mine kollegaer, der sidder i logen herovre, om hurtigst muligt at skaffe Tinget en samlet oversigt over, hvor mange midler vi hvert år bruger på bevaring af vores fortidsminder, kulturarv, slotte og andre bygninger og institutioner, så vi på den måde kan debattere mere kvalificeret.

Kl. 11:24

Anden næstformand (Jeppe Søe):

Spørgeren.

Kl. 11:24

Mikkel Bjørn (DF):

Tak for det. Nu ved ministeren jo lige så godt som jeg selv, at når man som et lille parti kommer ind i en forhandling om en finanslov, er man nødt til nogle gange at fokusere på et enkelt emne, hvis man skal have en forhåbning om at få noget igennem i en sådan en finanslovsforhandling. Så det er ikke et udtryk for, at det ikke er noget, der ligger Dansk Folkeparti rigtig meget på sinde. Regeringen har derimod har fuldt flertal og ville derfor, hvis der var opbakning til det i alle partierne, kunne vedtage at afsætte de nødvendige midler til en prioritering af vores fælles fortidsminder.

Kl. 11:24

Anden næstformand (Jeppe Søe):

Ministeren.

Kl. 11:24

Kulturministeren (Jakob Engel-Schmidt):

Jamen det ligger mig stærkt på sinde, og jeg vil gerne gå yderligere i dialog med spørgeren om de fortidsminder og de bygninger og institutioner, som efter ordførerens opfattelse har det mest presserende behov. Det er en klar ambition for den her regering, at kulturen skal fylde mere og være mere for flere mennesker, indgå i undervisningsformål, styrke vores oplevelsesøkonomi og i det hele taget involvere flere danskere. Vores fortidsarv, vores bygninger og konstruktioner, også ude i naturen og i landskabet, er en vigtig del af det, og er der et behov for at prioritere det yderligere, ser jeg på det med åbne øjne, og jeg vil gå til det med et åbent sind.

Kl. 11:25

Anden næstformand (Jeppe Søe):

Hr. Søren Søndergaard, Enhedslisten.

Kl. 11:25

Søren Søndergaard (EL):

Tak. Det er gode argumenter for at udvide bestyrelsen fra syv til ni personer. Men jeg vil godt tillade mig at rejse det der spørgsmål om den nordiske dimension, for det var jo faktisk noget, vi havde en diskussion om, da vi besluttede at lave den her aftale. Jeg tror – vi var i hvert fald flere, der diskuterede det og havde den idé – at det er vigtigt, fordi der er et tæt samarbejde med de andre nordiske lande. Derfor kom det også med i den oprindelige aftale. Så kunne man måske have sagt, hvis man nu havde fastholdt det på syv personer, at der også var andre kvalifikationer, og at så ville det være svært, men nu har man så ovenikøbet udvidet til ni. Altså, mener ministeren ikke, at det er en vigtig dimension, og at det sådan set også modvirker en lille smule det, der altid kan opstå i bestyrelser, nemlig en vis fartblindhed, at der kommer nogle helt udefra?

Kl. 11:26

Anden næstformand (Jeppe Søe):

Ministeren.

Kl. 11:26

Kulturministeren (Jakob Engel-Schmidt):

Altså, jeg synes jo generelt, at det er vigtigt at besætte bestyrelser med brede kompetencepaletter og sikre, at instituttet er hjulpet af mennesker med bred erfaring, viden og forskellige kompetenceprofiler – netop argumenterne for at udvide bestyrelsen.

Her den anden dag modtog jeg på vegne af regeringen en række anbefalinger fra den nordiske techtænketank i forhold til børn og unges trivsel på sociale medier og på nettet, og det illustrerede ret effektivt for mig værdien i at samarbejde på tværs af Norden og de skandinaviske lande.

Lige nu har vi et medlem, der netop er udpeget, så vidt jeg er orienteret, på baggrund af de hidtidige anbefalinger og retningslinjer, og det medlem vil jo sidde i hvert fald i perioden. Men jeg er åben over for at diskutere muligheden for, også i fremtiden at have et medlem, der kommer fra et andet land i Skandinavien, men har egentlig, og det er jo derfor, vi har ændret det, set det som vigtigere, at kompetenceprofilen afspejlede det, instituttet havde allermest brug for. De to ting udelukker dog ikke hinanden.

Kl. 11:27

Anden næstformand (Jeppe Søe):

Spørgeren.

Kl. 11:27

Søren Søndergaard (EL):

Nej, de to ting udelukker jo netop ikke hinanden. Men altså, jeg er glad for, at ministeren kan se værdien i det og kan se de positive muligheder, der ligger i det nordiske samarbejde, også for udvikling af et analyseinstitut for kulturen. Og man kan sige, at ministeren jo så får mulighed for at omsætte det i praksis inden længe.

Kl. 11:27

Anden næstformand (Jeppe Søe):

Ministeren.

Kl. 11:27

Kulturministeren (Jakob Engel-Schmidt):

Ja, og det glæder jeg mig til at gøre i samarbejde med de partier, der stemmer for lovforslaget.

Kl. 11:27

Anden næstformand (Jeppe Søe):

Så er det fru Katrine Daugaard, Liberal Alliance.

Kl. 11:27

Katrine Daugaard (LA):

Jeg har lyst til at fortælle om en oplevelse, jeg selv havde, i forhold til at ministeren jo kommenterede, at det her har været efterspurgt af branchen selv i mange år. Jeg kan nemlig huske, at den meget, meget anerkendte professor Peter Vuust lavede nogle undersøgelser om musik og hjernen, som vi var rigtig mange musikere  der fulgte. For kunne han bevise, at man f.eks. blev bedre til matematik af at gå til musik, så ville politikerne lytte, og så ville vi få nogle flere penge.

Vi hører jo stort set alle ordførere herinde anerkende, at kultur og kunst er vigtigt, og at det også er vigtigt i sig selv. Så hvorfor er det, at vi ikke bare lytter til dem, der står med tingene hver eneste dag, nemlig kunstnerne selv?

Kl. 11:28

Anden næstformand (Jeppe Søe):

Ministeren.

Kl. 11:28

Kulturministeren (Jakob Engel-Schmidt):

Det gør vi jo netop også. Men det at bruge vigtige ressourcer på at sørge for at formidle, gruppere, forarbejde og kommunikere den viden synes jeg er en god investering. Jeg har brugt en ret stor del af mit arbejdsliv i det private erhvervsliv. I det private erhvervsliv bruger man relativt betydelige ressourcer, afhængigt af hvilken branche man er i, på netop at bevæbne sig med den nødvendige viden for at vinde markedsandele. Man bruger også ressourcer på at sørge for at kunne kommunikere med markedet, altså med kunder og interessenter, netop for at sikre, at den viden, man har – det, man kommunikerer – også bliver opfattet på den måde, man ønsker.

Kulturlivet tæller mere end 120.000 mennesker, der går på arbejde hver dag. Det er det, alle andre laver i det her land, når de holder fri. Vi sørger for, at det samlede kulturliv får adgang og én vidensportal, hvor man kan gå ind ad døren i forhold til at hente viden, nødvendig sparring og nogle gange ovenikøbet også betale for det. Det er en god investering. Det er også en investering, som kommer det her land til gavn kulturelt, demokratisk, dannelsesmæssigt og økonomisk. Det er jo en terning med så mange sider, at jeg næsten ikke forstår, hvorfor Liberal Alliance ikke kan se sig selv i den for kulturlivet fremragende investering.

Kl. 11:30

Anden næstformand (Jeppe Søe):

Så tager vi spørgeren.

Kl. 11:30

Katrine Daugaard (LA):

Det gør firmaer jo, fordi de er i fri konkurrence med nogle andre og der er noget, der hedder at gå konkurs. Her snakker vi jo om, at vi faktisk ikke stoler på det, kunstnerne fortæller os. For jeg har aldrig mødt en kunstner inden for noget felt, som ikke ved, at det, de laver, er megavigtigt, og som ikke er god til at få formidlet, hvorfor det er vigtigt.

Det, det jo handler om, er, at vi fra politisk side ikke lytter og ikke anerkender nok, at det er vigtigt, at vi prioriterer, men at vi i stedet for skal have en masse tal, der kan fortælle os, at det er rigtigt, hvad kunstnerne siger.

Kl. 11:30

Anden næstformand (Jeppe Søe):

Ministeren.

Kl. 11:31

Kulturministeren (Jakob Engel-Schmidt):

Jeg er jo lidt ked af, at ordføreren ikke observerede eller i hvert fald lyttede til, hvad jeg sagde før i forhold til viden og kærlighed. Ingen af delene bliver mindre, når man deler det. På samme måde er det jo netop for kulturen.

Vi har behov for, synes jeg, at dokumentere, illustrere og mangfoldiggøre den viden, der kan styrke vores kulturliv. Jeg anerkender, at der er en uenighed her mellem Liberal Alliance, regeringspartierne og store dele af de partier, der støtter lovforslaget. Sådan må det være. Men jeg håber nu trods alt og nærer håb til, at Liberal Alliance med tiden vil blive overbevist om, at instituttet trods alt, ligesom Idrættens Analyseinstitut, er, var og bliver en god idé.

Kl. 11:31

Anden næstformand (Jeppe Søe):

Så er det fru Zenia Stampe, Radikale Venstre.

Kl. 11:31

Zenia Stampe (RV):

Det er bare i forlængelse af kommentaren fra hr. Søren Søndergaard. Altså, det ærgrer også os, at man har taget bestyrelsesmedlemmet med nordisk baggrund ud, for jeg vil da bare bidrage med min egen erfaring på det her område.

Da jeg skulle tage stilling til et analysecenter, prøvede jeg faktisk at sætte mig ind i, hvad man gør i andre lande, altså hvad gør man i Norge, hvad gør man i Sverige, er der noget i det nordiske samarbejde? Og jeg fandt jo ud af, at man gør rigtig meget i Sverige, man gør rigtig meget i Norge, man gør rigtig meget i Nordisk Råd.

Der var rigtig mange, meget nyttige rapporter, jeg aldrig havde hørt noget om, og det er jo lige præcis det, vi gerne vil bygge bro til, for at vi ikke skal sidde at opfinde den dybe tallerken hver især. Jeg bragte selv nogle navne i spil, og et af dem er også kommet med i bestyrelsen, og det var faktisk efter forslag fra en dansk forsker, der sidder i et institut i, nu kan jeg ikke huske, om det var Sverige eller Norge. Så de har jo givet plads til os, fordi de ønsker den synergi.

Så det er bare for at sige, at jeg håber, at regeringen vil overveje, om de vil forholde sig positivt til det, hvis vi stiller et ændringsforslag for at få det ind i bestyrelsen igen. Jeg kan egentlig ikke se, hvad det skulle koste regeringen, men jeg tror, det er en rigtig god sikring af synergi og videndeling.

Kl. 11:32

Anden næstformand (Jeppe Søe):

Ministeren.

Kl. 11:32

Kulturministeren (Jakob Engel-Schmidt):

Jeg synes, det er vigtigt at lytte til gode forslag, også selv om de ikke kommer fra en selv. Det vil jeg selvfølgelig drøfte med de regeringsordførere, som står bag forslaget, og så afvente det ændringsforslag, der måtte komme fra fru Zenia Stampe og eventuelt hr. Søren Søndergaard. Det vigtige er jo sådan set, at bestyrelsen er sammensat af de kompetencer, vi mener er nødvendige for instituttets succes og drift, og der er der gode argumenter.

Jeg vil så sige, at et ændringsforslag jo tidligst vil have effekt om en række år, da bestyrelsen i forhold til de syv medlemmer allerede er udpeget, og som fru Zenia Stampe gør opmærksom på, er de medlemmer med rødder i et andet nordisk land jo allerede udpeget. Så ønsket er effektueret, og så kan vi diskutere, om vi for fremtiden skal sikre, at det også måtte være på den måde. Jeg lytter i hvert fald gerne og vil også gerne blive klogere – det håber jeg sådan set alle Tingets medlemmer kan nikke genkendende til i forhold til deres politiske arbejde; jeg kan i hvert fald i forhold til mit.

Kl. 11:33

Anden næstformand (Jeppe Søe):

Spørgeren.

Kl. 11:33

Zenia Stampe (RV):

Det vil jeg bare kvittere for, takke for. Det er jo en lidt underlig overgangsperiode, hvor der er aftaler, vi har været med til at lave som støtteparti for den tidligere regering, som nu bliver fremsat som forslag, og nogle gange bliver de fremsat i uændret form, og nogle gange er de ændret lidt, fordi der har været en diskussion i flertalsregeringen. Det ærgrer selvfølgelig os, når der er ting, der bliver taget ud, men sådan er det jo.

Men derfor vil jeg også bare kvittere for den åbne tilgang, for jeg tror måske også, at det her egentlig bunder i, at vi så heller ikke har haft lejlighed til at præsentere de argumenter, vi havde, for, at vi syntes, det var vigtigt, der sad en nordisk repræsentant. Så det er blot en kvittering og et håb om, at regeringen vil forholde sig positivt til sådan et forslag.

Kl. 11:34

Anden næstformand (Jeppe Søe):

Ministeren.

Kl. 11:34

Kulturministeren (Jakob Engel-Schmidt):

Ja, tak for det. Vi fortsætter dialogen.

Kl. 11:34

Anden næstformand (Jeppe Søe):

Dermed er der ikke flere spørgsmål til ministeren. Tak for det.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Kulturudvalget. Hvis ingen gør indsigelse, betragter jeg det som vedtaget.

 Det er ikke overraskende vedtaget.

Det næste punkt på dagsordenen er:

8) 1. behandling af lovforslag nr. L 97:

Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger).

Af kulturministeren (Jakob Engel-Schmidt).

(Fremsættelse 29.03.2023).

Kl. 11:34

Forhandling

Anden næstformand (Jeppe Søe):

Forhandlingen er åbnet. Og den første ordfører er hr. Mogens Jensen, Socialdemokratiet.

Kl. 11:35

(Ordfører)

Mogens Jensen (S):

Tak, formand. L 97 er udtryk for et arbejde, som også er foregået i den tidligere regeringsperiode, og en bred aftale, der er indgået tidligere, og som bl.a. udspringer af et udvalgsarbejde, som mundede ud i en række anbefalinger til, hvordan vi forbedrede de videregående kunstneriske uddannelser. Og forslaget drejer sig jo om tre af vores fyrtårne i dansk kulturliv, dels vores kunstneriske uddannelser, dels Det Kongelige Teater, dels Statens Kunstfond. Og det er jo alle institutioner, som spiller en stor og vigtig rolle og har betydning for dansk kulturliv.

Der er tre elementer i lovforslaget. Som det første er det et formål at indføre en ny og mere tidssvarende styreform på de videregående kunstneriske uddannelsesinstitutioner. Som det andet handler det om at ændre reglerne for udpegning til Det Kongelige Teaters bestyrelse. Og som det tredje og sidste handler det om at indføre digitale ansøgninger til Statens Kunstfond.

Den første del af lovforslaget pålægger på den måde de syv kunstneriske uddannelsesinstitutioner under Kulturministeriet at have en professionel bestyrelse, en bestyrelse, der skal være med til at sikre en bedre og stærkere ledelse på institutionerne, og som skal have en bred kunstfaglig profil og også brancheforankring og faglig tyngde. Og det er jo kompetencer, som er vigtige i ledelsen af uddannelsesinstitutioner, som uddanner til en kunstnerisk praksis på allerhøjeste niveau.

Som det andet i lovforslaget foreslås det at indføre en forskudt udpegning af bestyrelsen på Det Kongelige Teater. Sådan som det er nu, bliver hele bestyrelsen skiftet ud på en gang, og det er uhensigtsmæssigt, fordi det betyder et stort tab af viden i bestyrelsen, når det udskiftes. Med lovforslaget foreslås det således at udpege bestyrelsesmedlemmer forskudt hvert andet år, og det skaber en bedre kontinuitet og en god balance, hvor Det Kongelige Teaters bestyrelse kan tilføres nye idéer og perspektiver, samtidig med at man bevarer den fornødne erfaring og historik, som er vigtig i bestyrelsesarbejdet.

Som det tredje og sidste indeholder lovforslaget det at gøre ansøgningsprocessen til Statens Kunstfond digital. Det har været en hensigt længe, og nu kan det så gennemføres, og det er der selvfølgelig sund fornuft i, for det vil gøre ansøgningsprocessen mere tidssvarende og ligetil for alle ansøgere. Og det vil jo også lette sagsgangen i Kunstfonden, så vi også bruger kræfterne der rigtigt.

Socialdemokratiet støtter naturligvis lovforslaget.

Kl. 11:38

Anden næstformand (Jeppe Søe):

Tak for det. Der er ingen korte bemærkninger. Den næste ordfører er hr. Kim Valentin fra Venstre.

Kl. 11:38

(Ordfører)

Kim Valentin (V):

Tak til formanden, og tak for ordet. Nogle påstår, at kulturområdet ikke kan få pulsen til at stige, andre påstår, at området simpelt hen er uden spændende indhold. Hverken den første eller den anden påstand bør have nogen gang på jorden. Kunsten og kulturen rummer nemlig så mange forskellige ting, at alles smag kan dækkes. Det er jo det, som gør området så interessant, og området kan altså også få pulsen rigtig højt op. Når en institutleder på Kunstakademiet bevidst ødelægger kunst i et opmærksomhedsstunt, så ryger pulsen rigtig højt op hos mange. Den type handling er nemlig helt uden for acceptabel adfærd, og vi er derfor nødt til at sikre en kvalitetssikring af de kunstneriske uddannelser.

Det er netop det, som dette lovforslag handler om. Det er bl.a. vores ansvar som politikere at sikre, at der er en helt betydelig sammenhæng mellem de kunstneriske uddannelser under Kulturministeriet og den verden, som er omkring os. For længe har der bare været en dissonans mellem de to. På baggrund af denne konstatering indgik Venstre i slutningen af 2021 sammen med et meget bredt flertal på tværs af Folketingets partier »Aftale om styrkelse af de kunstneriske uddannelser under Kulturministeriet«. Disse uddannelsesinstitutioner er af stor betydning for dansk kunst- og kulturliv. De har den vigtige opgave at uddanne kunstnere på det allerhøjeste niveau, og det er denne del af aftalen, som vi i dag udmønter i lovgivning med fire helt konkrete tiltag.

For det første skal de berørte kunstneriske uddannelsesinstitutioner fremover ledes af en bestyrelse, hvis opgave det er at ansætte rektoren. Det skal bidrage til, at der kan udstikkes en retning for uddannelsesinstitutionen, som er langsigtet og strategisk funderet. Selve sammensætningen vil bestå af et overtal af eksterne bestyrelsesmedlemmer og et lille mindretal af fire medlemmer, der skal vælges af og blandt de personer, som har deres daglige gang på uddannelsesinstitutionen. De eksterne medlemmer skal udpeges af kulturministeren, og udvælgelsen skal ske på baggrund af den enkeltes kompetenceprofil. Bestyrelsessammensætningen med både interne og eksterne medlemmer skal være med til at sikre et fagligt aktuelt og relevant rum for udvikling af institutionen. Det synes vi i Venstre er en rigtig god sammensætning af en bestyrelse.

For det andet handler et tiltag i lovforslaget om, at reglerne for de kunstneriske uddannelser skal ensrettes. Det giver nemlig ikke mening, at der forskelsbehandles mellem uddannelserne i forhold til krav om kunstnerisk udviklingsvirksomhed og videnskabelig forskning. Vidensgrundlaget skal tilsikres for alle uddannelsesinstitutioner, og derfor ser Venstre positivt på, at uddannelserne får en forpligtelse til kunstnerisk udviklingsvirksomhed. Tiltaget sikrer, at alle institutionerne har de samme muligheder for at styrke kunstnerisk praksis som det centrale element i vidensgrundlaget.

For det tredje skal der foretages en ændring af Det Kongelige Teaters bestyrelse. Dette er et tiltag, som teateret gennem en periode har efterspurgt. Vi har derfor en forpligtelse til at iværksætte ordninger, der tilsikrer det efterspurgte. Desuden må det formodes, at det er i alles interesse, at der er en vis kontinuitet i teaterets bestyrelse. Derfor vil der med denne del af lovforslaget ændres i praksis for bestyrelsessammensætningen, således at de ministerudpegede bestyrelsesmedlemmer udvælges hvert andet år, men for en 4-årig periode. Dette mener vi i Venstre giver den ønskede kontinuitet. Selv om det virker som et lille tiltag, er det et vigtigt tiltag for sammenhængskraften.

Sidst, men ikke mindst behandler vi i dag en ændring af den digitale kommunikation med Statens Kunstfond. Vi lever i en digitaliseret verden, og det er vigtigt, at vi hele tiden følger den teknologiske udvikling tæt. Derfor skal det være muligt at søge om tilskud til Kunstfonden digitalt, og lovforslaget giver hjemmel til denne digitalisering. Helt konkret indføres der en bemyndigelsesbestemmelse om, at der fra Kulturministeriets side kan stilles krav om digital kommunikation. Bl.a. skal det være muligt at afvise ansøgninger om kunststøtte, hvis ansøgningen ikke er indgivet ved den digitale løsning.

Venstre kan støtte dette forslag, og vi glæder os til debatten.

Kl. 11:43

Anden næstformand (Jeppe Søe):

Den bliver i hvert fald ikke lige nu, for der er ikke nogen korte bemærkninger. Tak til ordføreren. Den næste ordfører på talerstolen er hr. Henrik Frandsen, Moderaterne.

Kl. 11:43

(Ordfører)

Henrik Frandsen (M):

Tak for ordet, hr. formand, og tak til ministeren for at fremsætte lovforslaget. En styrkelse af de kunstneriske uddannelser har længe været et ønske i Folketinget og noget, som vi i Moderaterne også er meget interesserede i og ønsker. Dette lovforslag betyder, at der indføres en ny ledelsesmodel med professionelle bestyrelser på de syv videregående kunstneriske uddannelsesinstitutioner.

Vi i Moderaterne mener, at det er positivt og en styrkelse af de kunstneriske uddannelser, fordi professionalismen øges, hvilket må vurderes at være til gavn for kulturen bredere set og for uddannelserne isoleret set. Moderaterne støtter derfor forslaget, og vores kulturordfører, som jeg jo i dag som bekendt er vikar for, ser frem til den videre behandling af lovforslaget.

Kl. 11:44

Anden næstformand (Jeppe Søe):

Tak til vikaren for ordføreren. Næste ordfører på talerstolen er fru Charlotte Broman Mølbæk fra Socialistisk Folkeparti.

Kl. 11:45

(Ordfører)

Charlotte Broman Mølbæk (SF):

Tak for det. Jeg nåede aldrig at sidde i elevrådet på min folkeskole. Jeg turde ikke stille op, for tænk nu, hvis jeg ikke fik nogen stemmer. Det var en populær post at få lov til at være elevrådsformand eller sidde i elevrådet. Som formand kunne man sidde med i bestyrelsen med både lærere og ledere. Var vi utilfredse med noget, gik vi til formanden med det – uanset om det handlede om, om der skulle være 5 minutters pause mellem timerne til at strække benene eller tage en tår vand, så vi var klar til næste time, eller det handlede om flere bolde, så vi undgik unødige skænderier om boldens ejermand.

Elevrådsformanden repræsenterede elevernes stemme og kendte til problematikkerne selv og ville skolens bedste. Laver man lige en hurtig googlesøgning på »en god bestyrelse«, kommer der en definition op: En bestyrelse fungerer optimalt, når medlemmer besidder relevant og tilstrækkelig viden i forhold til virksomhedens vision og behov. Den skal afspejle og leve op til den verden, som virksomheden befinder sig i. Og det må man sige at elevrådsformanden levede op til.

Ændringen fra en autoritær til en mere demokratisk styreform kan være en langvarig proces, og jeg må ærligt indrømme, at jeg var stærkt overrasket, næsten rystet, da jeg som nyvalgt folketingsmedlem og kulturordfører opdagede den manglede demokratiske struktur, der kendetegnede de kunstneriske uddannelser – at de studerende ikke før nu har haft muligheden for at blive hørt og have indflydelse.

De kunstneriske uddannelsesinstitutioner skal nu nedsætte et studienævn, som afgiver indstilling til bestyrelsen eller på bestyrelsens delegation. Og nu bliver de studerende også repræsenteret i uddannelsens ledelse med en plads i bestyrelsen. Det er et stort og vigtigt skridt i den rigtige retning. I SF havde vi gerne set, at de studerende blev repræsenteret med 2 medlemmer i bestyrelsen, ligesom man har på andre videregående uddannelser, men det var der desværre ikke konsensus om.

Til gengæld er det en stor glæde at se, at i det lovforslag, der er fremsat af den nye regering, står der, at rektor nu også skal ansættes af bestyrelsen, som det sker på alle andre uddannelsesinstitutioner. I SF har vi aldrig kunnet se fidusen ved, at kulturministeren skulle sidde og udpege fra moderskibet til de kunstneriske uddannelser, når man lokalt selv kan ansætte en rektor. Det tror vi de er meget bedre til at gøre derude lokalt, og det ved jeg også at den nye kulturminister banede vejen for, og det skal han have stor ros for. Det er ikke altid så nemt at ændre gamle traditioner.

Med dette forslag får vi også endelig vedtaget, at der kommer bestyrelser på de kunstneriske uddannelser, og styrket dem ud fra Strukturudvalgets rapport, der kom i 2021. Der var klar tale i rapporten, og jeg citerer:

Udvalget anbefaler bl.a. at indføre en bestyrelse på hver af de syv kunstneriske uddannelser, at skabe tryggere klageveje for de studerende, indføre en mere fleksibel uddannelsesstruktur og længde og indføre et lettere akkrediteringskoncept for uddannelserne.

Noget af det har vi behandlet, og den sidste del handler vi heldigvis på nu. Det har sin forhistorie i et B-forslag fra forrige periode, hvor SF gik sammen med de borgerlige partier, og der havde vi nok en af verdens længste debatter om, hvorvidt man skulle have bestyrelser på de kunstneriske uddannelser. Det er der muligvis nogle af ordførerne her der kan huske. Men det, der har været rigtig positivt at se, er, at de mange tanker, der i virkeligheden lød i den debat, nu bliver omsat til virkelighed derude. For ud over at de studerende også kommer i bestyrelserne, skal der naturligvis også være medarbejdere repræsenteret – også personer, som både har kompetencer inden for ledelsesstrategi og udvikling, men som også har en kunstnerisk erfaring og indsigt i det kunstfelt, det nu drejer sig om, og i kulturlivet generelt. I SF er vi ret fortrøstningsfulde over, at den her nye styreform faktisk vil komme til at styrke uddannelserne væsentligt.

Jeg kan så afsløre, at jeg senere hen fandt modet til at stille op til et elevråd, da jeg læste til pædagog på Jydsk Pædagog Seminarium, og jeg blev også valgt og fik muligheden for at sidde i en periode. Det vil i øvrigt stadig væk være en periode, jeg husker ret tydeligt, og som var meget værdifuld for mig og gav mig en masse god læring om beslutningsprocesser. Og dermed kan jeg kun glæde mig over, at det nu også gælder de studerende på Den Danske Scenekunstskole, Den Danske Filmskole, Det Jyske Musikkonservatorium, Det Kongelige Danske Kunstakademis Billedkunstskoler, Det Kongelige Danske Musikkonservatorium, Rytmisk Musikkonservatorium og Syddansk Musikkonservatorium – at de kan få lov til det samme.

For god ordens skyld vil jeg meddele, at SF selvfølgelig også bakker op om de forandringer, der er i forhold til Det Kongelige Teater og digitale ansøgninger. Vi ser frem til det fremtidige arbejde og er for lovforslaget.

Kl. 11:50

Anden næstformand (Jeppe Søe):

Tak til ordføreren. Der er ingen kommentarer. Næste ordfører på talerstolen er fru Charlotte Munch, Danmarksdemokraterne.

Kl. 11:50

(Ordfører)

Charlotte Munch (DD):

Tak – og jeg vikarierer endnu en gang for hr. Søren Espersen. Lovforslaget her har bund i en meget bred politisk aftale, som blev indgået af hele 11 partier i december 2021. Danmarksdemokraterne var af gode grunde ikke en del af denne aftale, idet vort parti jo ikke dengang eksisterede. Det glæder mig at konstatere, at det gør vi så nu, og vi kan umiddelbart støtte aftalen og det lovforslag, som ligger her.

Forslaget drejer sig bl.a. om, at der på syv videregående kunstneriske uddannelsesinstitutioner fremover skal være professionelle bestyrelser, som styrer begivenhederne, frem for status i dag, hvor flere af institutionerne har politisk udpegede bestyrelser. Tanken er, at bestyrelsen skal bestå af syv medlemmer, hvoraf kulturministeren udpeger de fire efter offentlig annoncering. Samtidig kommer der til at ske en forbedring af rammerne for de studerendes trivsel, ved at der sker en forenkling af uddannelserne.

Der ser ud til at kunne blive et meget stort flertal bag dette forslag, og Danmarksdemokraterne støtter forslaget.

Kl. 11:51

Anden næstformand (Jeppe Søe):

Tak til ordføreren. Næste ordfører er fru Katrine Daugaard, Liberal Alliance.

Kl. 11:51

(Ordfører)

Katrine Daugaard (LA):

Lovforslaget her, som giver en ny styringsform på vores fine og velansete danske kulturinstitutioner og -uddannelser, er noget, LA og jeg er rigtig glade for at se blive til virkelighed. Bestyrelsen skal med dens syv medlemmer have det overordnede ansvar for institutionens drift og strategi, herunder økonomi og udvikling. Det er positivt for institutionernes kvalitetssikring, innovation og udvikling, at bestyrelsesmedlemmerne skal bestå af fire eksterne medlemmer og tre interne, heraf en studerende, en underviser og en teknisk administrativ medarbejder fra uddannelsesinstitutionen. Medlemmerne skal tilsammen have viden og erfaring inden for ledelse, strategi, udvikling, jura, økonomi og personaleadministration, men også indsigt i og kunstnerisk erfaring fra det kunstfelt, som den enkelte institution skal uddanne til.

Som tidligere elev på Syddansk Musikkonservatorium havde jeg selv indflydelse, idet jeg i min tid som studerende var elevvalgt til at sidde med ved møder, som jeg mest husker som omhandlende lærerkonflikter, elevture og den daglige drift. Jeg har derfor set og oplevet mange af de udfordringer, som der kan være med den nuværende styringsform, og her tænker jeg, at en professionel bestyrelse vil bidrage til at løfte niveauet og fagligheden og ikke mindst hæve ambitionerne for, hvad de kulturelle uddannelser kan og skal uddanne til.

LA stemmer for, og vi glæder os til at følge bestyrelsernes arbejde.

Kl. 11:53

Anden næstformand (Jeppe Søe):

Tak til ordføreren. Næste ordfører fru Helle Bonnesen fra Det Konservative Folkeparti.

Kl. 11:53

(Ordfører)

Helle Bonnesen (KF):

L 97 er en udmøntning af den politiske aftale om styrkelse af kunstneriske uddannelser under Kulturministeriet, som blev indgået tilbage i december 2021 mellem en række partier – og dengang var De Konservative også med. Ikke som en konsekvens, men i hvert fald som forlængelse heraf følger vi op på den her aftale og stemmer for forslaget. Den del kan nok næppe overraske.

Jeg vil dog alligevel her gerne bruge lidt tid på at påpege, at det for os er meget, meget vigtigt med de her professionelle bestyrelser med den brede erfaring, altså hvor vi virkelig ser forskellige dele af samfundet som lønmodtagere, arbejdsmarkedets parter, folk med kunstnerisk erfaringer og personer med kulturorganisatorisk baggrund repræsenteret. Derfor er vi også meget, meget glade for, at det står nævnt, at det kommer til at ske efter offentlig annoncering – et forhold, der i øvrigt også bliver kvitteret for i høringssvarene. Vi er også meget positive over for den del af det, der handler om digitalisering.

Kulturlivet var som så mange andre hårdt ramt af corona og arbejdet på kulturinstitutionerne er på ingen måde blevet bedre eller nemmere siden da. Det er blevet mere udfordrende, det er mere krævende med et meget mere usikkert kundegrundlag, og vi ser derfor frem til udmøntningen, som jo altså fokuserer på en professionel bestyrelse. Vi støtter forslaget.

Kl. 11:55

Anden næstformand (Jeppe Søe):

Tak til ordføreren. Næste ordfører er hr. Søren Søndergaard fra Enhedslisten.

Kl. 11:55

(Ordfører)

Søren Søndergaard (EL):

Enhedslisten var også en del af den aftale om de kunstneriske uddannelser, som blev indgået i december 2021, og som danner grundlag for det her lovforslag. Derfor er det selvfølgelig heller ikke nogen overraskelse, at vi støtter forslaget. Vi synes og har altid syntes, at det er en rigtig god idé med selvstændige bestyrelser på de kunstneriske uddannelser, hvor også både studerende og de ansatte kan være repræsenteret på demokratisk vis. Det er det, der nu tages initiativ til.

Ligeledes er vi meget tilfredse med, at disse bestyrelser får en kunstfaglig forankring og derfor ikke bare kan lede uddannelserne på en faglig betryggende måde, men også kan være et bolværk mod politisk indblanding. Med det her forslag ser vi faktisk, at armslængden bliver styrket for de kunstneriske uddannelser, og det synes vi er utrolig vigtigt.

Jeg er en lille smule forvirret om, hvornår det her forslag træder i kraft, og jeg er en lille smule forvirret over, hvad det får af konsekvenser for den løbetid, der er for bestyrelserne. I den skriftlige fremsættelse står der, at det foreslås, at loven træder i kraft den 1. juni 2023; i selve lovforslaget står der, at loven træder i kraft den 15. juni 2023. Det er jo ikke de 15 dage, der er afgørende, men er det derfra, man regner den 4-årige periode for bestyrelserne? Det har lidt at gøre med den evaluering, der er lovet. Vi har jo i den aftale, vi har indgået, lovet hinanden, at vi ved udløbet af den første periode vil lave en evaluering, hvis der skulle være behov for nogle ændringer. Jeg vil for god ordens skyld bare bede ministeren bekræfte, at det selvfølgelig står ved magt.

I forhold til den aftale om roen om de kunstneriske uddannelser, som blev indgået, var der en række elementer ud over det at etablere bestyrelser. Der var også et selvstændigt afsnit, der handlede om det, vi kaldte for forbedring af rammer for de studerendes trivsel og klagemuligheder. Og jeg vil bare spørge og bede ministeren om i sin replik at uddybe, hvordan ministeren ser det effektueret i det her lovforslag. Tak.

Kl. 11:58

Anden næstformand (Jeppe Søe):

Tak til ordføreren. Næste ordfører på talerstolen er fru Zenia Stampe, Radikale Venstre.

Kl. 11:58

(Ordfører)

Zenia Stampe (RV):

Tak for det. Ligesom ved sidste forslag er det her kulminationen på et længere forløb, som har præget meget af vores folketingsarbejde de sidste 4 år, altså i forrige periode. Nu talte vi om coronakrisen og den erkendelse, jeg tror vi kollektivt opnåede om det manglende kendskab til kulturlivets forhold, og det var måske det, der fyldte allermest. Men det, der nok fyldte næstmest på kulturområdet i sidste periode, var lige præcis spørgsmålet om bestyrelser på de kunstneriske uddannelser – eller måske var det ikke så meget selve spørgsmålet om bestyrelser, men mere ledelsen af de her uddannelser. Det blev en dejlig fælles løsning til sidst, som jeg tror vi har lidt forskellige syn på. Der er nogle af os, der netop synes, at det er et meget, meget godt forslag, fordi det styrker armslængden, mens der var nogle andre, der mente, at der skulle bestyrelser til, sådan at der var en ledelse, der kunne slå hårdere ned på de revolutionære studerende.

Jeg tror, at jeg først og fremmest har behov for at sige, at jeg grundlæggende synes, at det er et sundt tegn, at der er storm om vores kulturelle uddannelser. Det er jo der, vi videregiver, hylder, udvikler traditionen, men det er også der, der sker nybrud og der bliver etableret nye traditioner. Derfor synes jeg ikke, det er unaturligt, at det er et område, som har meget bevågenhed, og som offentligheden også interesserer sig for. Men det har jo bragt vores uddannelsesinstitutioner et rigtig vanskeligt sted hen, ikke mindst fordi det var en meget utidssvarende ledelseskonstruktion, hvor man ikke havde en bestyrelse og lederen var udpeget af ministeren. Det vil jo sige, at der var rigtig mange politikere, der havde en holdning til, hvordan den enkelte rektor skulle håndtere diverse problemer. Der var nogle, der, som jeg sagde før, mente, at man skulle slå hårdere ned på de studerende, der var nogle, der mente, at man skulle være bedre til at skærme miljøet mod offentligheden og den massive bevågenhed. Så man kan i hvert fald konstatere, at den ledelse, der har siddet, har oplevet både et pres udefra og et pres indefra, og derfor endte det jo med, at vi blev enige om en fælles løsning, som forhåbentlig kan give ledelsen af de kulturelle uddannelsesinstitutioner en styrket ledelseskraft indadtil, og som rent faktisk, når der er behov for det, kan slå i bordet og sige: Det her er min ledelsesret, og det er sådan her, jeg synes vi skal gøre, og jeg har min bestyrelse i ryggen. Og der er de studerende og lærerne i øvrigt også repræsenteret, så det er noget, vi har tænkt godt over.

Det er også vigtigt, at en rektor har sin ledelse i ryggen, hvis der er et meget stort pres udefra, til at sige: Det er sådan, vi ser landet ligger, og det står vi ved, og der kan vi også godt modstå et politisk pres eller et pres fra offentligheden udefra. Den styrkede ledelseskraft, som netop er styrket, i kraft af at lederen ikke står alene og lederen ikke er udpeget af en minister, men nu har en ledelse bag sig, ser vi på alle mulige måder som en styrkelse af det kulturelle liv. Og det er ikke mindst en styrkelse er det meget spændende rum, det er, hvor man både har et ansvar for traditionen, bevarelsen af den, men også udviklingen af nybrud og nye traditioner. Det er et vanvittig interessant, vigtigt rum at være i, og det er vanvittig vigtigt, at vi kan forsvare det rums integritet, og at det ikke bliver forstyrret hverken udefra eller andre steder fra. Så med de ord kan jeg sige, at vi støtter forslaget.

Kl. 12:02

Anden næstformand (Jeppe Søe):

Tak til ordføreren. Næste ordfører er hr. Mikkel Bjørn, Dansk Folkeparti.

Kl. 12:02

(Ordfører)

Mikkel Bjørn (DF):

Tak for det. Med dette lovforslag indføres en ny ledelsesmodel med professionelle bestyrelser på de syv videregående kunstneriske uddannelsesinstitutioner under Kulturministeriet. Lovforslaget udmønter den politiske aftale om styrkelse af de kunstneriske uddannelser under Kulturministeriet, som blev indgået i 2021 mellem den daværende regering og en lang række partier her i Folketinget, herunder Dansk Folkeparti. Der lægges i aftalen vægt på, at de kunstneriske uddannelsesinstitutioner skal have klare rammer, så der er fokus på, at de kan udføre deres hovedopgave, som er at uddanne kunstnere på højeste niveau. Det indebærer indførelsen af en ny ledelsesstruktur på på uddannelsesinstitutionerne med bestyrelser, der skal være uafhængige og fagkyndige. Med lovforslaget skabes det lovgivningsmæssige grundlag for at indføre bestyrelser og en mere fleksibel intern styringsstruktur, der passer til den enkelte institution.

Kunstneriske uddannelsesinstitutioner skal have klare rammer for at udføre deres hovedopgave, som er at uddanne kunstnere. Det forudsætter klare ledelsesstrukturer med ansvarlige bestyrelser. Konsekvenserne ved at mangle en bestyrelse så vi senest i 2020, hvor tidligere institutleder på Kunstakademiet Katrine Dirckinck-Holmfeld tog ansvar for ødelæggelsen af dansk kulturarv, nærmere bestemt sænkningen af en buste af Frederik V i Københavns Havn. Der er brug for ansvarlige bestyrelser på vores kunstneriske uddannelsesinstitutioner, der er deres opgave voksen, og som rygter deres hverv med ansvar i baghovedet, og som naturligvis, hvis der sker kunst- og tingsbeskadigelse, indgiver en politianmeldelse mod pågældende personer. Det kan i den henseende undre, at der er kommet to så forskellige ting ud af sagerne i henhold til den seneste sag med Ibi-Pippi, som ødelagde et maleri af Asger Jorn, og i Katrine Dirckinck-sagen er der mig bekendt slet ikke kommet noget ud af det endnu. Det undrer vi os lidt over i Dansk Folkeparti, og hvis der er nogen, der har svar på, hvorfor det er, må de da meget gerne fortælle os om det. Tak for ordet.

Kl. 12:04

Anden næstformand (Jeppe Søe):

Tak til ordføreren. Og så er det kulturministeren.

Kl. 12:04

Kulturministeren (Jakob Engel-Schmidt):

Tak for det, formand. Tak til alle ordførerne for deres bemærkninger. Jeg ser kunst og kultur som det bærende fundament, vi står på som mennesker og som samfund. Og det lovforslag, som vi behandler i dag, vedrører rammerne for tre vigtige søjler i det danske kulturliv, nemlig vores kunstneriske uddannelser, der dygtigt udvikler, uddanner og klargør fremtidens kunstnere til den verden, de møder, når de er færdige på akademierne og uddannelserne; vores nationalscene, Det Kongelige Teater, som sikrer, at vi kan opleve ypperlig scenekunst; og Statens Kunstfond, der støtter udviklingen af nyskabende idéer og kunstoplevelser af høj kvalitet. Alle tre er på hver deres måde med til at sikre, at vi har et rigt dansk kulturliv.

Med andre ord har lovforslaget, vi sidder med og behandler i dag, temmelig stor betydning for dansk kulturliv. Det skal være med til at sikre, at vores kunstneriske uddannelser, Det Kongelige Teater og Statens Kunstfond alle afspejler det samfund, vi er en del af. Og som flere ordførere har bemærket, hviler lovforslaget jo også på en af de debatter, der i Tingets historie har taget allerlængst tid inden for et givent ressortområde.

Lad mig opridse lovforslagets hovedformål, som er for det første at indføre en ny styringsform på de videregående kunstneriske uddannelsesinstitutioner under Kulturministeriet med henvisning til lov om videregående kunstneriske uddannelsesinstitutioner, for det andet at ændre reglerne for udpegning til Det Kongelige Teaters bestyrelse, i lov om scenekunst, og for det tredje at indføre krav om digitale ansøgninger til Statens Kunstfond, i lov om Statens Kunstfonds virksomhed. Det er et lovforslag, der vedrører de tre rammelovgivninger.

De syv statslige kunstneriske uddannelsesinstitutioner under Kulturministeriet er Filmskolen, Kunstakademiet, Scenekunstskolen og de fire musikkonservatorier, der er kendetegnet ved et begrænset antal studiepladser, hvor de studerende optages efter talent. Uddannelserne uddanner dygtige kunstnere og danner også rammerne for skabelsen af kunstværker, koncerter, teaterforestillinger og filmforevisninger for det publikum, der måtte være interesseret. De kunstneriske uddannelser er med andre ord vigtige kunst- og kulturinstitutioners bidrag til et rigt kunst- og kulturliv i Danmark. Uddannelserne har få studerende, ca. 1.800 i alt. Det er små institutioner, der som regel er meget eksponeret i samfundet, kunstbranchen og kulturlivet, og de pådrager sig ofte en stor del opmærksomhed fra medier, politikere og andre interesserede. Det stiller store krav til en professionel ledelse, særlig når udviklingen i branchen og omverdenen med rette stiller krav om, at uddannelserne følger med tiden og omstiller sig.

Ændringerne til lov om videregående kunstneriske uddannelsesinstitutioner under Kulturministeriet skal ses netop i det lys. De udspringer af en bred politisk aftale fra 2021, som den nuværende regering har valgt at videreføre. Selve aftalen er desuden baseret på en god del forudgående analysearbejde, hvor både studerende, rektorer og branche- og aftagermiljøer i det såkaldte strukturudvalg er kommet med anbefalinger til ændringer på uddannelserne. Det mener jeg giver lovændringerne stor legitimitet, hvilket er vigtigt for at sikre bred opbakning til og ro om de kunstneriske uddannelsers fremtidige virke. Med aftalen får uddannelsesinstitutionerne klare rammer for at udføre deres hovedopgave, nemlig det at uddanne kunstnere på allerhøjeste niveau. Der indføres klare ledelsesstrukturer med bestyrelser, der skal være uafhængige, fagkyndige og have branchekendskab. Lovændringerne giver mulighed for, at uddannelserne kan fokusere på kunstnerisk praksis og kunstnerisk udviklingsvirksomhed – og stiller f.eks. ikke krav om, at Kunstakademiet skal forske; det har mulighed for at gøre det, som de øvrige kunstneriske uddannelser også har mulighed for det, når de vurderer det relevant.

Den politiske aftale indeholder også andre indsatser for uddannelserne, bl.a. forbedring af rammerne for de studerendes trivsel. Og for at svare hr. Søren Søndergaard direkte kan jeg sige, er det p.t. et forordningsspørgsmål. Klageadgang og mulighed for at klage over den behandling, man har fået på uddannelserne, er reguleret via forordning, og til det forordningsarbejde, som forestår, vil jeg invitere ordførerkredsen ind til en gennemgang, så vi i fællesskab kan være enige om, at forordningen også lever op til den ambition, man har haft i aftalekredsen. Den politiske aftale indeholder også andre indsatser for uddannelserne: forbedring af rammerne for trivsel osv. osv. Og de ændringer vil blive gennemført ved ændringer i bekendtgørelse og i samarbejde med ministeriet og institutionerne på baggrund af dialog med og anbefalinger fra de ordførere, der vælger at bakke op om lovforslaget.

Kl. 12:09

I forhold til lov om scenekunst har ændringerne til lovgivningen til formål at indføre forskudt udpegning af medlemmer til bestyrelsen for Det Kongelige Teater. Jeg tænker, at de fleste ordførere ligesom jeg med stor interesse har bemærket, at Det Kongelige Teater har offentliggjort deres nye program. Der er mange spændende forestillinger på vej og mange gode muligheder for, at danskere fra hele landet kan få en kæmpestor opleves. Det Kongelige Teater sætter i øjeblikket besøgsrekorder. Der er flere besøgende end nogen sinde før, og man spiller flere forestillinger end nogen sinde før. Det er dog så uheldigt, at bestyrelsen udskiftes på en gang. Det vil sige, at den store vidensbevaring, der er behov for i en institution med en mere end hundred år lang historie, med en kompliceret økonomi, med en medarbejderstruktur og ledelsesstruktur præget af diversitet, eksisterer ikke nødvendigvis, når man udskifter hele bestyrelsen på en gang.

Det har derfor været et ønske fra Det Kongelige Teater igennem længere tid, hvor man har efterspurgt større kontinuitet i bestyrelsen, så vigtig viden ikke går tabt, når medlemmer af bestyrelsen bliver skiftet ud. Og den kontinuitet er det vores vurdering, regeringens vurdering, kan opnås ved at indføre forskudt udpegning til teatrets bestyrelse. I de øvrige teaterbestyrelser, som Kulturministeriet udpeger medlemmerne til, har det i næsten 10 år været praksis og har der været tradition for, at man arbejder forskudt, således at institutionel viden bliver forankret, givet videre og tjener institutionen på bedste vis. Det giver jo god mening, at de fremtidige bestyrelser for landets største teater skal udpeges forskudt, og derfor foreslår regeringen netop at gøre det.

Sidst, men ikke mindst, skal jeg sige lidt om Statens Kunstfonds virksomhed, for ændringerne til lov om netop det har til hensigt at sikre, at Kunstfonden kan kræve, at ansøgere sender ansøgninger digitalt. Det vil gøre selve proceduren mere ligetil for alle ansøgere, lette sagsgangen og sikre, at Kunstfonden følger med den digitale udvikling i samfundet.

Nu har der jo ikke været mange spørgsmål til de forskellige ordførere, der har været heroppe, men skulle der være spørgsmål til mig, vil jeg se frem til at besvare dem. Og jeg ser frem til at følge udvalgsbehandlingen efterfølgende. Tak, formand.

Kl. 12:11

Anden næstformand (Jeppe Søe):

Selv tak. Men det er der altså ikke – jo, der er lige kommet et. Sådan er det, når man bliver opfordret. Det er hr. Søren Søndergaard, Enhedslisten.

Kl. 12:12

Søren Søndergaard (EL):

Det var muligvis fordi bare fordi jeg ikke forstod det eller hørte det rigtigt, nemlig det der spørgsmål om ikrafttrædelsesdatoen. Og det der med, om det er den 15. eller den 1. – det er sikkert en slåfejl, så det er jo ikke lige det, der er problemet. Men det, der er problemet, er jo, om vi så snakker om en udløbsdato, der hedder slutningen af 2026, eller om vi snakker om en udløbsdato i midten af 2027.

Kl. 12:12

Anden næstformand (Jeppe Søe):

Ministeren.

Kl. 12:12

Kulturministeren (Jakob Engel-Schmidt):

Jeg må simpelt hen være ordføreren svar skyldig. Men jeg vil love at gå på talerstolen under andenbehandlingen, eller, hvis det foretrækkes, at orientere udvalget skriftligt. Det tænker jeg i hvert fald der er behov for, så vi får opklaret det.

I forhold til ordførerens anden bemærkning under ordførertalen tænker jeg, at det er væsentligt, at vi i fællesskab evaluerer, om det, vi har besluttet, virker efter hensigten, når vi kommer længere frem i perioden.

Hvis formanden tillader det, vil jeg sige, at der jo er flere af os, der har en aftale ovre hos os i Kulturministeriet, og jeg vil, hvis I har lyst, invitere jer alle sammen derover. Der vil være en lille forfriskning, i og med at jeg tænker, at det kollektive blodsukker her i salen er faldet en smule, i og med at vi er langt over frokosttid. Så vi ses på Nybrogade nr. 2 lige om et øjeblik.

Kl. 12:13

Anden næstformand (Jeppe Søe):

Og med det reklameindslag er der ikke er flere, der har bedt om ordet, og forhandlingen er sluttet.

Jeg foreslår, at lovforslaget henvises til Kulturudvalget – og I skal åbenbart alle sammen skal over i Kulturministeriet nu, og så kan I jo snakke om det. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 73:

Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger).

Af skatteministeren (Jeppe Bruus).

(Fremsættelse 29.03.2023).

Kl. 12:13

Forhandling

Anden næstformand (Jeppe Søe):

Forhandlingen er åbnet, og første ordfører er allerede på plads: hr. Anders Kronborg fra Socialdemokratiet.

Kl. 12:13

(Ordfører)

Anders Kronborg (S):

Tusind tak for det. Når man nu kommer fra Esbjerg, som jeg gør, og hvor jeg bor og lever, så ved man, hvilken begejstring der er for den grønne omstilling, og i hvilket omfang den grønne omstilling skaber nye job, både når vi snakker om de kommende planer om etablering af energiøer i Nordsøen, og når man snakker om CO2-lagring i undergrunden. Det er ikke lang tid siden, at kronprinsen stod i Esbjerg, og dem, der deltog i den ceremoni, var det nærmest, kan nok være enig med mig i, at det var en stor dag, hvor man gik fra, at hans far havde drejet på hanerne, da man skulle pumpe olien op af Nordsøen, og til, at kronprinsen nu stod og pumpede CO2 den anden vej, altså ned i boringerne. Det er klart, at når de store forandringer finder sted, når vi har en regering og vi har et samlet Folketing, der har store ambitioner på den grønne energis vegne, så skal praktikken selvfølgelig også være til stede.

Det her lovforslag har, om man så må sige, tre faser: For det første handler det om at indføre hjemmel til, at vi kan beskatte udenlandske selskaber og udenlandsk arbejdskraft med aktiviteter i Danmarks eksklusive økonomiske zone. I dag er det kun udenlandske selskaber og personer, der har aktiviteter med relation til kulbrinteindvinding, der beskattes af indkomster fra aktiviteterne på dette område. Efter forslaget bliver f.eks. etablering og drift af havvindmølleparker og energiøer samt aktiviteter tilknyttet CO2-lagring også skattepligtige for udenlandske selskaber. Det vil sikre mere lige konkurrencevilkår for danske selskaber, og dansk og udenlandsk arbejdskraft ligestilles, da udenlandsk arbejdskraft vil blive undergivet en dansk beskatning.

For det andet har det til formål at skabe klarhed over de skattemæssige konsekvenser, når kulbrinteanlæg anvendes til aktiviteter med lagring af CO2. Regeringen foreslår, at udgifter der vedrører aktiviteter med olie- og gasindvinding, skal kunne fradrages i kulbrinteindkomsten, selv om udgifterne også vedrører CO2-lagringsaktiviteterne. Det vil sikre, at virksomhederne ikke kommer i den situation, at udgifter, som de i forvejen skulle afholde, får en lavere skatteværdi, bare fordi virksomhederne også begynder at benytte anlæggene til CO2-lagring.

Der foreslås desuden en lempelse af den særlige – og med formandens tilladelse, er jeg nødt til at tale et andet sprog end dansk – carrybackordning, der gælder for fjernelsesudgifter. Carrybackordningen går ud på, at når en virksomhed er ophørt med olie- og gasaktiviteter og alle anlæg er fjernet, kan kulbrinteskatteværdien af fjernelsesudgifterne under visse betingelser kræves udbetalt fra staten. Det skal bidrage til at sikre, at virksomhederne ikke afholder sig fra at lagre CO2, bare fordi det vil have skattemæssige konsekvenser i form af en udskydelse af brugen af carrybackordningen, altså lige nøjagtig det, vi også gerne vil i dette Ting.

For det tredje har lovforslaget til formål at ændre listen over de lande, der er omfattet af skattesanktioner – de lande, der er på den såkaldte sortliste i EU, som blev opdateret i 2022 og i februar 2023. Og det er jo helt, helt tydeligt, at det er vigtigt, at vi her fra Danmark også sender et klart signal om de skattesanktioner, som gælder for dem. Så med de ord vil jeg bare sige til det ærede Ting, at Socialdemokratiet kan bakke op om lovforslaget, som det foreligger.

Kl. 12:17

Anden næstformand (Jeppe Søe):

Der er en kommission tager fra hr. Sigurd Agersnap fra Socialistisk Folkeparti.

Kl. 12:17

Sigurd Agersnap (SF):

Tak for det. Og tak for en god gennemgang af lovforslaget, som jo har flere elementer. Jeg vil gerne spørge til selve skattelydelen. For man kan ikke undgå, at det springer i øjnene, når man læser lovforslaget, at Rusland ikke bliver tilføjet på sortlisten over skattely i dansk ret. Det er de jo i EU-ret, og normal praksis er, at vi i Danmark så også tilfører dem på skattelylisten i dansk ret. Hvad er Socialdemokratiets holdning til, om Rusland skal optages på den liste, og er det noget, man i regeringen vil tage initiativ til at få gjort?

Kl. 12:18

Anden næstformand (Jeppe Søe):

Ordføreren.

Kl. 12:18

Anders Kronborg (S):

Jeg tror ikke, der kan være nogen uenighed om, at den ageren, som Rusland har i øjeblikket internationalt med den fuldstændig uretfærdige aggression, som Rusland har over for Ukraine, er skræmmende at se på. Jeg er stolt af, at vi i det danske Folketing på tværs af partier har stået sammen om en aktiv indsats i forhold til Ukraine. Og det er også klart, at vi i Socialdemokratiet vil se på hele delen omkring Rusland. Jeg ved, at skatteministeren særskilt vil komme ind på den del, når han holder sit oplæg her på talerstolen, og jeg ved også, at der er en proces i gang i regeringen, så vi også sikrer, at Rusland ikke har favorable vilkår, når det gælder skat.

Kl. 12:19

Anden næstformand (Jeppe Søe):

Så er der ikke mere til ordføreren. Tak for talen. Næste ordfører er hr. Kim Valentin fra Venstre.

Kl. 12:19

(Ordfører)

Kim Valentin (V):

Tak til formanden. Det her lovforslag er ret teknisk, og jeg må sige, at jeg faktisk ikke kan nå alle mine kommentarer på de her 5 minutter, men nu tager jeg de vigtigste kommentarer, og så vil der komme nogle tekniske spørgsmål bagefter.

Formålet med lovforslaget er at ligestille danske og udenlandske virksomheder ved at indføre hjemmel til indkomstbeskatning af aktiviteter, som udføres af udenlandske personer, når aktiviteterne udøves i Danmarks eksklusive økonomiske zone. Dette gælder, hvis aktiviteterne vedrører etablering, drift og benyttelse af kunstige øer, installationer og anlæg. Det er jo fornuftigt, at vi beskæftiger os med det. Det er en væsentlig del af rammerne for, at vi overhovedet kan have de former for aktiviteter.

Desuden har lovforslaget til formål at opdatere listen over lande, som er omfattet af de danske defensive foranstaltninger over for lande på EU's sortliste over skattely. Og det er jo vigtigt i forhold til, at vi tager stilling til, hvem det er, vi egentlig gerne vil have indenfor, og hvem vi ikke vil have indenfor.

Det næste er omkring indførelse af begrænset skattepligt ved udøvelse af visse aktiviteter i Danmarks eksklusive økonomiske zoner. Og der indføres med den her del af lovforslaget en beskatning, således at beskatning af aktiviteter uden for 12-sømilegrænsen svarer til beskatningen af selskaber, der er skattemæssigt hjemmehørende i udlandet, og som har aktiviteter på dansk søterritorium. Det synes vi lyder fornuftigt.

Dette sker på baggrund af en vurdering om, at selskaber, der har hjemme i udlandet, bør betale skat til Danmark af den indkomst, som erhverves ved udøvelse af aktiviteter i Danmarks eksklusive økonomiske zone, nøjagtig på lige fod med selskaber, der har hjemme i Danmark. Det lyder også fornuftigt. Beskatningen sker samtidig på baggrund af vurderingen om, at personer bør være omfattet af skattepligt til Danmark, hvis de erhverver vederlag fra arbejde, der vedrører etablering og drift og benyttelse af kunstige øer. Det er også fornuftigt.

Så er der fradrag for driftsomkostninger og skattemæssige afskrivninger ved anvendelse af kulbrinteanæg til lagring af CO2. I Venstre vi jo et parti, som sætter klima højt på dagsordenen, og af den årsag skal vi hele tiden iværksætte tiltag, som kan afbøde klimaforandringerne. Når FN’s Klimapanel har vurderet, at  CCS, carbon capture and storage, er en kilde til indfrielse af klimamålene, skal vi reagere med ansvarlighed.

Derudover har undersøgelser fra GEUS påpeget, at dansk undergrund er velegnet til lagring af CO2. Den nuværende kulbrinteskattelov indkapsler ikke de skattemæssige konsekvenser af, at man anvender anlæg, som oprindeligt er opført med formålet om kulbrinteudvinding, men som nu anvendes i forbindelse med aktiviteter som lagring CO2. Og disse skatteregler bør udformes således, at de ikke hindrer iværksættelse af aktiviteter med lagring af CO2. Det er en ret vigtig sammenhæng.

I den forbindelse bør den skattepligtige ikke få forringet sine muligheder for at foretage afskrivninger på anlæggene, der beskattes efter kulbrinteskatteloven, selv om de fortsat anvendes til udvinding og nu også lagring af CO2. Endvidere skal det være muligt at fratrække driftsudgifter til f.eks. vedligeholdelse i opgørelsen af den kulbrinteskattemæssige indkomst, også selv om udgifterne vedrører både aktiviteter forbundet med kulbrinteudvinding og lagring af CO2. Skattereglerne bør ikke give anledning til, at aktiviteter, der udelukkende omhandler lagring af CO2, kan fradrages i opgørelse af indkomst, som beskattes efter kulbrinteloven. Venstre tager godt imod lovforslaget, særlig grundet planerne om CO2-lagring og etablering af en energiø uden for Danmarks eksklusive økonomiske zone.

Vi har en række tekniske spørgsmål, som skal afklares i lovprocessen. Det har stor vigtighed for Venstre, at der er sikret fairness og ensretning af dansk beskatning, således af aktiviteter, der er forbundet med ovenstående, har en ensartet beskatning. Venstre kan med de bemærkninger støtte lovforslaget.



Kl. 12:24

Anden næstformand (Jeppe Søe):

Tak for det. Der er ingen korte bemærkninger. Næste ordfører på talerstolen er hr. Mohammad Rona fra Moderaterne.

Kl. 12:24

(Ordfører)

Mohammad Rona (M):

Tak for det. Nu var jeg lidt skuffet over, at Anders brugte det engelske ord, men man kan jo også bare sige karry tilbage-ordningen. Det var det, vi snakkede om at han skulle sige, men det gjorde han ikke. (Anden næstformand (Jeppe Søe): Hvis vi så også lige husker at sige hr. Anders Kronborg). Hr. Anders Kronborg, undskyld.

I dag behandler vi L 73, der indeholder flere elementer. Vi har været igennem mange af dem. Lovforslaget har først og fremmest til formål at sikre, at danske og udenlandske virksomheder ligestilles i forhold til beskatningen af aktiviteter i Danmarks eksklusive økonomiske zone. Baggrunden for det lovforslag er, at vi står over for aktuelle planer om CO2-lagring og etablering af en energiø i Danmarks eksklusive økonomiske zone. Her må det anses som ønskværdigt at sikre en ordentlig og ensartet beskatning af aktiviteter som disse.

Ligeledes indeholder lovforslaget elementer, der skal være med til at skabe øget klarhed om de skattemæssige konsekvenser for brugen af kulbrinteanlæg til lagring af CO2. Endelig indeholder lovforslaget en opdatering af listen over lande omfattet af defensive foranstaltninger, således at der er overensstemmelse med EU's sortliste over skattely. Det støtter vi ligeledes op om. Moderaterne bakker op.

Kl. 12:26

Anden næstformand (Jeppe Søe):

Der er ingen kommentarer. Tak til ordføreren. Næste ordfører er hr. Sigurd Agersnap fra Socialistisk Folkeparti.

Kl. 12:26

(Ordfører)

Sigurd Agersnap (SF):

Tak for ordet, formand. Forslaget her er jo tredelt, som flere af mine kollegaer og de tidligere talere også har været inde på. Det handler om at sikre sig, at det kan betale sig at lave CO2-fangst i anlæg, som tidligere har været brugt til at udvinde olie. Det er god grøn politik og noget, vi støtter i SF. Det er i vores og også i klimaets interesse, at det kan betale sig at investere i CO2-fangst, og at man kan lade relevante anlæg fra den tidligere olieindvinding blive stående.

Der er så en diskussion, som også fremgår af høringssvarene, og som hr. Rasmus Jarlov også har stillet nogle udvalgsspørgsmål til, om, hvorvidt man har ramt den rigtige balance i forhold til carrybackordningen. Det kan jeg ikke svare fyldestgørende på her. Det er en faglig diskussion, men jeg synes i hvert fald, at vi skal følge op på den i udvalget, og det er vi også indstillet på i SF. For det afgørende princip er, at det skal kunne betale sig at lave CO2-fangst og investere i det.

Det andet element handler så om at sikre en ordentlig skatteopkrævning for aktiviteter, bl.a. i Nordsøen og i forbindelse med anlæg af energiøer. Vi er i SF enige i, at man skal ligestille og sidestille udenlandske og danske ansatte, og vi er enige i, at både virksomheder og personer bør betale dansk skat i forbindelse med aktivitet i Danmarks eksklusive økonomiske zone. Så det støtter vi også.

Den tredje og sidste del af lovforslaget handler om implementering af EU's sortliste for skattelylande i dansk ret. EU's liste over skattelylande er desværre grundlæggende mangelfuld. Den omfatter alt for få lande, og i og med at lande inden for EU – man kunne nævne Luxembourg – ikke kan optræde på listen, vil den ikke blive fyldestgørende. Dertil kommer, at f.eks. Caymanøerne, Bermuda og Hongkong ikke optræder på listen, selv om de fleste internationale organisationer, der kigger på skatteregler, er enige om, at de burde være omfattet og karakteriseres som skattely.

Men vi støtter selvfølgelig, at der indføres sanktioner over for alle de lande, som optræder på EU's liste, og at det indføres i dansk lovgivning. Men det har undret os en del, at der ikke er taget initiativer, sådan at vi kan indskrive i Rusland på listen over skattelylande. Begrundelsen lyder, at vi har en dobbeltbeskatningsoverenskomst med Rusland, og at den først skal opsiges. Der er vores opfordring bare, at det skal man se at komme i gang med at få gjort hurtigst muligt.

Når EU har besluttet, at Rusland skal optræde på sortlisten over skattelylande, er det, fordi de russiske skattemyndigheder ikke længere samarbejder med EU's skattemyndigheder, herunder de danske, og det er jo også, fordi vi selvfølgelig ikke skal give incitament til at understøtte initiativer og investeringer i Rusland. Derfor mener vi også, at man bør opsige den dobbeltbeskatningsoverenskomst hurtigst muligt, og at man i dansk ret også bør få indført Rusland på listen over lande, vi laver skattemæssige defensive foranstaltninger over for.

Der er et historisk fortilfælde, jeg har kunnet finde, og det var, da Trinidad og Tobago kom på EU's sortliste. Der havde Danmark også en dobbeltbeskatningsoverenskomst med landet. Dengang opsagde man dobbeltbeskatningsoverenskomsten, samtidig med at man opdaterede listen over skattelylande. Det gør man så ikke i denne omgang, og det må i vores optik betyde, at vi skal vende tilbage til den her lovgivning og få Rusland indført på listen. Men vi mener altså, at man bør indføre Rusland hurtigst muligt på sanktionslisten, også med hensyn til defensive foranstaltninger i forhold til skat, og at vi får opsagt dobbeltbeskatningsoverenskomsten.

Jeg skulle hilse fra Enhedslisten og sige, at de deler vores standpunkt.

Kl. 12:29

Anden næstformand (Jeppe Søe):

Tak til ordføreren. Så er det hr. Hans Kristian Skibby fra Danmarksdemokraterne.

Kl. 12:30

(Ordfører)

Hans Kristian Skibby (DD):

Tak, hr. formand. Jeg synes jo egentlig, at hvis man laver et lille tilbageblik og hører lidt på, hvad andre ordførere har sagt – jeg bemærkede især den meget udførlige tale, der var fra hr. Kim Valentin fra Venstre – så er det rimelig godt forklaret, hvad det her lovforslag går ud på. Det er jo sådan set meget positivt. Lovforslaget har jo primært til formål at ligestille danske og udenlandske virksomheder ved at indføre hjemmel til indkomstbeskatning af visse aktiviteter, der udføres af udenlandske fysiske og juridiske personer, når disse aktiviteter udføres i Danmarks eksklusive økonomiske zone, dvs. uden for den her berømte 12-sømilegrænse.

Det er jo en lov, der er kommet til primært på grund af en række forskellige skatteaftaler og energiaftaler, som kom i hus både i 2020 og 2021, og de er meget bredt funderet her i Folketinget, men de blev indgået, inden Danmarksdemokraterne blev et parti og også valgt ind i Folketinget. Men det ændrer ikke på, at vi har en positiv tilgang til lovforslaget. Vi synes, det er meget fornuftigt, at vi udviser rettidig omhu i forhold til at få den her sidestillelse, og vi synes også, at lovforslaget jo egentlig samlet set illustrerer, at vi på mange områder – også når vi tænker den grønne dagsorden ind i det her – er på vej et rigtig godt sted hen med energiøer og en god teknisk løsning i forhold til CO2-lagring. Det er alt sammen noget, som kan bruges, når man tænker på, hvad det er, Danmark kan gøre af forskellige ting for at gøre vores løsninger mere energirigtige og mere grønne.

Så vi er positive over for forslaget og vil gerne støtte det.

Kl. 12:31

Anden næstformand (Jeppe Søe):

Tak for det. Der er ingen kommentarer. Næste ordfører er hr. Steffen W. Frølund fra Liberal Alliance.

Kl. 12:32

(Ordfører)

Steffen W. Frølund (LA):

Tak, hr. formand. Intentionen i det her lovforslag er god, synes vi. Den afklarer bl.a. skatteforhold ved carbon capture and storage ude i offshore-faciliteter i bl.a. Nordsøen. Der er dog imidlertid en formulering, som muligvis går lidt imod intentionen i lovforslaget, og den går på det her med carry back eller skatterefusion. Det ønsker vi at intensivere ude i Nordsøen, ikke at modvirke det, og vi risikerer måske med det her at have nogle bekymringer – i hvert fald fra Liberal Alliances side – om, at vi i virkeligheden modvirker noget af det, vi gerne vil intensivere. Så det håber vi på at vi kan få belyst en lille smule eller måske ændret under behandlingen – men ellers er vi positive over for lovforslaget.

Kl. 12:32

Anden næstformand (Jeppe Søe):

Tak for det, tak til ordføreren. Næste ordfører er hr. Rasmus Jarlov, Det Konservative Folkeparti.

Kl. 12:32

(Ordfører)

Rasmus Jarlov (KF):

Man kan godt mærke her på debatten, at der er tale om et meget kompliceret og meget indviklet lovforslag. Det kan man nemlig ved, at der bliver holdt nogle meget korte taler og ikke stillet ret mange spørgsmål. Jo mere kompliceret tingene er, jo mindre forstår folketingsmedlemmerne, og jo mindre stiller de spørgsmål. Det er jo ret interessant, men det er der, vi er.

Nogle gange plejer jeg at drille skatteministrene ved at stille dem nogle spørgsmål og bede dem om at forklare deres egne lovforslag. Jeg ved som tidligere minister, at det er noget af det værste, man kan blive udsat for. Det vil jeg ikke gøre i dag, men jeg vil sige, at der er kommet en række kommentarer i høringssvarene, som jeg synes vi har behov for at få svar på, bl.a. med hensyn til carry back-ordningen, som jeg allerede har stillet nogle spørgsmål om, og der er også et spørgsmål om, hvordan det kommer til at fungere med moms, for der står i høringssvarene, at der ikke er momspligt i den her økonomiske zone, og det giver nogle udfordringer, i forhold til om man så skal operere med forskellige momsregnskaber, alt efter om man opererer inden for eller uden for zonen. Det mangler vi også svar på.

Ligesom de andre partier er vi selvfølgelig positive over for hensigten med lovforslaget, i og med at vi jo gerne vil have de penge ind i kassen, som bl.a. kan komme ved, at der bliver bygget en energiø, og at de aktiviteter, som kommer til at foregå derude, også bliver beskattet. Så vi har nok til hensigt at støtte lovforslaget, men der er i høj grad her tale om tillid, for vi forventer, at regeringen og de dygtige folk i Skatteministeriet har lavet noget, som vi må antage er fornuftigt, uden at vi helt rigtig forstår det til bunds.

Kl. 12:34

Anden næstformand (Jeppe Søe):

Tak til ordføreren. Næste ordfører er fru Samira Nawa fra Radikale Venstre, som jeg ikke kan se i salen. Og derfor går vi videre til hr. Peter Kofod fra Dansk Folkeparti – som heller ikke er her. Jamen så går vi videre til hr. Noah Sturis, som jeg har set, fra Alternativet. Nej, der kommer hr. Peter Kofod – det er lige i sidste øjeblik, men det nås. Hr. Peter Kofod, værsgo.

Kl. 12:35

(Ordfører)

Peter Kofod (DF):

Tak, formand. Jeg skal gøre det kort. Det her er udløberen af en aftale, som Dansk Folkeparti er med i. Vi står selvfølgelig ved de aftaler, vi indgår, og derfor støtter vi også forslaget. Tak, formand.

Kl. 12:35

Anden næstformand (Jeppe Søe):

Der er ikke nogen korte bemærkninger, så endelig gå ud at få vejret. Og så går vi videre til Noah Sturis – hr. Noah Sturis – fra Alternativet.

Kl. 12:36

(Ordfører)

Noah Sturis (ALT):

Mange tak, hr. Jeppe Søe. I Alternativet er vi også positivt indstillet over for lovforslaget. Det bærer præg af at være et meget teknisk lovforslag, men grundlæggende har det til formål at ligestille danske og udenlandske virksomheder ved at indføre den her hjemmel til indkomstbeskatning af visse aktiviteter, som udøves af udenlandske fysiske og juridiske personer, når de aktiviteter udøves i Danmarks eksklusive økonomiske zone, altså uden for den famøse 12-sømilsgrænse. Det er grundlæggende positivt, at vi begynder at kigge på at lave hjemmel til beskatning i den eksklusive økonomiske zone, men som det også har været nævnt, er der jo nogle af de her teknikaliteter, som vi også gerne ser blive udredt i udvalgsarbejdet. En af tingene er skattepligten for folk, som kommer og arbejder f.eks. på energiøerne. Hvis du kommer og arbejder, er det jo fornuftigt, at du betaler skat til Danmark, men vi stiller os lidt undrende over for, om man får alle med. Altså, hvor lang tid skal man f.eks. opholde sig: Er det den her 183-dagesregel, som gælder, eller gør den ikke? Så har der også været nævnt det her med carrybackordningen, hvor der kan være nogle uhensigtsmæssigheder, og det tænker vi også er fornuftigt at se på.

Med de kommentarer tror jeg egentlig, jeg vil sige, at vi som udgangspunkt støtter forslaget, men at jeg tænker, at vi alle har gavn af at dykke lidt ned i det under udvalgsarbejdet.

Kl. 12:37

Anden næstformand (Jeppe Søe):

Tak til Alternativets ordfører. Og så er det skatteministeren.

Kl. 12:37

Skatteministeren (Jeppe Bruus):

Tak for det, og tak for den positive modtagelse af det her lovforslag, der som nævnt har tre elementer. De første to har jo sammenhæng med klimaaftalen i 2020 og de opfølgende aftaler, der er indgået, om etablering af en energiø i Nordsøen og ikke mindst om lagring af CO2. I regeringen lægger vi vægt på, at der kommer til at gælde klare, afbalancerede og ensartede skattemæssige vilkår for de virksomheder, der skal udføre de nye aktiviteter i bl.a. den danske del af Nordsøen, som aftalerne på klimaområdet fører med sig.

Lovforslaget har for det første til formål at indføre hjemmel til, at vi kan beskatte udenlandske selskaber og udenlandsk arbejdskraft med aktiviteter i Danmarks eksklusive økonomiske zone. Den eksklusive økonomiske zone omfatter den del af den danske kontinentalsokkel, der ligger uden for 12-sømilsgrænsen . I dag er det kun udenlandske selskaber og personer, der har aktiviteter med relation til kulbrinteindvinding, som beskattes af aktiviteter i dette område. Efter forslaget bliver f.eks. etablering og drift af havvindmølleparker og energiøer samt aktiviteter tilknyttet CO2-lagring også skattepligtige for udenlandske selskaber. Her vil sikres mere lige konkurrencevilkår for danske selskaber. De beskattes i forvejen af deres aktiviteter i den eksklusive økonomiske zone og vil med forslaget ikke skulle konkurrere med selskaber uden en tilsvarende beskatning. Forslaget betyder samtidig, at dansk og udenlandsk arbejdskraft bliver ligestillet, i og med at den udenlandske arbejdskraft vil blive undergivet dansk beskatning.

Lovforslaget har desuden til formål at skabe klarhed over de skattemæssige konsekvenser, når kulbrinteanlæg anvendes til aktiviteter med lagring af CO2. Indkomst fra lagring af CO2 bliver beskattet efter de almindelige selskabsskatteregler, dvs. med 22 pct. Indkomst fra olie- og gasindvinding er dermed underlagt særlige regler i kulbrinteskatteloven, som bl.a. indebærer, at indkomst i visse tilfælde bliver pålagt en særlig kulbrinteskat. Regeringen foreslår, at udgifter, der vedrører aktiviteterne med olie- og gasindvinding, skal kunne fraregnes i kulbrinteindkomsten, selv om udgifterne også vedrører CO2-lagringsaktiviteter. Det vil sikre, at virksomheder ikke kommer i den situation, at udgifter, som de i forvejen skulle afholde, får en lavere skatteværdi, bare fordi virksomhederne også begynder at benytte anlæggene til CO2-lagring.

Regeringen foreslår desuden nogle justeringer af den særlige carrybackordning, der gælder for fjernelsesudgifter. Carrybackordningen går ud på, at når en virksomhed er ophørt med olie- og gasaktiviteter og alle anlæg er fjernet, så kan kulbrinteskatteværdien af fjernelsesudgifterne under visse betingelser kræves udbetalt fra staten. Forslaget går ud på at lempe ordningen, så den kan benyttes, når alle anlæg er fjernet, selv om visse anlæg opretholdes med henblik på CO2-lagring. Det skal bidrage til at sikre, at virksomhederne ikke afholder sig fra at lagre CO2, bare fordi det vil have skattemæssige konsekvenser i form af en udskydelse af brugen af carrybackordningen.

Endelig har lovforslaget til formål at ændre listen over de lande, der er omfattet af de skattesanktioner, altså de såkaldte defensive foranstaltninger, som vi i Danmark har over for lande, der er med på EU's sortliste over skattelylande. EU's sortliste blev opdateret i oktober 2022 og igen i februar 2023, og de lande, der er kommet med på sortlisten, foreslås derfor også medtaget på listen over lande, som de danske skattesanktioner gælder for.

Så er der blevet spurgt hertil, også fra SF's side: Hvad med Rusland, som blev optaget på EU's sortliste i februar i år? Og det er rigtigt, at Rusland ikke optræder på listen, og det skyldes, at vi har en dobbeltbeskatningsoverenskomst med Rusland, og at anvendelsen af skattesanktionerne vil stride imod overenskomsten. Lidt juridisk og teknisk kan man sige, at vores dobbeltbeskatningsoverenskomst står over de defensive foranstaltninger, som vi har over for de lande, der optræder på EU's sortliste. Derfor har regeringen besluttet hurtigst muligt at fremsætte et lovforslag, der gør, at dobbeltbeskatningsoverenskomsten med Rusland opsiges med virkning fra den 1. januar 2024. Samtidig vil regeringen tage initiativ til en drøftelse i EU af en fælles tilgang til spørgsmålet om opsigelse af dobbeltbeskatningsoverenskomster med Rusland.

Med de ord vil jeg gerne takke for den debat, der har været. Jeg ser frem til behandlingen af forslaget og selvfølgelig også til at svare på de spørgsmål, der måtte komme ind. Tak.

Kl. 12:42

Anden næstformand (Jeppe Søe):

Dem er da et enkelt af. Hr. Sigurd Agersnap, Socialistisk Folkeparti.

Kl. 12:42

Sigurd Agersnap (SF):

Tak for det. Jeg vil bare kvittere for det sidste, ministeren siger, nemlig at man hurtigst muligt vil opsige dobbeltbeskatningsoverenskomsten. Det er vi rigtig glade for i SF. Det er også et godt spor at brede det ud til resten af Europa. Der er jo grundlæggende ikke nogen hensyn, der taler for, at vi skal have de dobbeltbeskatningsoverenskomster med Rusland, så jeg synes, det er den helt rigtige linje, regeringen her har lagt, og det vil jeg kvittere for.

Mit spørgsmål er så: Vil det sige, at vi skal genbehandle det sidste element i lovforslaget, når vi kommer til den 1. januar 2024? For så må vi vel skulle indføre Rusland på listen over lande, vi indfører defensive foranstaltninger over for.

Kl. 12:43

Anden næstformand (Jeppe Søe):

Ministeren.

Kl. 12:43

Skatteministeren (Jeppe Bruus):

Ja, det er naturligt, at når vi har ophævet overenskomsten, så skal vi have Rusland på listen.

Kl. 12:43

Anden næstformand (Jeppe Søe):

Der er ikke flere kommentarer. Tak til ministeren.

Der er ikke flere, der har bedt om ordet, og så er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 74:

Forslag til lov om vejafgift.

Af skatteministeren (Jeppe Bruus).

(Fremsættelse 29.03.2023).

Kl. 12:43

Forhandling

Anden næstformand (Jeppe Søe):

Forhandlingen er åbnet, og den første ordfører er hr. Anders Kronborg fra Socialdemokratiet.

Kl. 12:43

(Ordfører)

Anders Kronborg (S):

Tusind tak for ordet. Så vil jeg se, om jeg kan bruge de 5 minutter, jeg har til rådighed, for også at illustrere, at jeg kender indholdet i lovforslaget. Jeg tror, jeg var tæt på de 5 minutter i forhold til det sidste lovforslag, vi også behandlede, men det er jo det, vi har til rådighed her på Folketingets talerstol.

Det er utrolig vigtigt, at vi kommer i mål med den grønne omstilling, både i forhold til vores klode, men så sandelig også i forhold til vores næste generation. Vores børn og børnebørn skal også vokse op på en klode, hvor man kan trække vejret, hvor man kan leve, og hvor vi kan se, at naturen har det godt. Det er vigtigt, at den grønne omstilling indbefatter samtlige dele af vores samfund, også den tunge vejtransport, og derfor er det, vi behandler her, en vigtig del af det at nå klimalovens mål om 70 procents reduktion af drivhusgasser inden 2030 og også nå regeringens mål om at fremrykke klimaneutralitet i 2045 frem for det oprindelige fastsatte mål om klimaneutralitet i 2050.

Hvis vi skal nå i mål, er det vigtigt, at alle sektorer bidrager, det gælder også den tunge vejtransport, derfor har vi med aftalen om kilometerbaseret vejafgift for lastbiler aftalt at indføre en kilometerbaseret vejafgift for lastbiler på 12 tons og derover fra 2025. Det afgiftsbelagte vejnet vil i perioden på 3 år regnet fra den 1. januar 2025 udgøre størstedelen af selve stats&#x2;vejnettet. Det princip, der er lagt til grund i den her aftale, er i virkeligheden så smukt, at det også er forureneren, der betaler, hvorfor man også vil se, at de lastbiler, der udleder CO2, også er dem, der betaler mest, og så er der lagt det incitament ind i forhold til ellastbiler, at de selvfølgelig betaler en mindre afgift. Afgiften på lastbiltrafikken er i dag fastsat betydeligt under de såkaldte samfundsøkonomiske omkostninger, som opstår gennem lastbilernes slid på infrastrukturen: Det kan være ulykker, det kan være, og det er jo noget, vi især hører her fra hovedstadsområdet, bekymringer for bl.a. Gladsaxeområdet i forhold til støj på vejnettet, det kan være luftforurening, som i nogle kommuner er betragtelig, bl.a. kan man have svært ved bare at placere daginstitutioner tæt på vejnettet, fordi der simpelt hen er for mange partikler i luften. Det er klart, at det har en samfundsøkonomisk udgift, og der er det også helt rimeligt, at man er med til at betale og blive beskattet i forhold til nogle af de omkostninger.

Sluttelig vil jeg sige, at jeg synes, at vi med vedtagelsen af lovforslaget sender et stærkt signal til, at udenlandske lastbiler også beskattes på tilsvarende vis i forhold til de danske, og det vil sige, at der, om man så må sige, kommer et samlet bidrag.

Jeg vil også gerne udtrykke, at jeg på branchens vegne er glad for, at den her aftale nu er blevet endnu mere bred, efter vi har fået en bred regering i Folketinget. Det synes jeg sådan set, om man så må sige, styrker rammevilkårene i forhold til branchen, så de ved, hvad de har at se ind i, så længe det ikke bare er en smal aftale, og det er også derfor, at jeg, både når vi har snakket landbrug og andre ting inden for det grønne, har været stor fortaler for, at de her aftaler, om man så må sige, vi laver inden for det grønne, bliver breder, for så ved man også, at uanset hvad der sker inde i det her hus, så står aftalerne ved magt efter et folketingsvalg. Så nu ved branchen, hvad de har at kigge ind i mange år frem i tiden. Så stor ros til aftalepartierne helt ude fra Enhedslisten over midten og ud til Venstre. Jeg synes virkelig, det er en progressiv aftale, som vi har lavet.

Kl. 12:48

Den fg. formand (Erling Bonnesen):

Mange tak for det. Der er en række korte bemærkninger, og den første er fra hr. Hans Kristian Skibby.

Kl. 12:48

Hans Kristian Skibby (DD):

Tak hr. formand, og tak til ordføreren for en sådan set god tale, om end jeg jo synes, det er utrolig trist, at indholdet var det, det var. Derfor kan talen jo sådan set være god nok. Ordføreren og Socialdemokraterne er øjensynlig meget stolte over den her aftale, men der er måske mange ude i kongeriget Danmark, der går og tænker lidt på, hvordan det dog skal gå. Nu tager jeg eksempelvis udgangspunkt i de offentligt tilgængelige ladestandere.

Ved ordføreren, hvor mange ladestandere til lastbiler der er, og som er offentligt tilgængelige i dag?

Kl. 12:48

Den fg. formand (Erling Bonnesen):

Ordføreren.

Kl. 12:48

Anders Kronborg (S):

Ja, det ved jeg godt. Som jeg har hørt det, er der én stor ladestander, og det er også derfor, at vi har en transportminister, der lige om lidt fremlægger en strategi i forhold til drivmidler. Det er en strategi, der bliver taget utrolig seriøst i ministeriet, og vi har i aftalekredsen også aftalt, at vi følger det her tæt, og vi mødes derfor også en gang hvert halve år og følger op på den her aftale. Men jeg er også nødt til at sige til hr. Hans Kristian Skibby, at den grønne omstilling aldrig nogen sinde bare må være noget, der bliver reduceret til skåltaler, noget, som vi taler om ved festlige lejligheder, men at det også kræver, at alle brancher bidrager i forhold til den grønne omstilling, og jeg er også helt overbevist om, at den her branche vil bidrage til den grønne omstilling.

Vi kommer til at se mange flere elkøretøjer på de danske veje, og jeg synes, der er et godt princip i, at det er forureneren, der er med til at betale. Og når vi faktisk både kan se, at der – om man så må sige – har været en underbeskatning i forhold til de følgeomkostninger, der har været i forhold til den tunge transport, og vi også kan se, at der er nogle af de her biler, der virkelig forurener, så synes jeg også, det er en god aftale.

Kl. 12:49

Den fg. formand (Erling Bonnesen):

Hr. Hans Kristian Skibby.

Kl. 12:50

Hans Kristian Skibby (DD):

Ja, og det er så der, hvor det stritter fuldstændig. Altså, den aftale, som ordføreren nu har stået og rost, indeholder nul komma nul initiativer omkring flere ladestandere til lastbiler med offentlig tilgængelighed i kongeriget Danmark – 0 pct., ingenting – og det er altså noget, der skal gælde fra den 1. januar 2025.

Der kører rigtig mange lastbiler i Danmark, og jeg er selv uddannet speditør, og jeg har måske derfor også lidt en forudindtagethed i forhold til at vide, hvor vigtigt godskørsel er for Danmark. Men kan ordføreren ikke også selv se, at det stritter fuldstændig, når man i sådan en aftale ikke får sikret en finansiering af ladestanderinfrastrukturen?

Kl. 12:50

Den fg. formand (Erling Bonnesen):

Ordføreren.

Kl. 12:50

Anders Kronborg (S):

Jeg synes i virkeligheden omvendt, at det vil stritte i alle retninger, hvis vi ikke tager den klimaudfordring, som der er, seriøst. I sidste periode havde jeg flere gange fornøjelsen af at besøge Grønland, og er man i tvivl om, om der er en klimaforandring, så skal man tage til Grønland. Man kan virkelig høre, at isen smelter.

Så vi har utrolig travlt, og det er også derfor, vi meget tydeligt siger, at vi er nødt til at følge den her proces. Transportministeren er i fuld gang med at få udrullet drivmidler, der er grønne, og jeg er helt overbevist om, at branchen også er med på den her rejse. Så jeg deler ikke ordførerens bekymringer, men jeg mener, at vi skal følge det tæt.

Kl. 12:51

Den fg. formand (Erling Bonnesen):

Så er det hr. Kim Edberg Andersen.

Kl. 12:51

Kim Edberg Andersen (NB):

Tak for det, og tak for talen, som jeg nærmest ord til ord synes virker en lille smule underlig. Det er sjovt, at man ikke taler om det angreb, som det her er, på de yderste dele af Danmark, for det er det. Det er sjovt, at hver eneste gang vi snakker klima, finder vi altid et sted at sende regningen hen, og det er ud til den yderste del af Danmark – for det gør vi. For en kilometerafgift er en afgift på enheden, der bliver transporteret, og der er altså bare længere, når du er ude i Vestjylland eller i Nordjylland og du skal have kørt mælk ned til Brugsen, end der er, hvis du kører mælken herind til København.

Men det viser jo meget tydeligt, at Socialdemokraterne laver politik, efter hvor de får de fleste af deres stemmer fra. Det er det, jeg ser, og jeg mener virkelig, at det her er et angreb. Jeg mener, at intentionen kan være god, men tidspunktet, forslaget kommer på, i forhold til at der ikke er ellastbiler, der kan erstatte de andre lastbiler, gør, at det altså bare er varm luft, der kommer oppe fra talerstolen. Vil ordføreren forklare mig, hvis man vælger at indføre den her kilometerafgift, om så en vognmand i morgen ville gå ud og købe trækkere, der kunne levere det, der skulle til, for at han kunne skifte til el i morgen?

Kl. 12:52

Den fg. formand (Erling Bonnesen):

Ordføreren.

Kl. 12:52

Anders Kronborg (S):

Jeg kan ikke sige på stående fod, om det lige præcis kunne ske i morgen. Jeg synes i virkeligheden også, at det er et lidt besynderligt spørgsmål, når den her aftale først gælder fra 2025. Omvendt må jeg sige klart til ordføreren, at det jo også er lidt besynderligt, hvis ordføreren mener, at man skal lave politikken, efter hvor man får flest stemmer fra. Det er jo sådan set ikke det, vi gør. Vi siger sådan set, at man generelt skal bidrage til den grønne omstilling.

Så må jeg bare minde ordføreren om, at det her er en bred aftale. Venstre, Danmarks Liberale Parti, som har rødder i landbruget, er en del af den her aftale, Moderaterne er en del af den her aftale, og så er de røde partier med i den her aftale. Det er det, man kalder en bred aftale, hvor erhvervet ved, hvilke rammevilkår der er fremadrettet, for de ved, at den her aftale ikke bliver lavet om i forbindelse med et valg. Der skal vi selvfølgelig sikre, at drivmidlerne er der.

Til allersidst vil jeg bare lige sige til ordføreren, at vi jo i forhold til EU også skal lave en differentiering mellem de køretøjer, der udleder mest CO2, og elkøretøjer. Der vil jeg så gerne indrømme, at vi har spændt buen til det yderste, og det er også, fordi vi virkelig vil den grønne omstilling og være et grønt foregangsland.

Kl. 12:54

Den fg. formand (Erling Bonnesen):

Hr. Kim Edberg Andersen.

Kl. 12:54

Kim Edberg Andersen (NB):

Altså, det er det, man kalder en direktør, at påstå, at både Venstre og Moderaterne stadig væk er borgerlige partier. Det kan vi nok godt tage en lang snak om, men det er nok ikke der, jeg ser dem stå i forhold til det her, og vi kan nok også godt tage den i forhold til CO2-afgiften på landbruget, når den kommer, og se på, hvor landbrugsorienteret det så bliver. Jeg accepterer, at regeringen nu siger, at den har spændt buen til det yderste, og det er så Udkantsdanmark, der kommer til at betale for det. Det er fakta. Både Dansk Erhverv og Dansk Industri siger også i deres høringssvar, at det her koster ekstra for Udkantsdanmark. Så tak til ordføreren for svaret. Det tager vi ad notam.

Kl. 12:54

Den fg. formand (Erling Bonnesen):

Ordføreren.

Kl. 12:54

Anders Kronborg (S):

Nu skal jeg jo ikke stille spørgsmål tilbage til Nye Borgerlige, men jeg forstår det nærmest sådan, at vi ikke må lave noget som helst på den grønne omstilling, hvis det kommer til at genere nogle, der bor vest for Valby Bakke. Der må jeg bare sige, at jeg synes, piben har fået en noget anden lyd. Nu sad jeg i sidste periode og var med til at forhandle den her brede landbrugsaftale i Folketinget. Den er jeg utrolig stolt af, og der oplevede jeg faktisk, at Nye Borgerlige tog et medansvar for den aftale. Der blev taget et ansvar fra Danmarksdemokraterne hen over midten og til Enhedslisten, og i den aftale er der altså også nogle ting, der belaster det, man kalder yderområderne og Vandkantsdanmark.

Kl. 12:55

Den fg. formand (Erling Bonnesen):

Så er det fru Jette Gottlieb.

Kl. 12:55

Jette Gottlieb (EL):

Tak for det. Jeg vil bare spørge, om ordføreren kan bekræfte, at en af de sikreste måder, man kan nedbringe den tunge vejtrafik på, er, at man overfører gods til bane i stedet for.

Det er jo et af de elementer, der også ligger i det, men som der ikke tales så meget om, altså at hvis man overfører gods til bane, får man altså transporteret det gods, som man ønsker at transportere, ovre i en anden transportform, som er mindre CO2-belastende.

Kl. 12:56

Den fg. formand (Erling Bonnesen):

Ordføreren.

Kl. 12:56

Anders Kronborg (S):

Der er ingen tvivl om, at gods på bane naturligvis også har en meget, meget positiv indvirkning på miljøet og klimaet. Det er jo ikke det, jeg konkret forholder mig til her som skatteordfører. Det er det her specifikke i forhold til en afgift på vejnettet i Danmark, og der er ingen tvivl om, at afgifter er regulerende; det kan skabe nogle incitamenter til at skifte over til en grøn transportform.

Så isoleret set i forhold til den aftale på skatteområdet, som jeg står her og præsenterer og forholder mig til, tror jeg, det er meget klogt og meget ambitiøst, at vi har spændt buen efter, at vi beskatter dem, der forurener, og så skaber vi nogle økonomiske incitamenter, der gør, at det faktisk kan betale sig at skifte til et køretøj, der har grønne drivmidler.

Kl. 12:56

Den fg. formand (Erling Bonnesen):

Fru Jette Gottlieb.

Kl. 12:56

Jette Gottlieb (EL):

Ja, det er godt, at ordføreren jo også tager bredden med. Men jeg vil lige nævne, at ordføreren faktisk i sin tale sagde, at det også handler om ulykker, støj, luftforurening, for ikke at snakke om slid på vejene.

Så det taler også for den form for omstilling, som der klart er incitament til i den her måde at lave vejafgift på, og det er jo en af grundene til, at den her vejafgift er så vigtigt et nybrud, at vi får det sat på skinner.

Kl. 12:57

Den fg. formand (Erling Bonnesen):

Ordføreren.

Kl. 12:57

Anders Kronborg (S):

Det er jeg fuldstændig enig i, og selv om jeg er fra Jylland og valgt i Jylland, tager jeg jo også de trængselsproblemer, som der er i hovedstadsområdet, utrolig seriøst. Jeg tager de støjproblemer utrolig seriøst; det vil jeg på ingen måde negligere.

Det er klart, at der synes jeg også, det er rimeligt, at når vi får at vide, at der faktisk er en underbeskatning af den her tunge transport, så er vi faktisk også med til at rette op på det. For det er klart, at uanset hvor man er barn henne i Danmark, bør man vokse op i et sundt klima, hvor man kan trække vejret, og vi ved jo netop, at partikler i luften kan være med til at fremkalde kræft og andre livstruende sygdomme.

Kl. 12:58

Den fg. formand (Erling Bonnesen):

Så er det hr. Rasmus Jarlov.

Kl. 12:58

Rasmus Jarlov (KF):

Hr. Anders Kronborg, det bliver en lidt lang valgperiode, hvis vi, hver gang regeringen fremsætter et lovforslag, skal høre på, at det er en bred aftale, fordi Venstre og Moderaterne også er med. Jeg håber, hr. Anders Kronborg kan se, at det åbenlyst er noget vrøvl.

Derudover kunne jeg godt tænke mig lige at få svar på, hvordan det var svar på spørgsmålet fra hr. Hans Kristian Skibby om, at der ikke bliver opsat nogen ladestandere, at man skal rejse til Grønland og kigge på indlandsisen, hvis man er i tvivl om klimaforandringerne. Kunne vi ikke lige få svar på spørgsmålet om, hvorfor der ikke er noget om ladestandere i aftalen?

Kl. 12:58

Den fg. formand (Erling Bonnesen):

Ordføreren.

Kl. 12:58

Anders Kronborg (S):

Det er jo, fordi det her er en aftale, som er fremsat af Skatteministeriet og handler om skat i forhold til vejafgift. Og det, der bare er svaret på det her, er, at der jo i hovedaftalen er en strategi for, at der skal være grønne drivmidler, og at det skal være muligt i forhold til grønne drivmidler. Så jeg forventer helt tydeligt, at når vi når frem til 2025, så er der også et større udbud i forhold til at kunne tanke de her lastbiler, som kører på grønne drivmidler. Det er også derfor, at der kommer nogle helt klare budskaber fra transportministeren i den kommende tid, og det synes jeg jo at vi skal følge tæt.

Så vil jeg bare til allersidst sige til hr. Rasmus Jarlov, at det er muligt, at han ikke mener, at det er bredt, fordi Venstre og Moderaterne er med i en aftale, men når man ser på spændet herinde, så kalder vi det jo sådan historisk og normalt en bred aftale, hvis der er ti partier med i en aftale fra til højre for midten og så helt ud til den yderste venstrefløj. Og der synes jeg jo bare, at det er fornemt, at så mange partier vil tage ansvar for en grøn og ambitiøs aftale. Så vil jeg også bare være helt åben over for hr. Rasmus Jarlov og sige, at det her jo er en CO2-afgift.

Kl. 13:00

Den fg. formand (Erling Bonnesen):

Så er det hr. Rasmus Jarlov.

Kl. 13:00

Rasmus Jarlov (KF):

Jeg ved næsten ikke, om jeg skal kommentere på det. Men altså, selvfølgelig er det ikke en bred aftale, når det kun er regeringen og venstrefløjen, som er med. Altså, en bred aftale kræver også, at der er nogle fra højrefløjen, som synes, det er en god aftale. Jeg kan jo ikke bestemme, hvordan hr. Anders Kronborg skal bruge begreberne, men jeg synes i hvert fald, at det bliver en lang valgperiode, hvis vi, hver gang regeringen fremsætter noget, skal høre på, at fordi Venstre, som er et borgerligt parti, er med, så har man en bred aftale.

Kl. 13:00

Den fg. formand (Erling Bonnesen):

Ordføreren.

Kl. 13:00

Anders Kronborg (S):

Det står jo altid Konservative frit for at hjælpe med at gøre aftalen endnu bredere. Det forstår jeg så hr. Rasmus Jarlov ikke ønsker, men jeg synes jo omvendt, at hr. Rasmus Jarlov skylder nogle svar. Det kan vi jo så spørge hr. Rasmus Jarlov om, når han kommer op på talerstolen, for et er at påberåbe sig at være et grønt parti, men når der så kommer noget, der koster nogle penge, så vil man ikke være med. Så man er jo også nødt til selv at fremlægge nogle klare initiativer, med hensyn til hvordan reduktionen så skal ske i forhold til CO2-udledningen i Danmark for at nå de ambitionsmål, som man i hvert fald nævner i sine skåltaler.

Kl. 13:01

Den fg. formand (Erling Bonnesen):

Så er det hr. Peter Kofod.

Kl. 13:01

Peter Kofod (DF):

Tak for det. I den her debat har der jo været masser af bekymrede vognmænd ude at advare om det, regeringen har lagt frem her – vognmænd, der har været bekymret for, hvor det vil stille dem i den hårde konkurrence, der jo er på transportområdet. Det forestillede jeg mig jo i hvert fald også at Socialdemokratiet ville tage meget alvorligt, altså når det kommer til social dumping. Er mange af de ting, der er sagt i debatten, ikke noget, der bekymrer et arbejderparti som Socialdemokratiet? Hvordan vil hr. Anders Kronborg komme de bekymringer i møde?

Kl. 13:01

Den fg. formand (Erling Bonnesen):

Ordføreren.

Kl. 13:01

Anders Kronborg (S):

Der bliver altid lyttet til bekymringer, som kommer fra befolkningen. Det er jo også derfor, at vi har sagt, at vi mødes en gang hvert halve år og følger implementeringen meget tæt, og så synes jeg jo – for at imødekomme det, som hr. Peter Kofod siger – at det er meget væsentligt i den her aftale, at de udenlandske lastbiler beskattes på lige fod med de danske lastbiler, så det altså er ens for alle at køre på det danske vejnet.

Kl. 13:02

Den fg. formand (Erling Bonnesen):

Hr. Peter Kofod frafalder sin anden korte bemærkning. Så er der ikke flere korte bemærkninger. Vi siger tak til ordføreren. Så kan vi gå videre til Venstres ordfører, og det er hr. Kim Valentin.

Kl. 13:02

(Ordfører)

Kim Valentin (V):

Så har vi L 74, forslag til lov om vejafgift. I Venstre er vi meget dedikerede til den opgave, at vi skal reducere CO2-udledningen med 70 pct. i 2030. Det er det vigtigste. Det er det, vi har forpligtet os til. Det er det, befolkningen forventer af os. Jeg tror selv, at vi i Danmark kan tage internationalt lederskab i forhold til klimaindsatsen. Det må fordre, at vi selv lever op til vores egne målsætninger. For at nå disse er der tre områder, som er særlig vigtige: Det er fødevareproduktion, bygninger og transport.

I dag behandler vi et lovforslag på transportområdet. Grundlaget er en aftale fra 2022, som Venstre ikke var med i. Vi var ikke med i den, fordi vi ikke synes, at opgaven blev løst ordentligt, og fordi teknologien til gennemførelse af indsatsen ikke var til stede. Det er den stadig væk ikke. Nuvel, vi vedstår arv og gæld i regeringsgrundlaget, og vi synes også, at der er kommet et par vigtige tilføjelser. Vi glæder os til at drøfte rammer og implementeringstid med aftaleparterne hvert halve år, og vi synes, at det er godt, at der sideløbende med denne lov åbnes op allerede i 2024 for, at vognmænd kan køre med lastbiler med en anden og mere optimal dimensionering og vægt. Det vil forbedre regnestykket for vognmændene i løbet af de næste mange år.

Vi skal gøre vores transport mere grøn, og det skal vi fortsætte med at presse på for at få gjort. Jeg har lyttet til mange gode forslag fra branchen og interesseorganisationer, og det kommer jeg til at blive ved med. Jeg tror, at vi kan forbedre indholdet i aftalen og CO2-reduktionen i løbet af de kommende år, når teknologien forbedres. Intentionen i lovforslaget er således god. Den, der udleder CO2, er den, der betaler.

Nu skal vi bare gøre det muligt at drive vognmandsforretning uden at udlede CO2 eller i hvert fald udlede så lidt som muligt CO2. Vi begynder med de store lastbiler i 2025 og tager resten med i 2028. Er det  muligt? kan man spørge. Lige nu vil det sikkert betyde højere transportpriser, men vi må også erkende, at omstillingen kommer til at koste penge for alle. Det vil transportbranchen også gerne deltage i, lytter jeg mig til, og de vil faktisk også gerne være med til at gøre det bedste for alle. Derfor er det selvfølgelig vigtigt, at vi løbende kigger på rammerne. Reglerne vil også gælde for udenlandske lastbiler på danske veje. Det er vigtigt, at dette håndhæves. Der må ikke ske en konkurrenceforvridning her. Det ligger også i lovforslaget.

Lovforslaget indfører en national kilometerbaseret vejafgift. Vejafgiften har to formål: 1) at reducere CO2-udledningen, og 2) at brugerne af vejene betaler for slid og de samfundsmæssige omkostninger. Samtidig går Danmark ud af Eurovignettesamarbejdet. Der indføres desuden miljøzoner. Særlig omkring de store byer vil dette have effekt. Der vil ikke ske en forvridning af forholdene for land og by, når dette sker, da det netop vil blive dyrere at køre omkring de store byer.

Jeg ser frem til det fortsatte arbejde med denne lovgivning frem til tredjebehandlingen, da vi har en del spørgsmål og bemærkninger, og efterfølgende, når rammer og implementeringstid skal vurderes hvert halve år. Venstre støtter med disse bemærkninger forslaget.

Kl. 13:07

Den fg. formand (Erling Bonnesen):

Mange tak for det. Der er en række korte bemærkninger, og den første er fra hr. Sigurd Agersnap.

Kl. 13:07

Sigurd Agersnap (SF):

Tak for det. I går kunne man i en pressemeddelelse fra Transportministeriet læse, at regeringen fremrykker reguleringen af vægt og dimensioner til 2024, og det nævner ordføreren også selv i sin ordførertale. Der vil jeg bare gøre opmærksom på, at der jo er en aftalekreds bag den her aftale. Det er en aftale, der så sent som i marts er indgået af en større aftalekreds, og der står specifikt i den aftale, at reguleringen af vægt og dimensioner skal drøftes med aftalekredsen. Så mener ordføreren, at den pressemeddelelse, der kom i går fra Transportministeriet, og det, ordføreren selv har gentaget her i sin tale, er inden for den aftale, som er indgået?

Kl. 13:07

Den fg. formand (Erling Bonnesen):

Ordføreren.

Kl. 13:07

Kim Valentin (V):

Ja, det er jo noget, der skal drøftes, som det også bliver sagt, imellem aftaleparterne. Det er jeg ret sikker på at ministeren også tager op. Det er jo ikke en del af den aftale, som vi drøfter her. Når jeg nævner det, er det, fordi det er en vigtig del af regnestykket for vognmændene, og man må jo sige, at der er en del af dem, der bliver ramt af det her lovforslag, L 74, som har gavn af også at vide, at der ved siden af arbejdes med faktisk at hjælpe dem på andre områder.

Kl. 13:08

Den fg. formand (Erling Bonnesen):

Hr. Sigurd Agersnap.

Kl. 13:08

Sigurd Agersnap (SF):

Vi indgår selvfølgelig meget gerne i drøftelser om, hvordan man kan lave den her vægt og dimensionering – det står jo også i aftalen. Derfor undrer det mig også bare, at man melder så bastant ud fra Transportministeriets side og stiller vognmændene i udsigt, at det allerede bliver implementeret fra 2024, for det har ikke været drøftet med aftalekredsen. Så jeg vil bare bede ordføreren fra Venstre om igen at bekræfte, at det her skal drøftes med aftalekredsen, inden man kan melde det ud.

Kl. 13:08

Den fg. formand (Erling Bonnesen):

Ordføreren.

Kl. 13:08

Kim Valentin (V):

Jeg skal gerne tage det med tilbage.

Kl. 13:08

Den fg. formand (Erling Bonnesen):

Så er det hr. Kim Edberg Andersen.

Kl. 13:08

Kim Edberg Andersen (NB):

Tak for det. Nu vil jeg ikke komme ind på Venstres placering i forhold til højre og venstre side herinde, men jeg vil godt komme ind på noget i ordførerens tale, som undrede mig, og det er det her med, at Venstre synes, det er en god lov, fordi den har gode intentioner. Gode intentioner er jo ikke sådan typisk det, som borgerlige værdier bygger på, for vi vil rigtig gerne have, at når vi siger til nogen, at de skal skifte til ellastbiler, så eksisterer de her ellastbiler rent faktisk også. Så kan ordføreren fortælle mig, om det er muligt – ikke bare med håb og god mavefornemmelse – for en vognmand nu i Nordjylland at købe en trækker, som han kan drive sin virksomhed på, hvor både køre-hvile-tids-bestemmelser, og hvor han ikke skal have ekstra chauffører ansat, for den skal lade rigtig længe, er opfyldt? Findes den lastbil, eller er det bare varm luft, fordi man godt kunne tænke sig at indføre en ekstra skat?

Kl. 13:09

Den fg. formand (Erling Bonnesen):

Ordføreren.

Kl. 13:09

Kim Valentin (V):

Nej, det er ikke muligt i øjeblikket at købe en lastbil, der kan indgå på en ordentlig måde i den forretning. Det, der er muligt, er, at det kommer i løbet af den næste periode, og det er det, man skal følge op på i løbet af de her halvårlige møder. Det er selvfølgelig noget, som man hele tiden skal tage stilling til. Det vigtigste her er, at vi sparer CO2, altså at der ikke kommer så meget udledning af CO2. Hvis vi ikke kan få det fra at indføre ellastbiler, så er vi jo simpelt hen forpligtet til at gøre nogle andre ting også. Og det skal jo indgå i den samtale, vi har løbende.

Kl. 13:10

Den fg. formand (Erling Bonnesen):

Hr. Kim Edberg Andersen.

Kl. 13:10

Kim Edberg Andersen (NB):

Men hvis ikke der er en CO2-fri mulighed, sparer man jo ikke noget CO2 med den her lov Det gør man ikke. Hvis ikke ellastbilerne, som er dem, som ikke bliver beskattet, findes, sparer man jo ikke noget. Så det er lidt en ekstra skat. Mener ordføreren så i øvrigt, når man nu vælger at beskatte et område og beder dem om at blive grønnere, at det er rimeligt, at vi lige her i modsætning til andre områder ikke tilfører branchen de samme penge, som vi tager ud af den. Vi tager pengene og putter dem i skattekassen, og der kan godt være brug for dem der, hvilket jeg er sikker på skatteministeren ville være enig i, men hvis man vil gøre et område grønnere og man beskatter dem på den baggrund, fører man vel pengene tilbage, så de har muligheden for det.

Kl. 13:11

Den fg. formand (Erling Bonnesen):

Ordføreren.

Kl. 13:11

Kim Valentin (V):

Der var forholdsvis mange spørgsmål i det her. Det, jeg vil koncentrere mig om, er at sige, at det vigtige sådan set er, at vi sætter nogle mål op for den CO2-besparelse, og her snakker vi om 0,3 mio. t fra 2025 til 2028, og fra 2028 er det 0,4 mio. t. Er der andre måder at gøre det på? Det er der sikkert, men det er jo det, vi hele tiden må kigge på, altså hvordan teknologien passer ind i, hvordan vi gør det på den bedst mulige måde for transporterhvervet.

Kl. 13:11

Den fg. formand (Erling Bonnesen):

Så er det hr. Hans Kristian Skibby.

Kl. 13:11

Hans Kristian Skibby (DD):

Tak, hr. formand. Hvis man bare kigger lidt tilbage, kan man huske, at det ikke skal være dyrere at være dansker, og at Venstre ved du, hvor du har. Det er sådan nogle tryghedsskabende sætninger, man har brilleret med ganske mange steder igennem mange år, og man har også nidkært beskyttet skattestoppet, bl.a. dengang der med politiforliget skulle findes lidt penge og passene skulle stige lidt, så var det nok til, at partiet Venstre sagde nej tak.

Men hvis man kigger på det her lovforslag, er det jo faktisk sådan, at de årlige udgifter til en diesellastbil ifølge de beregninger, vi har fået i dag, fra 2025 kan stige op til 87.900 kr., og helt op til 125.400 kr., når det i 2028 er fuldt implementeret, mens den samme udgift i dag er 9.300 kr. Mener man så i Venstre, at det er blevet billigere at være dansker og at være dansk erhvervsdrivende?

Kl. 13:12

Den fg. formand (Erling Bonnesen):

Ordføreren.

Kl. 13:12

Kim Valentin (V):

Først og fremmest vil jeg jo sige, at det er en del af regeringsgrundlaget, at der er et skattestop. Det vil sige, at alle de aftaler, der ligger fra indgåelsen af regeringsgrundlaget og fremadrettet, er baseret på et skattestop. Det betyder, at alle de aftaler, der bliver indgået fra regeringsgrundlagets indgåelse og fremadrettet, vil blive indgået på den måde, at en skat, som man opkræver som en ekstraskat, skal tilbage til det samme område. Det er den måde, skattestoppet fremadrettet fungerer på. Og jeg siger det her uddybende, fordi jeg kan høre, at det ikke rigtig har været forstået af ordføreren. Altså, det er jo ikke et spørgsmål om den aftale, som blev indgået i juni måned sidste år. Den aftale har vi jo selvfølgelig accepteret som arv og gæld i regeringsgrundlaget. Og den indgår skattestoppet jo ikke i, men det er først fra regeringsgrundlagets indførelse.

Kl. 13:13

Den fg. formand (Erling Bonnesen):

Hr. Hans Kristian Skibby.

Kl. 13:14

Hans Kristian Skibby (DD):

Det er jo hykleri, som vi her er vidner til. Det er jeg nødt til at sige åbent. Det er jo rent hykleri. Venstre har jo i lange perioder brilleret med, at indførelsen af den her transportafgift er pilskæv. Det var ordene, der blev sagt af Venstres egne folkevalgte, folketingsmedlemmer osv., og det er måske også derfor, der er en lang række af Venstres borgmestre, bl.a. i Vestjylland, der har sendt en kraftig opfordring herind til Christiansborg om at få det her neutraliseret, altså simpelt hen fordi det rammer skævt.

Så bruger ordføreren det så til at forsvare, at pengene ryger tilbage. Men der er ikke nogen penge til de ladestandere, der skal til. Kan ordføreren ikke godt selv se, at det virker hyklerisk?

Kl. 13:14

Den fg. formand (Erling Bonnesen):

Ordføreren.

Kl. 13:14

Kim Valentin (V):

Altså, det, som jeg forholder mig til, er, at der er en aftale, som blev indgået imellem nogle partier i juni måned sidste år, og at der er en del af regeringsgrundlaget. Er det noget, som vi ville have skrevet fuldstændig ligesom det var her? Nej, det var det måske ikke. Men vi er ved forhandlingsbordet, og jeg ser ikke, at der er andre fra blå side, som har valgt at melde sig ind i den kamp omkring et rødt flertal ved forhandlingsbordet. Det gør vi, og vi vil love, at vi kommer til at tage den kamp hele vejen igennem. For vi ved da godt, hvad transporterhvervet er lavet af.

Kl. 13:15

Den fg. formand (Erling Bonnesen):

Så er det hr. Peter Kofod.

Kl. 13:15

Peter Kofod (DF):

Det sidste, ordføreren sagde, er i hvert fald rigtigt, nemlig at Venstre var det eneste parti, der nærmest havde meldt sig ind i rød blok. Det må man sige; det er der i hvert fald ikke nogen af os andre, der har lyst til.

Men jeg har lyst til at spørge ordføreren om noget andet. For før i tiden, da jeg var dreng, var det sådan, når man kom rundt ude på landet og talte med folk og med folk, der drev vognmandsforretninger eller landbrug eller den slags, var de meget ofte stolte af at være medlem af Venstre eller støtte Venstre – og jeg må sige, når jeg ser på et lovforslag som det her, at der jo ikke er meget gulerod eller kærlighed tilovers for de mennesker, som i mange år har bakket loyalt op om Venstre; der er jo pisk.

Mener ordføreren stadig væk, at man kan sige, at Venstre er et parti for hele Danmark og også for mange af de danskere, der bor rundtomkring i de mindre byer eller landdistrikter? Eller er Venstre bare grundlæggende forandret, efter man er trådt ind i den her nye flertalsregering med Socialdemokraterne og Moderaterne?

Kl. 13:16

Den fg. formand (Erling Bonnesen):

Ordføreren.

Kl. 13:16

Kim Valentin (V):

Altså, nu kunne man jo godt tro, at man får noget at sige, når man melder sig ud af alle aftaler og så bare står og råber op på sidelinjen. Det er ikke min holdning. Min holdning er, at man får noget at sige, hvis man melder sig ind i kampen.

Her i Folketinget er der faktisk rødt flertal i øjeblikket – det må jeg jo lige minde om – og vi har meldt os ind i den her kamp. Vi vil gerne lave blå politik. Det vil vi selvfølgelig gerne. Den bedste måde at gøre det på er at være med i aftaler; det er ikke at stå på sidelinjen og råbe ind.

Kl. 13:16

Den fg. formand (Erling Bonnesen):

Hr. Peter Kofod.

Kl. 13:16

Peter Kofod (DF):

Jamen okay, så lad os blive i terminologien fra Venstres ordfører. Venstre har meldt sig ind i kampen, så vil Venstre ikke fortælle, hvad det er for en kamp, man synes man har vundet med det her lovforslag? Altså, hvad er den store Venstresejr i det her forslag, som jeg tror, eller som jeg ved, at rigtig, rigtig mange danske vognmænd er dybt bekymrede over? Kan ordføreren pege på sådan en stor Venstresejr her?

Kl. 13:17

Den fg. formand (Erling Bonnesen):

Ordføreren.

Kl. 13:17

Kim Valentin (V):

Jeg synes først og fremmest, det er vigtigt at sidde ved bordet. Jeg synes, det er vigtigt, at vi hvert halve år har en mulighed for at følge op på de ting, der ikke fungerer. Jeg har jo i min tale f.eks. sagt, at teknologien ikke er til stede. Det kommer vi til at følge kraftigt op på. Og så synes jeg også, det er vigtigt at fortælle, at der arbejdes med dimensionering og vægt på de her lastbiler, og det tror jeg faktisk også bliver anerkendt af transportbranchen. Jeg tror også, det bliver anerkendt, når de først ser, hvad det er, vi sidder og arbejder med ved forhandlingsbordet.

Kl. 13:18

Den fg. formand (Erling Bonnesen):

Så er det fru Jette Gottlieb.

Kl. 13:18

Jette Gottlieb (EL):

Tak for det. Jeg vil spørge ordføreren, om ikke det er rigtigt, at det, ordføreren har gjort, er at melde sig ind i en grøn blok, og at formålet med det her forlig og den her aftale er at sikre, at der overhovedet er en klode efterfølgende, for fremtiden og også for erhvervslivet i fremtiden. Jeg mener, der er vel ingen – og nu spørger jeg ordføreren – der mener, at vi kører lastbiler rundt for at køre lastbiler rundt. Vi kører lastbiler rundt for at transportere nogle varer. Og nu prøver vi at påvirke den samfundsmæssige adfærd ved at lægge nogle afgifter på den mest CO2-udledende måde at gøre det på, nemlig den tunge lastbiltransport. Det betyder, at vi dermed giver et incitament til, at en del af den varetransport kommer over på jernbane, som er meget mindre CO2-udledende, og desuden sikrer muligheden for, at man i hvert fald bruger andre drivmidler, og at man også bruger andre drivmidler, når man er på vej ind i miljøzoner – på en sådan måde, at vi giver et incitament til at ændre på varetransporten.

Kl. 13:19

Den fg. formand (Erling Bonnesen):

Ordføreren.

Kl. 13:19

Kim Valentin (V):

Det tror jeg faktisk jeg startede min tale med at sige, altså at det vigtigste her var, at vi levede op til de målsætninger om 70 pct.s CO2-reduktion, og at transport er en vigtig del af den ligning. Det er noget, vi er nødt til at følge op på, og hvis vi ikke finder CO2-besparelsen – det er sådan set det, jeg først og fremmest er usikker på i den her aftale – altså finder de 0,3, 0,4 mio. t ved at gøre det her, så er vi jo nødt til at finde det på en anden måde. Altså, de skal jo være med til at finde det, og branchen vil også gerne være med til at finde det. Og jeg siger bare stille og roligt: Det vigtigste er, at vi overholder 70-procentsmålsætningen.

Kl. 13:19

Den fg. formand (Erling Bonnesen):

Fru Jette Gottlieb.

Kl. 13:19

Jette Gottlieb (EL):

Jamen jeg er meget glad for det udsagn, det synes jeg er ret vigtigt for fremtiden. Og så vil jeg spørge, om ordføreren ikke er enig med mig i, at vi har konstateret, at udledningen af CO2 fra transportsektoren dækker cirka en tredjedel af den udledning, vi i øjeblikket kæmper med at få nedbragt.

Kl. 13:20

Den fg. formand (Erling Bonnesen):

Ordføreren.

Kl. 13:20

Kim Valentin (V):

Jo, det er i hvert fald en del af ligningen. Jeg kan faktisk ikke lige huske, om det er en tredjedel, men ja, det indgår. Vi har ikke fundet det hele, og vi er nødt til at finde noget mere; det bekræfter jeg.

Kl. 13:20

Den fg. formand (Erling Bonnesen):

Så er det hr. Rasmus Jarlov.

Kl. 13:20

Rasmus Jarlov (KF):

Med vejafgiften her bryder Venstre jo med sit eget skattestop, som går ud på, at man ikke vil indføre nye skatter og afgifter, medmindre pengene føres tilbage, og det gør de ikke her. Det er bare en ekstra skat; pengene går i statskassen. Der er ikke nogen kompensation til de her vognmænd, som bliver udsat for den her meget, meget store ekstraudgift. Så er det bare, at jeg vil spørge, om Venstres skattestop kun gælder, indtil man får tilbudt ministerbiler, og om det også vil være sådan fremover. Har Venstre nu enten opgivet sit skattestop, eller er der den passus i forhold til Venstres skattestop, at det gælder, medmindre man får et tilbud om at få nogle ministerposter? Og er det det, borgerne skal regne med fremover?

Kl. 13:21

Den fg. formand (Erling Bonnesen):

Ordføreren.

Kl. 13:21

Kim Valentin (V):

Skattestoppet gælder fra indgåelsen af regeringsgrundlaget. Før regeringsgrundlaget og i det, der er aftalt i regeringsgrundlaget, kan der jo ligge nogle andre forudsætninger. Den aftale, som ligger bag det forslag om vejudgifter, vi behandler i dag, er fra juni måned sidste år, og der er et flertal for det forslag i Folketinget stadig væk. Så det er en forkert opfattelse, at skattestoppet ikke gælder.

Kl. 13:21

Den fg. formand (Erling Bonnesen):

Hr. Rasmus Jarlov.

Kl. 13:22

Rasmus Jarlov (KF):

Så skattestoppet gælder stadig væk, men Venstre har så bare valgt ikke at overholde det, i og med at man nu stemmer for noget, som bryder med Venstres eget skattestop. Og det bringer mig egentlig tilbage til spørgsmålet, som er: Kan vi så regne med, at sådan vil Venstre også gøre en anden gang? Man har godt nok turneret rundt med, at man har et skattestop, men hvis man bliver tilbudt at komme i regering, bryder man det gladelig, og så kan man godt indføre nogle nye skatter. Altså, vi har brug for at vide, om det er en permanent tilstand, at man ikke kan regne med det, som Venstre fortæller vælgerne under en valgkamp og i øvrigt slår sig op på.

Kl. 13:22

Den fg. formand (Erling Bonnesen):

Ordføreren.

Kl. 13:22

Kim Valentin (V):

Jeg vil godt sige det igen og også gerne en tredje gang bagefter, hvis det ikke er forstået. Altså, skattestoppet gælder fra indgåelsen af regeringsgrundlaget. Den her aftale er fra før indgåelsen af regeringsgrundlaget.

Kl. 13:22

Den fg. formand (Erling Bonnesen):

Tak for det. Der er ikke flere korte bemærkninger. Så vi siger tak til ordføreren. Og vi kan gå videre til Moderaternes ordfører, og det er hr. Mohammad Rona.

Kl. 13:23

(Ordfører)

Mohammad Rona (M):

Tak for ordet, formand. Vi behandler i dag et lovforslag, L 74, om at indføre en ny kilometerbaseret vejafgift for tung transport. Det er et lovforslag, som har mødt stor kritik fra både branchefolk og vognmænd. Det er jeg bevidst om, og det tager jeg seriøst. Jeg ønsker dog at påpege, hvorfor vi i Moderaterne er med i den aftale.

Vi står over for store klimamæssige udfordringer, og det kræver tiltag. Initiativerne bag aftalen bidrager med en CO2-reduktion på 0,3 mio. t i 2025 og 0,4 mio. t i 2030. Det er nødvendigt med tiltag på transportområdet, hvis vi skal nå 70-procentsreduktionen i 2030 og være klimaneutrale i 2045. Ja, det er ambitiøst, men vi kan nå det. Derfor ønsker vi med dette lovforslag at fremme en grøn omstilling af vejtransporten ved at skabe et incitament til at udlede mindre CO2. Dette lovforslag medvirker nemlig til, at dem, der udleder mest, også skal betale mest.

Ud over at skubbe på den grønne omstilling af dansk vejtransport betyder den kilometerbaserede afgift også, at de omkostninger, som lastbiltrafikken medfører i form af ulykker, støj, luftforurening og bidrag til trængsel m.v., i højere grad bliver dækket i dag. Vi er særlig glade for, at der er indskrevet i aftalen, at aftalepartierne halvårligt skal mødes for at gøre status på aftalen og sikre, at den har de ønskede resultater, og at den medvirker til en grøn vejtransport. Derfor bakker vi op. Tak.

Kl. 13:24

Den fg. formand (Erling Bonnesen):

Tak for det. Og der er en kort bemærkning fra hr. Hans Kristian Skibby.

Kl. 13:24

Hans Kristian Skibby (DD):

Tak, hr. formand. Jeg er helt med på, at Moderaterne ikke har fortidens synder involveret i det her, og det skal ordføreren måske også være glad for, for ellers var der måske endnu flere, der ville stille spørgsmål, men det skal jo ikke ændre på, at ordførerens parti, Moderaterne, er med i den her aftale. Og heri kan vi jo se, at hvis man kigger på de nyeste opgørelser, så er der opsat én offentligt tilgængelig ladestander – én ladestander! – så kongerigets eldrevne lastbiler kan køre ind og blive ladet op.

Aftalen, man har indgået, omhandler ikke yderligere finansiering af infrastruktur til de her mange, mange tusind danske lastbiler, der skal ændre deres kørselsbehov til at være eksempelvis eldrevne. Synes ordføreren ikke, det er lidt fattigt, at man laver en aftale som den her, der bare siger katjing, på over 1 mia. kr. om året i direkte ekstra indtægter til statskassen, men så kan man ikke engang tilbyde alle de danske vognmænd nogle steder at lade deres elbiler op?

Kl. 13:26

Den fg. formand (Erling Bonnesen):

Ordføreren.

Kl. 13:26

Mohammad Rona (M):

Jo, jeg forstår bekymringen hundrede procent, og det var også derfor, jeg sagde i min ordførertale, at jeg synes, at man skal tage det her alvorligt og tage det seriøst. Jeg glædes en lille smule over, at vi hvert halve år kan tage aftalen op af hatten og se, hvad der egentlig virker, og hvad der ikke virker.

I forhold til det med infrastruktur vil jeg sige, at det har spørgeren jo sådan set fuldstændig ret i. Derfor er det også vigtigt for mig – og jeg glæder mig til at se – hvad transportministeren fremlægger i forhold til den del af det her. For det er jo klart, at det er noget, som vognmændene har råbt højt op om, altså i forhold til at infrastrukturen ikke er hundrede procent på plads endnu. Så det medgiver jeg.

Kl. 13:26

Den fg. formand (Erling Bonnesen):

Hans Kristian Skibby.

Kl. 13:27

Hans Kristian Skibby (DD):

Nej, der er jeg enig med ordføreren: Den er ikke hundrede procent på plads. Den er nul komma nul nul et eller andet promille på plads, hvis man kigger på, hvor mange danske lastbiler der kører på vores veje med nødvendighedskørsel. Det er derfor, jeg synes, det er rendyrket hykleri, og det er det sådan set i forhold til hele den forligskreds, der står bag det her.

Jeg er helt med på, at der kan findes plausible forslag og begrundelser, i forhold til at vi skal redde jordkloden og tænke på Grønlandsisen og det der. Det er vi sådan set med på, og vi siger jo også, at der skal være ambitiøs handling i forhold til reduktionen på 70 pct. osv. Men ændrer jo ikke på, at vi da så også i de politiske aftaler skal sørge for, at der kommer en overgangsordning i god ro og mindelighed og også med en tilstrækkelig finansiering til, at ladefaciliteterne kommer på plads.

Kl. 13:27

Den fg. formand (Erling Bonnesen):

Ordføreren.

Kl. 13:27

Mohammad Rona (M):

Altså, det er jo også en af grundene til, at man heller ikke går i gang med det her i morgen eller i overmorgen, men fra 2025. Og så kan man også bare sige, at hvis man ikke gør noget ved transportbranchen nu her, så kan vi jo se, at udledningen af CO2 vil stige endnu mere i 2030. Så det der med at vente på, at der kommer en masse ladestationer osv., tror jeg faktisk ville være en lille smule farligt.

Kl. 13:28

Den fg. formand (Erling Bonnesen):

Så er det hr. Kim Edberg Andersen.

Kl. 13:28

Kim Edberg Andersen (NB):

Tak for det. Jeg har næsten vænnet mig til, at det, når Moderaterne går på talerstolen, så bliver sådan lidt det ene og lidt det andet. Det har jeg accepteret fuldt ud, for I er stadig væk et nyt parti, der måske ikke er helt på plads med hensyn til, hvad I mener, og hvad der er skrevet ned, og det er superfair.

Men det, jeg måske ikke forstår, er den måde, man går til politik på i forbindelse med sådan et lovforslag som det her. For lige nu beskatter vi en branche med ca. 3,5 mia. kr., og vi siger til dem, at det gør vi, fordi vi gerne vil gøre klimaet bedre, og vi ved godt, at de ikke har nogen mulighed for at gå ud og købe de lastbiler, der skal til, for at gøre klimaet bedre. Så kommer der alt det her med, at I ikke har sørget for, at der er en ladeinfrastruktur osv. Jeg kan jo orientere ordføreren om, at en vognmands bil, når den kører hjemmefra om mandagen, så kommer hjem om fredagen, så det er ret mange ladestandere, I skal have fundet rundtomkring.

Men når vi nu har gjort os klart, at I ikke har gjort det her klart, har hr. Mohammad Rona, som er valgt i Nordjylland sammen med mig, så gjort sig klart, at det her er noget, der koster ekstra meget hjemme ved os i Nordjylland? Og hvad er ordførerens forklaring til de vælgere, som han næste gang skal kigge i øjnene?

Kl. 13:29

Den fg. formand (Erling Bonnesen):

Ordføreren.

Kl. 13:29

Mohammad Rona (M):

Tak for det, tak for lige at bemærke, at jeg også er fra Nordjylland. Det er rigtigt. Jeg har da også fået eksempler på det her fra nordjyske vognmænd, og det er selvfølgelig dybt bekymrende. Det er det, og det er også derfor, jeg prøver at holde talen sådan, og det kan godt være, Kim nogle gange synes, at vi ikke har noget politik. Vi er også forholdsvis nye, men lige med hensyn til det her lovforslag er jeg meget obs på den kreds, vi selv er i, og på Nordjylland. Jeg har også venner og familie, der bor ude på landet osv. Og man kan jo igen også sige, som jeg også sagde til Danmarksdemokraterne, at vi, hvis vi bliver ved med at vente på det her, så bare skubber til problemerne, og at vi så er ude i 2030, hvor CO2-reduktionen i transportbranchen er steget til 33 pct. i stedet for 29 pct. Så ja, det kan godt være, at der ikke er ladestationer overalt i det nordjyske eller i andre dele af landet, men nu er det her det rigtige skridt.

Kl. 13:30

Den fg. formand (Erling Bonnesen):

Hr. Kim Edberg Andersen.

Kl. 13:30

Kim Edberg Andersen (NB):

Jeg håber da, at hr. Mohammad Rona venter lidt med at tage til familiefrokost derude, for ellers kunne jeg godt forestille mig, at det blev sådan en med lidt mere skældud end ros.

Men hvorfor er det, når man nu ikke har malet sig op i en krog politisk med det derinde, at man så ikke har hørt på vognmændene selv, der siger: Læg da det her på dieselolie? Er det, fordi vi nok kan se ind i, at der lige om lidt også kommer et rigtig fantastisk forslag om, at diesel skal være dyrere og have en højere afgift? For det kunne jeg jo godt forestille mig nu, når alle de røde partier i Folketingssalen har rottet sig sammen i en flertalsregering til venstre for midten; så kunne jeg godt være bekymret for, at afgifter og straf er vejen frem, og at man så tvinger det her ned i halsen på dem, selv om teknologien ikke kan bære det.

Kl. 13:31

Den fg. formand (Erling Bonnesen):

Ordføreren.

Kl. 13:31

Mohammad Rona (M):

Det er jeg sådan set ikke enig i, og heldigvis for det. At hæve dieselafgiften vil jo alt andet lige ramme endnu mere skævt – endnu mere skævt. Det ville gå ud over sådan nogle som os, der måske har dieselbiler osv., og gøre det endnu dyrere at være almindelig dansker, så det tror jeg ikke jeg ville foreslå. Omvendt kan man så sige: Havde man nu hævet dieselafgiften – og at det var det, der var det primære mål; at det var det, lovforslaget handlede om – tror jeg jo, vi stadig havde stået her og haft en debat om det. Det tror jeg ikke bare lige var gået igennem.

Kl. 13:31

Den fg. formand (Erling Bonnesen):

Hr. Peter Kofod.

Kl. 13:31

Peter Kofod (DF):

Tak for det. Jeg er bekymret for, at konsekvenserne af det her lovforslag vil ramme os særlig hårdt, altså os, der bor uden for de største byer, eller dem, driver forretning ude i det, der er lidt nedladende bliver kaldt for Udkantsdanmark, fordi afstandene simpelt hen er større. Det vil udfordringerne er også være, fordi – flere ordførere har jo været inde på det, også i spørgsmål – den teknologiske udvikling måske ikke lige er til at bære det her. Altså, elektriske lastbiler? Det kan da godt være, det kommer, men det er jo ikke lige noget, man ser hver dag.

Ville det ikke være mere ansvarligt, at man som regering, endda en flertalsregering, sagde: Vi venter med det her, til vi har den teknologiske udvikling på plads til, at vi kan det her, eller til vi i hvert fald er så langt i det forløb og den proces, at man ikke skræmmer folk derude, der lever af det her, og som driver forretning og måske har gjort det i flere generationer og er bekymret for, om det kan fortsætte?

Kl. 13:32

Den fg. formand (Erling Bonnesen):

Ordføreren.

Kl. 13:32

Mohammad Rona (M):

Tak. Jeg forstår sådan set godt bekymringen fra hr. Peter Kofod. Det gør jeg. Men når det så er sagt, vil jeg også sige, som jeg også har sagt før: Vi kan ikke vente med det her. Det kan vi ikke. Hvis vi skal nå de 70 pct. i 2030, skal vi også i gang nu, og hvis vi så ikke gør det med transportbranchen og vi så ikke får de her 0,4 millioner ton i 2030, skal vi bare have fat i en anden branche eller gøre det endnu værre for måske landbruget for den sags skyld. Det er jeg heller ikke interesseret i. Ja, det er nok mit svar.

Kl. 13:33

Den fg. formand (Erling Bonnesen):

Hr. Peter Kofod.

Kl. 13:33

Peter Kofod (DF):

Tak for imødekommelsen. Men må jeg så ikke spørge: Kan man så ikke fra regeringens side gøre noget for ligesom at stille den her branche bedre eller række dem en olivengren eller gøre et eller andet for, at det som minimum bliver nemmere at omstille sig, at det bliver nemmere at drive forretning, eller at man kan komme noget af den her utryghed og bekymring i møde, så man ikke bare som nu står enormt stejlt over for en branche, som er meget bekymret, og hvor jeg tror – det er i hvert fald det, jeg fornemmer på dem, jeg taler med – at der er en følelse af, at politikerne og regeringen har lukket sig om sig selv og der bare lige pludselig sker noget, som man ikke rigtig er tryg ved? Det tror jeg er en meget skadelig opfattelse. Så kan regeringen ikke gøre et eller andet for at komme de her folk i møde?

Kl. 13:34

Den fg. formand (Erling Bonnesen):

Ordføreren.

Kl. 13:34

Mohammad Rona (M):

Igen vil jeg sige: I forhold til landdistrikterne osv. tror jeg faktisk, at vi sådan set ser ret ens på det. Så jo, det her er også en bekymring for mig. Jeg kan jo se, at der var omkring 5.000 vognmandsforretninger i Danmark i 2020. Så det er selvfølgelig vigtigt for mig, at de har gode vilkår, og det er selvfølgelig vigtigt for mig, at vi ikke mister arbejdspladser. Vi skal også lige huske på, at en del af aftalen jo også er, at udenlandske chauffører også betaler en del af gildet.

Kl. 13:34

Den fg. formand (Erling Bonnesen):

Så er der ikke flere korte bemærkninger, så vi siger tak til ordføreren. Og vi går videre til SF's ordfører, og det er hr. Sigurd Agersnap.

Kl. 13:35

(Ordfører)

Sigurd Agersnap (SF):

Tak for ordet, formand. Man kan ikke gå fra at have et samfund, hvor vi udleder CO2 og forurener klimaet, til et samfund, hvor vi er grønne, hvor vi ikke forurener, og hvor vi ikke bruger af naturens ressourcer, uden at det vil komme med en pris, og uden at det vil kræve ændringer af folk. Derfor mener vi også, at det her grundlæggende er en rigtig god aftale.

Det gør vi, fordi den giver et incitament til at lave en grøn omstilling af transportbranchen, af den tunge vejtransport, men samtidig også sikrer det princip, at det er forureneren, der betaler; den pris, klimaforandringerne kommer med, og som det koster at lave den grønne omstilling, betales af dem, der forurener.

Så kan man sige, at for netop den tunge vejtransport, er det ikke kun CO2-udledningen, der udgør forureningen. Den tunge vejtransport er også en kilde til støjforurening, den er også en kilde til trængsel, og den er en kilde til slid på vejene, og det er derfor, man helt grundlæggende siger, at den tunge vejtransport er underbeskattet; den tunge vejtransport giver ikke det til statskassen, som den sætter af aftryk på samfundet, og dermed er det jo alle os andre, der betaler. Det mener vi i SF er det forkerte princip. Det rigtige princip er, at det er forureneren, der betaler.

Den her tidligere afgift, vi havde på lastbiler, på tung vejtransport, var den samme, uafhængigt af hvor meget man forurenede – stort set – og uafhængigt af hvor meget man kørte. Det er ikke hensigtsmæssigt. Det er mere hensigtsmæssigt med en skat, der opkræves, alt efter hvor stort et aftryk, man sætter på klimaet, på vejene, på støjforureningen og på partikelforureningen. Derfor er vi grundlæggende for roadpricingprincippet, som også bliver indført med den her aftale.

Så vil jeg bruge resten af tiden på at kommentere nogle af de ting, der har været oppe i debatten. Det første er: Bliver det dyrere at være dansker? Bliver afgiften væltet over til danskerne? Ja, det vil den jo blive i et eller andet omfang. Det ligger jo helt naturligt i det, at forurener betaler; dem, der køber mange varer, vil også skulle betale den forurening, der sker i forbindelse med transporten af varerne.

I første omgang lægges afgiften på lastbilselskaberne, men det er rigtigt, at på sigt vil noget af den blive lagt på priserne, fordi vi som forbrugere også har et ansvar for at betale for den forurening, vi pålægger samfundet.

Det andet er: Sikres der en balance mellem land og by i den her aftale? Det mener vi der gør. Det bliver 50 pct. dyrere at køre i en miljøzone omkring byerne end at køre på det øvrige vejnet. Det sikrer en balance. Men selvfølgelig skal vi følge med i det, i forhold til at det ikke skal være meget billigere at bo i byerne i forhold til den forurening, man pålægger samfundet, end det er at bo på landet. Det er en af de ting, vi kan følge med i i de halvårlige opfølgninger, som ligger i aftalen.

Kan man så omstille sig som vognmand, der har flere lastbiler? Ja, det kan man, men det er rigtigt, at ellastbilerne ikke er bredt udbredt på markedet i dag og ikke kan dække alle distancer. De kommer, og det er ikke altid, at man kan vente på, at teknologien er fuldt færdigudviklet, før man sikrer, at forurener også betaler, men med den her aftale indfører man fem forskellige CO2-emissionsklasser, og man laver også forskellige klasser, alt efter hvor tunge lastbilerne er.

Så derfor vil der også for den enkelte vognmand være et incitament til at købe grønnere lastbiler, også selv om man ikke kan få en ellastbil, og der vil også være et incitament til ikke at have overflødig eller unødig kørsel. Der er ikke nogen, der gør det for sjov, men når prisen ikke har været høj nok, er der nogle, der kommer til det i forbindelse med planlægningen.

Det sidste, der har været oppe, er jo så de administrative omkostninger ved den her ordning. Og det er rigtigt, at når vi skal opstille et nyt princip for, at man betaler for, hvor meget man belaster vejene, vil der være administrative omkostninger ved det. Vi mener, det er en god start i forhold til at få indført roadpricing. Vi mener også, det burde udbredes bredere end netop kun til den tunge vejtransport, men vi mener, at det er en bedre beskatning end den almindelige vejafgift, vi har.

Hvad er så administrationsomkostningerne for den enkelte vognmand? Det er der en stor diskussion omkring derude. Det er klart, at hvis man arbejder med rutebilletter, vil det blive administrativt tungt, men hvis man i stedet køber det elektroniske udstyr, som Sund & Bælt, der skal administrere ordningen, forudsætter og forventer, at langt de fleste vil købe, kan det anskaffes for 1.000 kr., og det har meget små løbende administrationsomkostninger.

Så det er altså en overdrivelse, hvis man siger, at det her vil have meget voldsomme administrationsomkostninger for den enkelte vognmand. Det, som ligger i lovforslaget, og som er vurderingen fra Skatteministeriet, er, at det samlet vil påvirke administrationsomkostningerne med ca. 50 mio. kr. årligt, og omstillingsomkostningerne er på 21 mio. kr. Det mener vi ikke er uproportionalt i forhold til den her skat.

Samlet set er vi i SF glade for aftalen, og vi vil fortsat støtte den. Tak for ordet.

Kl. 13:39

Den fg. formand (Erling Bonnesen):

Tak for det. Der er en række korte bemærkninger. Den første er til hr. Kim Edberg Andersen.

Kl. 13:39

Kim Edberg Andersen (NB):

Tak for det. Jeg kan forstå, at SF er villige til at nå 70-procentsmålet uanset hvad. Det respekterer jeg fuldt ud. Det er et politisk standpunkt. Men der er også noget med nogle af de påstande, jeg hører. Det havde jo ikke været en god sag for SF, hvis de skulle ud og fortælle, hvordan virkeligheden er. For skal vi ikke lige slå fast, at der er ingen vognmænd, der kører rundt med en tom sættevogn for sjov? Der er ikke nogen, der sådan lige tager en lastbil og kører rundt bare for at køre rundt. Sådan fungerer det ikke. Det er overskudsgraden slet ikke stor nok til i den branche. Man kører uden at have noget at køre med frem til det næste læs.

Men hvis SF nu skulle ud og sælge det her, som at det var det, der blev virkeligheden, vil SF så vil give mig ret i, at dem, det bliver dyrere for nu, jo især er børnefamilier? For det her bliver jo en skat på familier. Det er dem, der har et stort forbrug, fordi de skal købe meget mad; de skal købe mange sko; de skal købe meget af det hele. Så vil SF ikke bare  anerkende, at det, de indfører nu, er noget, som egentlig kommer til at være en beskatning, ikke for dem, som udleder CO2'en, men dem, som er grunden til, at CO2'en blev udledt: forbrugerne. Og det er i den her henseende så dem, som SF ellers normalt ville skåne og sige at de har ryggen på.

Kl. 13:41

Den fg. formand (Erling Bonnesen):

Ordføreren.

Kl. 13:41

Sigurd Agersnap (SF):

Nej, det vil jeg ikke erklære mig enig i. For jeg mener, det er forkert. Det, vi lægger skatten på, er jo netop udlederen og kørslen med lastbiler. Men det er rigtigt: Man må forvente, at det her over tid også vil sætte sig i nogle af priserne for at få transporteret varer. Det mener jeg også er hensigtsmæssigt.

En af de uhensigtsmæssigheder, vi har, er jo, at man, hvis man køber tøj på nettet, bruger det i stedet for et prøverum – og det er der rigtig mange der gør – altså at man kan bestille tøj på nettet, få det leveret hjem og så få sendt det tilbage, hvis ikke det passer. Det er jo, fordi vi har ret lave transportomkostninger i Danmark. Det er ikke hensigtsmæssigt for klimaet, og det er et udtryk for, at man ikke betaler for den forurening, man selv laver. Så at man skal betale for den forurening, ens forbrug også påvirker, er helt i orden.

Så vil jeg sige i forhold til det første, som spørgeren kommer med, at det er rigtigt. Jeg tror ikke, der er nogen, der kører rundt for sjov med en tom lastbil eller en halvtom lastbil. Men en af de ting, der er overraskende i transportbranchen, er jo f.eks., at hvis man har et storcenter eller et større supermarked, samkoordinerer man ikke vareleverancerne. Det kunne man gøre i langt større grad, end man gør i dag, hvor der kommer halvtomme lastbiler til hvert enkelt supermarked eller hvert enkelt storcenter, og det kan optimeres.

Kl. 13:42

Den fg. formand (Erling Bonnesen):

Hr. Kim Edberg Andersen.

Kl. 13:42

Kim Edberg Andersen (NB):

Jeg vil godt komme med den påstand, at den lastbil, der er halvtom, når du kigger i den, har været fuld på et tidspunkt. Så er den så kørt videre fra der, hvor den lagde de første ting.

Men det er da ret interessant, at SF nu erkender, at det skal gøres mere besværligt at være børnefamilie og at kunne bestille sine ting på nettet. Det er dejligt. Det er ikke nok med, at det gøres dyrere; det skal også gøres mere besværligt. For i stedet for at kunne bestille sine ting på nettet og få dem leveret skal man som børnefamilie så igen ud i supermarkederne de forskellige steder og ud i tøjbutikker og skobutikker. Tak for den anerkendelse. Den er jeg glad for at høre.

Kl. 13:42

Den fg. formand (Erling Bonnesen):

Ordføreren.

Kl. 13:42

Sigurd Agersnap (SF):

Jeg ved ikke, om det, jeg fik svaret i første omgang, var helt uklart, men det, jeg siger, er jo, at man skal betale for den forurening, man laver. Og den forurening, der er ved, at man får leveret mange varer, vil der selvfølgelig også være forbrugere der skal betale for. Det betyder ikke, at vi skal tilbage til den tid, hvor man skal ned i butikken for at prøve tøj, men det betyder, at man skal betale for den forurening, man påvirker samfundet med, og at man også skal tænke over, hvor stor en forurening man pålægger samfundet.

Kl. 13:43

Den fg. formand (Erling Bonnesen):

Så er det hr. Hans Kristian Skibby.

Kl. 13:43

Hans Kristian Skibby (DD):

Tak. Jeg vil egentlig gerne spørge ordføreren om lidt af det samme, som jeg også har været inde på over for andre ordførere, så det kommer måske ikke som nogen overraskelse, altså om SF i de forhandlinger, der har været, på noget tidspunkt har rejst bekymring eller forslag om, hvorvidt det er uhensigtsmæssigt, at man nu indfører en ny skat, som jo allerede i 2025 giver et nettoprovenu på godt 1 mia. kr. efter tilbageløb og alt muligt andet, uden at man sætter en eneste krone af til ladeinfrastruktur.

Har SF udfordret den beslutning, som er med i den her besynderlige aftale?

Kl. 13:43

Den fg. formand (Erling Bonnesen):

Ordføreren.

Kl. 13:43

Sigurd Agersnap (SF):

Jeg kan jo ikke redegøre for hele forhandlingsperioden, og noget af det foregik også, før jeg sad i Folketinget. Men jeg kan jo sige, at det grundlæggende er SF's politik, at vi skal understøtte den grønne omstilling af vejtransporten og understøtte den teknologi, der skal være der i fremtiden.

Så jeg mener også, det er en helt fair indvending at sige, at der er et behov for udbygge ladeinfrastrukturen, at der er et behov for, at vi i Klimaministeriet kigger på, om der er den nødvendige kapacitet i vores elnet de steder, hvor lastbilerne skal lade op, og om der er de rigtige ladere. Jeg mener bare ikke, at det står i modsætning til det at kunne lave en aftale om, at forureneren betaler.

Kl. 13:44

Den fg. formand (Erling Bonnesen):

Hr. Hans Kristian Skibby.

Kl. 13:44

Hans Kristian Skibby (DD):

Tak. Jeg synes jo ikke rigtig, ordføreren svarer på mit spørgsmål. For der har jo været nogle forhandlinger, også nu her, mens ordføreren har været medlem af Folketinget, og den er indgået her i marts måned, og det er ikke så længe siden. Jeg spørger så, om SF har rejst problematikken med, at man laver en ny skat, som allerede i 2025 giver et nettoprovenu på over 1 mia. kr., som sikkert skal bruges på alt muligt andet, men hvor man så ikke sætter så meget som en bøjet femøre af til at implementere nye systemer til, at der naturligvis skal være en udbredt grad af service i forhold til at få opladet de her mange biler, der kommer på markedet – ikke en eneste krone har man sat af til det.

Har SF problematiseret det eller stillet forslag om, at det skulle være med? Det burde man jo nok kunne svare på.

Kl. 13:45

Den fg. formand (Erling Bonnesen):

Ordføreren.

Kl. 13:45

Sigurd Agersnap (SF):

Det, jeg prøvede at svare, er, at vi ikke har blandet det ind i de her forhandling, fordi vi mener, at det hører til i et andet spor. Men det betyder ikke, at vi ikke er enige i det, og det er egentlig også det, jeg hører de andre aftaleparter har svaret, altså at der skal laves et spor i Klima-, Energi- og Forsyningsministeriet om, hvordan man kan sikre penge til ladeinfrastruktur. Og det er også SF's politik.

Kl. 13:45

Den fg. formand (Erling Bonnesen):

Så er det hr. Peter Kofod.

Kl. 13:45

Peter Kofod (DF):

Tak for det. Jeg vil da gerne anerkende Socialistisk Folkeparti for den aftale, man har lavet her. Jeg er meget uenig i den, men hvis man er folkesocialist, kan man vel godt være ret godt tilfreds. Det synes jeg jo ikke jeg ville have været, hvis jeg havde været socialdemokrat eller Venstrevælger, men fred nu være med det.

Det, jeg gerne vil spørge ordføreren ind til, var den del af ordførertalen, hvor ordføreren nævnte roadpricing. Ser Socialistisk Folkeparti den her aftale som startskuddet på et skattesystem, når det kommer til transport, men også persontransport, hvor vi har roadpricing som et grundlag?

Kl. 13:46

Den fg. formand (Erling Bonnesen):

Ordføreren.

Kl. 13:46

Sigurd Agersnap (SF):

Vi ser i hvert fald det system, som ligger til grund for roadpricing i vejtransport, som et system, der også kan udbredes til andre dele af vores transportsektor. Det er jo ikke nogen hemmelighed, at SF er for, at man indfører en roadpricing også på det almindelige vejnet, og der synes vi, at det system, man får udviklet her, også må kunne anvendes til det.

Med hensyn til om det er en forløber, er det jo nogle forhandlinger, vi også skal have med andre partier. Men det er klart, at det vil gøre det lettere at indføre et roadpricingsystem, fordi man så har systemet med den tunge vejtransport.

Kl. 13:47

Den fg. formand (Erling Bonnesen):

Hr. Peter Kofod.

Kl. 13:47

Peter Kofod (DF):

Det er jo lige præcis den del, jeg synes er principielt interessant: at man her udruller teknologi, der i fremtiden vil kunne blive brugt til roadpricing, og at man har kunnet få Venstre, Danmarks Liberale Parti, og Socialdemokratiet til at hoppe på krogen, vel vidende at det lige præcis er deres vælgere og de mennesker, de repræsenterer, der kommer til at sidde med nogle enorme udfordringer. Så jeg tror egentlig bare, jeg vil sige tak for svaret og anerkende SF igen, men jeg vil jo altså stadig væk sige, at jeg ærgrer mig over det her lovforslag.

Kl. 13:47

Den fg. formand (Erling Bonnesen):

Ordføreren.

Kl. 13:47

Sigurd Agersnap (SF):

Vi har jo samlet set en beskatning på biltransporten, som helt sikkert kunne være smartere, hvis man indførte roadpricing. Så kan man have forskellige holdninger til, om det skulle betyde skattelettelser på andre områder. Det tror jeg Venstre ville mene. Det er jeg ikke sikker på vi mener i SF. Men roadpricing er jo noget, langt de fleste, også DI Transport, anbefaler som en bedre beskatning generelt. Så jeg synes, det er en besynderlig position, hvis det er Dansk Folkepartis position, at man principielt er imod roadpricing, for det vil jo optimere vores skattesystem.

Kl. 13:48

Den fg. formand (Erling Bonnesen):

Der er ikke flere korte bemærkninger. Tak til ordføreren. Vi går videre til Danmarksdemokraternes ordfører, og det er hr. Hans Kristian Skibby.

Kl. 13:48

(Ordfører)

Hans Kristian Skibby (DD):

Jeg vil sige, at det her lovforslag ikke er et af dem, hvor jeg har haft behov for at skrive en tale. Først og fremmest fordi det har fyldt utrolig meget – diskussionerne og forhandlingerne og dialogen med interessenter og naturligvis også med alle mulige andre, men også besøg hos Danske Vognmænd og andre.

Jeg er jo farvet af – det er ikke nogen hemmelighed – at jeg er uddannet speditør og har været det for mange år siden og har arbejdet inden for transportbranchen, i hvert fald indtil jeg kom herind i Folketinget. Det er en god branche; det er et dejligt sted at være, og det vil det selvfølgelig også være, selv om vi får den her afgift. Det er ikke sådan, at vi siger, at vi lægger vores transporterhverv i graven med det her.

Men der, hvor vi i Danmarksdemokraterne har en anke, er i forhold til, hvad det er for nogle rammer og vækstbetingelser, vi giver. For de her mange lastbiler, som kører rundt med gods i alle egne af Danmark, også de steder, hvor der ikke er jernbaner lige i nærheden, kører jo ikke med gods for sjovs skyld i sommersandaler, selv om det er vinter. Nej, de kører med nødvendighedsvarer. De kører med varer til hr. og fru Danmark, og de kører med varer til vores virksomheder, til detailhandelen og alle mulige andre. Det er en nødvendighedsbranche. Hvor var vi henne uden transportsektoren? Bare tænk på alt det, man møder i sin hverdag – hvor meget, der bliver transporteret rundt.

Det er da rigtigt, at der er en klimabelastning – det kommer vi ikke udenom; naturligvis er der det. Og derfor er Danmarksdemokraternes tilgang jo også den, at vi lige såvel som alle mulige andre steder skal indtænke det i den grønne omstilling. Vi skal vise parathed og mobilitet. Men vi skal ikke gøre det på en tosset baggrund. Og det er altså det, som et flertal her i Folketinget er ved at gøre, hvis det her lovforslag bliver til virkelighed, hvad jeg desværre frygter, uden at der bliver pillet nogle af de værste tidsler ud af ligningen.

Det er da rigtigt, at til at begynde med er det kun lastbiler over 12 t, men så kommer vi til 2027, hvor vi kommer ned på 3,5 t, og vi går også fra 10.000 km vejnet, der bliver afgiftspålagt, til, at det er over 75.000 km vejnet, der skal beskattes med den her afgift. Men det er jo også et billede af, at hvis man skal den vej, skal det i hvert fald gøres med omtanke, og det skal gøres med en omhu og en præcision, som gør, at branchen bare tilnærmelsesvis har en mulighed for at kunne følge med.

Der skal være advarsler i forhold til afskrivning af eksisterende materiel; der skal være mulighed for opsparing og finansiering af indkøb af nye typer transportmidler; der skal, som jeg tidligere har sagt, være en veludviklet infrastruktur i forhold til at lade bilerne op. Og alle de ting skal også gøres sådan, at lastbilerne ender med at have mere veludviklede batterier, som gør, at de kan køre nogle længere ruter.

Her den anden dag læste jeg en artikel i Transportmagasinet – jeg ved ikke lige, hvad for et det var – om den første danske ellastbil, der kører på længere ruter; den kører ikke kun rundt med mælk i København. Det er fint nok, at de gør det, også med tilskud, men der er også nogle, der kører på en rute fra Vestjylland til Sjælland, og det er sådan set gået udmærket på langt, langt de fleste ture, men som der stod i artiklen, var der en dag, hvor der var modvind, og så måtte man holde ind i Taulov og finde et sted at lade den her store lastbil op.

Sådan vil det jo også blive, hvis ikke der er tilstrækkeligt med kapacitet og en tilstrækkelig udvikling af de batterityper, som der er brug for, og også de aggregater, som gør, at man kan optimere og gøre ladningsprocessen hurtigere. For vognmanden har jo en regning til den chauffør, der står og venter. Når vi andre står nede ved McDonald's og tanker vores Tesla, som der ovenikøbet er en billigere afgift på, så kan man lige købe en kop kaffe samtidig, og det er da vældig hyggeligt. Men vognmanden skal altså betale løn og pension og sygedagpenge og alt muligt andet – alle de forpligtigelser, der er – til alle sine medarbejdere. Så det er ikke bare en nem ting. Vi er nødt til at gøre det med omtanke, og det er altså ikke omtanken, der trykker, i forhold til det her lovforslag.

De årlige udgifter til afgifter for en diesellastbil stiger til omkring 87.900 kr. fra 2025 op til 125.000 kr., når det er fuldt implementeret i 2028. I dag er den tilsvarende regning for en dansk vognmand 9.300 kr. for det samme antal kørte kilometer. Hvis så bare pengene gik tilbage, så man kunne bruge dem på infrastruktur og aggregater og alt muligt andet – afskrivning på alt det materiel, de har – men det gør de desværre ikke. Derfor er det altså ikke hensigtsmæssigt at gennemføre den her lov, sådan som man gør nu, og derfor kan vi i Danmarksdemokraterne naturligvis ikke støtte lovforslaget.

Kl. 13:53

Den fg. formand (Erling Bonnesen):

Tak for det. Der er en række korte bemærkninger. Først er det fru Mai Villadsen.

Kl. 13:53

Mai Villadsen (EL):

Tak for det. Jeg kan forstå, at Danmarksdemokraterne går ind for klimaloven og 70-procentsmålsætningen. Men jeg kan samtidig forstå, at Danmarksdemokraterne ikke synes, at den her afgift skal være der – en afgift, som bidrager til, at vi når vores klimamål. Man synes heller ikke, der skal være en CO2-afgift på landbruget. Derfor er mit spørgsmål egentlig meget enkelt: Hvordan vil Danmarksdemokraterne så opnå 70-procentsmålsætningen? Jeg har svært ved se, at man så vil kunne nå det.

Kl. 13:54

Den fg. formand (Erling Bonnesen):

Ordføreren.

Kl. 13:54

Hans Kristian Skibby (DD):

Man kan i hvert fald ikke gøre det ved at sige, at man stemmer for det her lovforslag, for det flytter ikke kørslen. Kørslen i de her biler bliver ikke flyttet, inden der er nogle alternativer til, hvordan de skal transportere deres gods. Der kommer bare en afgift, og den er Enhedslisten jo så fortaler for, og al respekt for det, men det flytter bare ikke de dieseldrevne lastbiler væk fra vores veje, når man skal til Grenaa eller til Skagen eller til Herning. Der kommer ikke ret mange færre dieselbiler i 2024, 2025 og 2026, for de kan simpelt hen ikke få det udstyr, der skal til for at blive transmogriffet til at køre på el. Mange af tingene findes ikke, de skal udvikles.

Og hvis de så skulle være så heldige og være nogle af dem, der blev skrevet op til en ny eldrevet storgodslastbil, hvor der måske er halvandet års ventetid på sådan en fætter, skal de jo også have den ud at køre. Og hvis ikke de kan få noget strøm på den, ja, så kører man jo 130 km, og så holder man stille. Derfor er det, man er ude i, jo lidt af et vådeskud. Det her flytter i hvert fald ikke noget i forhold til den grønne omstilling. Tværtimod tager det pengene væk fra branchen, så de ikke har penge til at investere selv.

Kl. 13:55

Den fg. formand (Erling Bonnesen):

Fru Mai Villadsen.

Kl. 13:55

Mai Villadsen (EL):

Jeg kan jo forstå på ordføreren, at ordføreren simpelt hen ikke tror på beregningerne – at det her faktisk giver CO2-reduktioner – men det ændrer bare ikke på, at ordføreren ikke svarede på mit spørgsmål: Hvordan dælen kan man gå ind for en 70-procentsmålsætning, når man ikke kan pege på et eneste initiativ, som faktisk reducerer CO2-udledningen? For i Danmarksdemokraterne bakker man ikke op om en CO2-afgift på landbruget og heller ikke op om den her afgift, som også betyder noget for klimaet. Hvordan vil man så nå klimamålene?

Kl. 13:56

Den fg. formand (Erling Bonnesen):

Ordføreren.

Kl. 13:56

Hans Kristian Skibby (DD):

CO2-reduktionen skal vi jo nok nå, når det gælder landbruget. Det er jeg sådan set ikke i tvivl om. Men det er ikke med den rigide tilgang som den, bl.a. Enhedslisten har til det, hvor man bare ligesom siger, at man lige laver en ny afgift, som så rammer så skævt, at den ikke rammer de udenlandske leverandører, men kun de danske.

Jeg kan ikke se, at der er noget synergi eller dynamik i at skubbe danske arbejdspladser ud af Danmark. Det er sådan noget, Enhedslisten synes er vældig fint. Altså, vi har vel 140.000 ansat inden for den forarbejdende fødevareindustri og tilknyttede servicefag. I dag har vi lige set, at der eksempelvis lukker et slagteri i Nordjylland. Skal vi ikke bruge de arbejdspladser, vi har, i stedet for?

Kl. 13:56

Den fg. formand (Erling Bonnesen):

Så er det hr. Anders Kronborg.

Kl. 13:56

Anders Kronborg (S):

Jeg er fuldstændig opmærksom på, at ordføreren står på Folketingets talerstol, men man får næsten opfattelsen af, at det i stedet for er ølkassen, ordføreren er kravlet op på, for der er jo virkelig noget af et sprogbillede her – virkelig et sprogbillede: »Sende arbejdspladser ud af landet«. Jeg kunne godt tænke mig at spørge ordføreren: Hvis man vil de 70 pct. i reduktionsmål, hvis man vil et grønnere samfund, betyder det så omvendt, at man slet ikke må lægge afgifter på nogen som helst virksomheder i dag?

Kl. 13:57

Den fg. formand (Erling Bonnesen):

Ordføreren.

Kl. 13:57

Hans Kristian Skibby (DD):

Nej, det gør det da ikke. Vi er sådan set ikke imod, at der bliver omlagt nogle afgifter, hvis det også kan være noget, der giver et billede af noget bæredygtighed og noget bedre økonomi i den del af det i forhold til den grønne omstilling. Det, der bare er skismaet, er jo, at vi jo også herinde skal være i stand til at læse, hvad der står mellem linjerne. Og vi får ikke flyttet den her tunge godskørsel væk fra dieseldrevne lastbiler i 2025, når materiellet ikke er til rådighed, og når ordførerens eget parti ikke evner at få det skrevet ind i aftalen, at der naturligvis skal nogle ladestandere op. Der er én ladestander i hele Danmark! Og hvor mange lastbiler på over 12 t har vi? Det må selv en socialdemokrat da kunne se ikke er særlig heldigt.

Kl. 13:58

Den fg. formand (Erling Bonnesen):

Hr. Anders Kronborg.

Kl. 13:58

Anders Kronborg (S):

Men det jo heller ikke korrekt, for det her er jo et element i hovedaftalen, der blev behandlet i sidste periode.

Men lad mig så spørge ordføreren – for ordføreren bekræfter jo, at man vil et grønnere Danmark, man vil reduktionsmålene – og den her aftale giver 0,3 mio. t reduktion i 2025 stigende til 0,4 mio. t i 2030, og ordføreren vil ikke være med til noget af det her: Kan ordføreren så ikke klart og tydeligt i kort form uden for mange tillægsord fortælle præcis, hvordan man så vil nå reduktionsmålet?

Kl. 13:58

Den fg. formand (Erling Bonnesen):

Ordføreren.

Kl. 13:58

Hans Kristian Skibby (DD):

Nogle af de tons, der skal findes, er jo bl.a. i forbindelse med ændret adfærd, og ændret adfærd kommer naturligvis, hvis efterspørgsel og udbud ændrer sig. Nu skal ordføreren jo heller ikke bestemme, hvad for nogle ord, jeg bruger i min taletid, det bestemmer jeg sådan set selv. Men det ændrer bare ikke på, at man har lavet en aftale, der ikke engang indbefatter, at man skal have et varieret udbud af ladeinfrastruktur, sådan at dem, der formaster sig til at købe en elbil, som i øvrigt er væsentlig dyrere end dieseldrevne, så også har et sted at lade deres biler op. Jeg synes, det burde være common sense – det burde det altså være.

Kl. 13:59

Den fg. formand (Erling Bonnesen):

Så er det fru Jette Gottlieb.

Kl. 13:59

Jette Gottlieb (EL):

Jeg synes også, vi må tale lidt om fantasi, for vi konstaterer nu, og det er vi vist enige om, at en af de helt store CO2-udledere er fra den tunge lastbiltrafik, og når der så kommer et incitament til at føre godset over på bane, som der bl.a. ligger i den her aftale, hvad er der så i vejen for, at det sker? Nu blev Herning og Grenaa nævnt, men der er altså jernbaner i både Herning og Grenaa, og der kører altså godstrafik til både Herning og Grenaa, og var det så ikke en idé at føre noget af det gods over på bane, så der kun er de korte distancer tilbage at køre lastbil på? Så bliver afgiften heller ikke så høj for vognmanden.

Kl. 14:00

Anden næstformand (Jeppe Søe):

Ordføreren.

Kl. 14:00

Hans Kristian Skibby (DD):

Man kunne jo starte med at lave en beregning på, hvor meget af den samlede danske vareeksport og levering internt i Danmark fylder i 20- og 40-fodscontainere, som bliver transporteret på jernbane til feederskibe i Bremerhaven, Hamborg eller andre steder. Jeg tror bare, at fru Jette Gottlieb ville komme frem til den overraskende konklusion, at al gods simpelt hen ikke kan være på de danske jernbaner. Vi er afhængige af lastvogne. Det kan ikke være på vores jernbaner, medmindre Enhedslisten kan finde tilstrækkelig mange milliarder til endnu flere tog, som så kan køre rundt. Men så skal der også nogle flere skinner til, og der skal eksproprieres en ganske stor, betydelig del af ejendomme i Danmark for at lave alle de nye jernbanestrækninger, som Enhedslisten gerne vil have.

Kl. 14:00

Anden næstformand (Jeppe Søe):

Spørgeren.

Kl. 14:00

Jette Gottlieb (EL):

Det er så åbenbart den proces, der er foregået, mens vi byggede alle de veje, som lastbilerne skulle køre på. Det kan jeg forstå på det. Men det er jo ikke rigtigt. Der kører jo gods på bane, og det gør der i Tyskland, det gør der i Danmark, det gør der i Sverige. Men det her er jo netop lavet til samfundsmæssigt at adfærdsregulere, sådan at vi flytter en større del af godset over på de muligheder, der ligger i jernbanen, fordi den er mindre CO2-skadelig.

Kl. 14:01

Anden næstformand (Jeppe Søe):

Ordføreren.

Kl. 14:01

Hans Kristian Skibby (DD):

Jo, men mit svar var sådan set bare til ordføreren, at hvis man flyttede den her transport over på jernbanen, ville vores jernbanenet kollapse. Det var sådan set bare det svar, jeg kom med. Jeg er helt med på, at klimabelastningen er lidt mindre, fordi man selvfølgelig har mulighed for at trække flere vogne og alt muligt andet. Men der er trods alt også nogle begrænsninger for, hvor tit godsjernbanerne kan blive driftet, når der også skal køre persontransport på de samme skinner. Så vi er nødt til at have alle de der beregninger med, fru Jette Gottlieb, inden vi ligesom kaster os ud i, at hele vores vognmandserhverv glider os af hænde.

Kl. 14:02

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 14:02

Morten Messerschmidt (DF):

Jeg synes, det er spændende at sidde at høre den her kamp mellem venstrefløjen og hr. Hans Kristian Skibby. Og jeg er jo glad for, at hr. Hans Kristian Skibby og hans parti nu er nået dertil, at vi ved, at de stemmer nej til det her. Bedre sent end aldrig.

Men det, som jeg hæftede mig ved, var den melding, der sådan en passant kom, om, at man mente, at landbruget nok skulle leve op til klimamålsætningen. Det synes jeg bare hr. Hans Kristian Skibby kom lidt let hen over, altså hvordan man forestiller sig det skal ske. Så måske hr. Hans Kristian Skibby kan sige lidt om, hvordan man fra hans partis side forestiller sig at landbruget skal leve op til klimamålsætningen.

Kl. 14:02

Anden næstformand (Jeppe Søe):

Ordføreren.

Kl. 14:02

Hans Kristian Skibby (DD):

Ja, altså, nu mener hr. Morten Messerschmidt så åbenbart, det skal være en landbrugsdebat her midt i en transportdebat. Men der er jo ikke nogen hemmelighed i, at vi sådan set er med på, at vi skal have lavet en reduktion af vores CO2, og det er også i forhold til de måltal, der er. Og vi tror faktisk på, at man kan komme rigtig langt i forhold til landbrugets indsats, hvis man går ind og kigger på nogle af de ting, som der allerede er i føljetonen af forskellige initiativer.

Det er bl.a. ændret fodertypesammensætning, udtagning af lavbundsjorder fra landmænds side og alt muligt andet, og det er i det hele taget, at vi har en understøttende proces, hvor vi hjælper vores landbrugserhverv og vores fødevareerhverv, i stedet for at vi lader det kollapse. Og det er jo det, vi er bange for med netop CO2-afgiften på fødevarer, altså at danske varer sådan set ender med at blive marginaliseret i forhold til udenlandske, importerede fødevarer. Så det er sådan set der, den er.

Kl. 14:03

Anden næstformand (Jeppe Søe):

Hr. Morten Messerschmidt.

Kl. 14:03

Morten Messerschmidt (DF):

Nej, men nu kender jeg jo hr. Hans Kristian Skibby sådan, at han ikke lader sig forstyrre af, at der er en bestemt ting på dagsordenen. Han kan sagtens tale om mange andre ting i sammenhængen; det har jeg da oplevet i andre sammenhænge.

Så kan hr. Hans Kristian Skibby ikke bare give et par eksempler på, hvad det er for nogle teknologier, han tænker sig så skal bringe landbruget i retning af CO2-neutralitet uden den her skat, som venstrefløjen jo dyrker som en anden guldkalv?

Kl. 14:04

Anden næstformand (Jeppe Søe):

Ordføreren.

Kl. 14:04

Hans Kristian Skibby (DD):

Jeg synes jo egentlig, jeg var inde på det. Nu ved jeg ikke, hvordan hr. Morten Messerschmidt hørte mit svar, men jeg nævnte udtagning af lavbundsjorder, og jeg nævnte også det her med fodersammensætning, i forhold til at man kan ændre på metangas og alt muligt andet. Der findes mange steder, hvor man forsker i de her ting, og der synes vi jo, at man skal støtte det.

Men jeg vil så også afslutningsvis sige, at det sådan set ikke har synderlig meget at gøre med den debat, vi har her i Folketingssalen, at gøre, og det undrer mig da lidt, at Dansk Folkeparti ikke vælger måske at spørge lidt til den del af det i stedet for. For vi har faktisk overhovedet ikke været i tvivl om, at vi ikke skulle give vores støtte i forhold til det her forslag. Det har vi overhovedet ikke.

Kl. 14:04

Anden næstformand (Jeppe Søe):

Så er det fru Fie Hækkerup fra Socialdemokratiet.

Kl. 14:04

Fie Hækkerup (S):

Tak for det. Jeg kan forstå, at ladestanderne optager ordføreren rigtig meget, så jeg vil egentlig bare helt kort høre: Hvis ladestanderne nu er til stede, er ordføreren så enig i afgiften?

Kl. 14:04

Anden næstformand (Jeppe Søe):

Ordføreren.

Kl. 14:04

Hans Kristian Skibby (DD):

Nej, det er jo sandt for dyden ikke. Afgifter og nye afgifter skal man godt nok være varsom med at indføre i et land, hvor vi har nogle forskellige erhverv. Hvis man indfører nogle afgifter, skal man i hvert fald sørge for, at de penge, der bliver trukket ind, bliver brugt til en moderat omlægning af den proces, der i forvejen er inden for de samme brancher, således at branchen får lov til at omlægge deres drift i Danmark over en rimelig tidsperiode. Og det er netop det, der ikke sker i den implementeringsproces, som ligger i det her lovforslag.

Så vil jeg sige, at ladestandere var jeg meget inde på, ja, for der er ikke en eneste ladestander til lastbiler på de statslige rastepladser. Så er der godt nok en på en privat rasteplads, men én ladeplads er ikke meget.

Kl. 14:05

Anden næstformand (Jeppe Søe):

Spørgeren.

Kl. 14:05

Fie Hækkerup (S):

Tak. Så vil jeg sådan set bare høre ordføreren, hvad Danmarksdemokraterne så vil foreslå i forhold til at finde CO2-reduktionerne.

Kl. 14:05

Anden næstformand (Jeppe Søe):

Ordføreren.

Kl. 14:05

Hans Kristian Skibby (DD):

Jamen altså, CO2-reduktionerne skal vi nok nå i mål med, men man kunne da starte med at gøre det på en måde, hvor det bliver til CO2-reduktioner. Det er jo netop det, der er vores anke – den her lov kommer ikke til at give de her CO2-reduktioner. Det er rigtigt, at der ligger en beregnet begrænsning på grund af noget adfærdsændring osv., men det gør jo ikke, at de danske dieseldrevne lastbiler lige pludselig den 1. januar har 2025 kører rundt på ren strøm, eller brint for den sags skyld. Det gør de jo ikke, for der er simpelt hen ikke kapacitet til det, og der er ikke udviklet materiel, og der er heller ikke sikret nogen vedvarende finansiering af det. Så derfor kommer det ikke til at ske. Der vil bare være en ny afgift, desværre.

Kl. 14:06

Anden næstformand (Jeppe Søe):

Så er det hr. Sigurd Agersnap fra Socialistisk Folkeparti.

Kl. 14:06

Sigurd Agersnap (SF):

Tak for det. Jeg vil følge op på det interessante spørgsmål fra før. Ordføreren udtrykker nærmest sådan en principiel modstand mod afgifter i forhold til at nå i mål med vores klimamål og den grønne omstilling. Er ordføreren og Danmarksdemokraterne dermed også modstandere af at lægge en afgift på, så det er forurener, der betaler? For udgangspunktet i et velfungerende marked er jo egentlig, at det er forureneren, der betaler for sin udledning, og det er det, den her afgift gør.

Kl. 14:06

Anden næstformand (Jeppe Søe):

Ordføreren.

Kl. 14:06

Hans Kristian Skibby (DD):

Ja, men det, der er udfordringen ved den her afgift, er, at pengene ikke kommer tilbage til at omlægge og støtte og hjælpe de folk, der er i den her branche, de her mange virksomheder, de her mange tusind jobs. Jeg tror også, der stadig væk findes enkelte danske chauffører, der kunne finde på at stemme på Socialistisk Folkeparti. Men der er mange, der undrer sig over, at man mener, at det her giver en stor klimaforbedring, når vi jo ved, at alle de her mange tusind lastbiler over 12 t og senere også helt ned til 3½ t ikke kan nå at omstille sig til at køre på vedvarende energityper fra den dato, som det her lovforslag skitserer de skal. De vil for den største dels vedkommende stadig væk komme til at køre på diesel, og så vil de også komme til at betale den her store ekstra skat, som man så kan se ikke bliver ført tilbage til deres egen branches omlægning. Og det er der, problemet er.

Kl. 14:07

Anden næstformand (Jeppe Søe):

Spørgeren.

Kl. 14:07

Sigurd Agersnap (SF):

Det synes jeg jo egentlig der er redegjort meget godt for i lovforslaget. Altså man siger, der vil være lidt mindre vejtransport. Det er der selvfølgelig en CO2-reduktion ved. Og samtidig vil man omlægge, også selv om man ikke nødvendigvis kan omlægge til ellastbiler, men til grønnere lastbiler. Så det er der jo redegjort for i lovforslaget. Men jeg hørte bare ordføreren sådan ret kategorisk afvise afgifter som en vej til at nå klimamålene. Er det virkelig Danmarksdemokraternes position, at der ikke skal afgifter til for at nå de danske klimamål?

Kl. 14:08

Anden næstformand (Jeppe Søe):

Ordføreren.

Kl. 14:08

Hans Kristian Skibby (DD):

Vi er ikke afvisende over for afgifter og afgiftsomlægninger. Men det skal f.eks. være nogle modeller ligesom dem, man har vedtaget i forhold til omlægning ude i vores lufthavne, hvor man i forhold til at ændre brændstofforbruget jo faktisk lader dem indkassere en afgift på det, men hvor de så får mulighed for at få de penge ind til en bæredygtig finansiering af den omstilling og den proces, som de er i gang med. Det samme efterlyser vi – bl.a. i forhold til landbruget, men så sandelig også i forhold til det lovforslag, som vi behandler her i dag.

Kl. 14:08

Anden næstformand (Jeppe Søe):

Der er ikke yderligere. Tak til ordføreren, der også fik samlet det, der blev tabt, op. Den næste ordfører på talerstolen er hr. Steffen W. Frølund fra Liberal Alliance.

Kl. 14:09

(Ordfører)

Steffen W. Frølund (LA):

Tak for det, formand. Liberal Alliance er imod uhensigtsmæssige kilometerafgifter. Alle siger, det er et forkert værktøj, hvis målet er klimarelateret. Kraka, DI, branchen selv og de grønne beregningsorganisationer som CONCITO osv. bugner med alle mulige andre forslag til, hvordan man kan gøre noget ved tung vejtransport, som ikke specifikt er det her. Hvis målet til gengæld er at finansiere en rød aftale lavet på venstrefløjen, giver det fuldstændig mening, for det er det, det primært gør. Men det er ikke for klimaets skyld.

Vores varer og godstransporten som branche får hammeren unødigt, og det bliver også anerkendt i de tidligere ordførertaler, at det vil medføre prisstigninger for forbrugerne. Men med hvilket formål helt præcist? at finansiere en anden aftale.

Der findes langt smartere veje, endda anviste veje, til at nå de samme grønne mål med langt mindre samfundsøkonomiske skadesvirkninger. Dem går LA ind for, men vi går ikke ind for det her rød før grøn-forslag.

Kl. 14:10

Anden næstformand (Jeppe Søe):

Der er et enkelt spørgsmål, og det er fra fru Mai Villadsen, Enhedslisten.

Kl. 14:10

Mai Villadsen (EL):

Det er egentlig et meget enkelt spørgsmål, for der er jo også nogle andre, der peger på en dieselafgift. Det vil også koste noget for branchen, det vil også koste noget for forbrugerne. Går Liberal Alliance ind for at hæve afgifterne på et brændsel som diesel?

Kl. 14:10

Anden næstformand (Jeppe Søe):

Ordføreren.

Kl. 14:10

Steffen W. Frølund (LA):

Det er et af de forslag, som vi godt kunne se os selv være med i, fordi det har mindre samfundsøkonomiske skadesvirkninger, men er for at nå det samme grønne mål.

Kl. 14:10

Anden næstformand (Jeppe Søe):

Spørgeren.

Kl. 14:10

Mai Villadsen (EL):

Det er bare, så jeg kan være helt sikker, for det er jo ikke hver dag, man får nogle fra Liberal Alliance i salen til at sige, at de gerne vil hæve afgifter, uden at der nødvendigvis kommer noget tilbage: Skal jeg forstå det sådan, at Liberal Alliance går ind for, at man hæver dieselafgiften f.eks. til tysk niveau i Danmark?

Kl. 14:10

Anden næstformand (Jeppe Søe):

Ordføreren.

Kl. 14:10

Steffen W. Frølund (LA):

Det er bestemt inden for rummet af muligheder, og det kunne være en af de aftaler, man kunne finde. Jeg anerkender fuldstændig det, som hr. Sigurd Agersnap sagde fra talerstolen før, nemlig at når en forurener forurener, er det den forurener, der skal betale. Men vi skal samtidig gøre det på den måde, som har mindst mulig skadevirkning samfundsøkonomisk set. Liberale mennesker går også ind for, at forureneren betaler.

Kl. 14:11

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 14:11

Kim Edberg Andersen (NB):

Det var, fordi det ofte, når fru Mai Villadsen stiller et spørgsmål, lige pludselig bliver voldsomt interessant. Så lad os bare lige høre den én gang til: Liberal Alliance går ind for, at vi hæver en skat for at nå 70-procentsmålet. Det er det, jeg hører Liberal Alliance sige: Man går ind for højere skatter og afgifter for at nå 70-procentsmålet.

Kl. 14:11

Anden næstformand (Jeppe Søe):

Ordføreren.

Kl. 14:11

Steffen W. Frølund (LA):

På enkelte områder på udledningen, på det, som forurener, så ja. Men det er selvfølgelig under forudsætning af, at det samlede skattetryk ikke stiger. Vi har jo masser af skatter i Danmark, der ikke har noget med eksternaliteter at gøre, og de skal jo selvfølgelig modsvarende ned.

Kl. 14:12

Anden næstformand (Jeppe Søe):

Spørgeren.

Kl. 14:12

Kim Edberg Andersen (NB):

Det er jo Venstrepolitik, man har overtaget nu, og det er de jo så også hoppet fra, så det er o.k., for det var et ledigt standpunkt. Så skattestoppet er noget, LA indfører nu. Så må ordføreren godt forklare mig, hvor skatterne skal føres tilbage. For det, jeg hører ordføreren sige, er, at Liberal Alliance går ind for øgede skatter og afgifter, så længe de bliver ført tilbage efter det gamle Venstreprincip fra skattestoppet.

Kl. 14:12

Anden næstformand (Jeppe Søe):

Ordføreren.

Kl. 14:12

Steffen W. Frølund (LA):

Jeg kan betrygge spørgeren med, at Liberal Alliances samlede skattetryk vil blive sænket betragteligt i Danmark – også med en lille øget afgift ovre på det her område eller noget andet forurening herovre, der skal en afgift på. Så på balancen vil det blive et langt, langt lavere skattetryk at arbejde med i Danmark, så danskerne vil kunne modstå de her prisstigninger, man under sådan nogle forudsætninger her vil møde nede i dagligvarebutikken eller ude i skobutikken.

Kl. 14:12

Anden næstformand (Jeppe Søe):

Så er det hr. Sigurd Agersnap, Socialistisk Folkeparti.

Kl. 14:13

Sigurd Agersnap (SF):

Tak for det. Og tak for gode overvejelser omkring dieselafgifter, og hvordan man når CO2-målene. Jeg vil bare spørge om det med, at forurener betaler. For der er jo også andre forureninger, der kommer fra den tunge vejtransport, og som den her aftale jo netop også beskatter, altså støjforurening, trængselsforurening, slitage på vejene. Hvis man har et grundlæggende princip om, at man skal betale for den forurening, man laver, må det jo også være et princip om, at man beskattes af, hvor meget man bruger sit køretøj, hvor meget man bruger vejene og ikke bare ved indkøbet i en registreringsafgift.

Kl. 14:13

Anden næstformand (Jeppe Søe):

Ordføreren.

Kl. 14:13

Steffen W. Frølund (LA):

Det er fuldstændig rigtigt forstået. Og det kunne sagtens være, at hvis man kunne finde fornuftige modeller for en måde, hvorpå man kunne imødegå de her bekymringer, der kunne være omkring roadpricing, i regi af overvågning osv., vil der være god liberal musik i den type politik. Det er selvfølgelig modsvaret af, at man så ikke længere har registreringsafgifter, hvis vi taler om f.eks. persontransport. Men på balancerne er det en langt smartere måde, og det tror jeg de fleste, der læser ned i området, vil sige også er det, som de grønne tænketanke og alle mulige andre eksperter rent faktisk anbefaler. Så det er vi da klart lydhøre over for.

Kl. 14:14

Anden næstformand (Jeppe Søe):

Spørgeren.

Kl. 14:14

Sigurd Agersnap (SF):

Det er jeg glad for at høre, og vi er også helt enige i det i SF. Jeg synes bare, det udvander en lille smule modstanden mod den her aftale så, for det er jo netop også det, den her aftale gør. Den er jo ikke kun en afgift på den CO2-forurening, man har, den er det også på alle de andre forureningsformer. Så vil ordføreren ikke lige gentage, hvorfor man så ikke vil beskatte de former for forurening?

Kl. 14:14

Anden næstformand (Jeppe Søe):

Ordføreren.

Kl. 14:14

Steffen W. Frølund (LA):

Vi vil meget gerne beskatte de former for forurening eller de eksternaliteter, for at bruge fagudtrykket på det, men det er ikke det, man opnår med den her model. Der opnår man kun noget på kilometerne, og der er masser med zoneinddeling, og der er tidspunkter på døgnet, der er alle mulige andre ting, som man tager højde for i road pricing, som man ikke gør her. Det er den ene del af det. Den væsentligste faktor for det, man ikke gør her, er, at der ikke er noget tilbageførsel, der hjælper den grønne omstilling. Når man kigger på, hvad alle ekspertorganisationerne siger, er det selvfølgelig, at de provenuer skal føres tilbage til at hjælpe omstillingen. Her har man kappet omstillingsdelen af den grønne omstilling af, og der er kun en lille smule grønt, og det kunne have været mere grønt.

Kl. 14:14

Anden næstformand (Jeppe Søe):

Dermed tak for ordet til ordføreren. Næste ordfører er hr. Rasmus Jarlov fra Konservative Folkeparti.

Kl. 14:15

(Ordfører)

Rasmus Jarlov (KF):

Konservative Folkeparti støtter ikke lovforslaget. Det er et lovforslag, som pålægger en afgift pr. kørt kilometer på lastbiler. Det er en afgift, der kommer til at ligge på mellem 10 øre og 1 kr. og 35 øre pr. kørt kilometer, afhængig af hvilken type lastbil der er tale om og hvor man kører henne.

Som udgangspunkt er vi tilhængere af grønne afgifter. Vi er tilhængere af en omlægning af vores skatter, så vi beskatter forurening, og at vi til gengæld sætter andre skatter ned, men vi er ikke tilhængere af, at man bare hæver skatterne for at bekæmpe forurening.

Der er tre problemer ved lovforslaget her. Det første er, det er meget bureaukratisk. Det er jo endnu en komplicering af vores skattesystem, hvor man nu skal sidde og slå op i et skema og finde ud af, hvilken type lastbil man har, hvor man har kørt henne, og så skal man føre regnskab med det, hvor mange kilometer man har kørt inden for miljøzoner, og hvor mange kilometer man har kørt andre steder, og det skal man så aflægge et meget detaljeret regnskab for. Det er meget, meget bureaukratisk.

Det andet problem er, at skatterne simpelt hen bare bliver sat op. Havde der som sagt været tale om en omlægning, hvor man satte andre skatter ned, kunne vi jo tale om det, men det er der ikke her; der er bare tale om en ren skattestigning i lodret modstrid med Venstres skattestop og også i modstrid med Venstres skattestop, og det er også i modstrid med det, som vi andre borgerlige partier arbejder for, nemlig at skattetrykket ikke må stige i Danmark og helst skal sættes ned. Der sker det modsatte her – skattetrykket stiger.

Det sidste hovedproblem her er, at de mennesker, som kommer til at betale den afgift, ikke rigtig har nogen alternativer. Der er ikke nogen gode grønne muligheder for at køre i ellastbiler på lange strækninger. Der findes ellastbiler, der kan køre korte strækninger, men for den tunge vejtransport, som transporterer varer over lange afstande, findes der ikke et lastbiler. De har simpelt hen ikke mulighed for at gøre andet end det, de gør i dag, og derfor pålægger man dem bare en kæmpestor udgift, og vi taler vitterlig om meget, meget store udgifter her; vi snakker 100.000 kr.-klassen her pr. lastbil i løbet af 1 år. De får bare den kæmperegning, men de har ikke nogen mulighed for at gøre tingene anderledes. De kan lukke, de kan lade være med at transportere deres varer, vi kan have udlændinge til at gøre det i stedet for, men de kan ikke omstille deres måde at arbejde på til noget andet. Grønne afgifter skulle gerne motivere til en grøn omstilling. Det skulle gerne være sådan, at det havde en påvirkning på adfærden, at man motiverer nogle mennesker til at producere og arbejde på en måde, som udleder mindre CO2, men det gør det jo ikke, når der ikke er nogen alternativer. Man har heller ikke gjort noget for at hjælpe dem, i og med at man, som hr. Hans Kristian Skibby har nævnt nu mange gange her i den her debat, ikke har gjort noget for at få opstillet flere ladestandere. Så selv dem, der kører de korte afstande, hvor der findes ellastbiler, kan ikke engang komme til at fungere i Danmark, fordi der ikke er ladestandere til dem.

Så det er en rød skat, og det er grundlæggende noget bureaukratisk makværk, som ikke kommer til at tilskynde mennesker til at udlede mindre CO2, og jeg undrer mig egentlig over, at man bruger det her redskab, for der er meget mere simple redskaber, meget mere præcise redskaber til at bringe CO2-udledningerne ned. Det drejer sig først og fremmest om energiafgifter. Hvis man vil forhindre, at der bliver brændt meget diesel af Danmark, er den simple løsning bare at gøre diesel dyrere, i stedet for at man opfinder sådan noget bureaukratisk noget, hvor det kun lige er dem, der kører lastbil, som skal have en ekstra afgift. Det forurener jo sådan set ikke mere at køre i lastbil og brænde diesel af på den måde, end det gør at brænde diesel af i en personbil. Så vi kommer ud i her, at politikere sidder og gætter på, at her er det nok godt at lægge en afgift på, men i virkeligheden er det ikke specielt retfærdigt. Det bunder i tilfældigheder, det bunder ikke i, at man har nogle beregninger, som viser, at det her er en god, saglig måde at lægge en grøn afgift på.

Så vi kan ikke støtte lovforslaget, og vi ville i virkeligheden ønske, at man brugte nogle bedre redskaber i den grønne omstilling, som vi ellers støtter meget varmt.

Kl. 14:19

Anden næstformand (Jeppe Søe):

Så er det hr. Sigurd Agersnap, Socialistisk Folkeparti.

Kl. 14:19

Sigurd Agersnap (SF):

Jeg vil spørge til to ting, som der blev sagt i ordførertalen. Det ene er det med, at udlændinge kan gøre det i stedet. Altså, den her afgift er jo pålagt alle, der kører på det danske vejnet, hvad enten man er dansker eller udlænding. Så jeg vil bare bede ordføreren om ligesom at uddybe, hvad han mener med, at udlændinge kan gøre det i stedet.

Den anden del er jo så det her med, at det er meget administrativt tungt. Det er jo ikke vurderingen fra Sund & Bælt, som står for at administrere ordningen. De siger, at man kan købe elektronisk udstyr, der ret let kan registrere det, og det er forventningen, at langt de fleste vil gøre det. Det er en anskaffelsespris på 1.000 kr. Så hvorfor er det, at ordføreren siger, at det er meget administrativt tungt?

Kl. 14:20

Anden næstformand (Jeppe Søe):

Ordfører.

Kl. 14:20

Rasmus Jarlov (KF):

Det er jo mange bække små. Nu er der endnu en afgift der. Det er sikkert rigtigt nok, at man kan købe en eller anden form for måleudstyr, og det skal da nok passe, at man kan få det for 1.000 kr. Men du skal jo også, når du er virksomhed, sidde og lave beregninger på det. Så skal du også sidde og kigge på, hvad dit kørselsmønster egentlig er; om det kan betale sig for dig at lave den her nye rute; om det kan betale sig for dig at få den her ordre. Der skal du så fremover sidde og beregne, hvor meget du kører i en miljøzone, og hvilken lastbil du kommer til at bruge, og hvad den afgift, du bliver pålagt, så bliver.

Så hver gang man laver de her kompliceringer af skattesystemet, har det altså ret store konsekvenser ude i de virksomheder, som bliver underlagt reglerne. Og grundlæggende er det jo fuldstændig unødvendigt. Man kunne bare hæve dieselafgiften, hvis man synes, der skal udledes mindre diesel, og at det skal koste mere. Så er det den vej, man skal gå, i stedet for at man opfinder sådan et bureaukratisk redskab her, som der skal afrapporteres med.

I forhold til udlændinge tror jeg, det bliver svært at få alle udlændinge til at betale den her afgift og få det målt på samme måde.



Kl. 14:21

Anden næstformand (Jeppe Søe):

Spørgeren.

Kl. 14:21

Sigurd Agersnap (SF):

Jeg er jo glad for, hvis det betyder, at Konservative også gerne vil kigge på dieselafgiften. Det, der er tilfældet lige nu, er jo, at dieselafgiften er lavere i Danmark, end den er i både Sverige og Tyskland, og derfor har vi noget indpendling. Det, som jeg har forstået er problemet ved kun at regulere en dieselafgift, er, at vi jo er afhængige af nabolandene for at få den CO2-reduktion, som vi gerne vil opnå. Men skal det forstås sådan, at Konservative gerne vil kigge på dieselafgiften?

Kl. 14:21

Rasmus Jarlov (KF):

Vi er åbne for grønne afgifter, hvis vi får sat andre afgifter ned. Det, vi ikke vil være med til, er, at man bare hæver afgifterne. Som jeg har sagt flere gange før, skal vi passe på, at den grønne omstilling ikke bliver en vandmelon, som grøn og flot udenpå, men indeni er den rød og fuld af socialisme, planøkonomi og skatter og afgifter.

Kl. 14:22

Anden næstformand (Jeppe Søe):

Så er der ikke flere kommentarer. Næste ordfører er fru Mai Villadsen fra Enhedslisten.

Kl. 14:22

(Ordfører)

Mai Villadsen (EL):

Tak. Det var jo en passende afsked for mig til at gå op. Klimakrisen er her lige nu. Den venter ikke på nogen eller noget, og for meget, meget kort tid siden er FN igen kommet med en meget ildevarslende rapport om klimaforandringerne. Det er nu, og det er os, der har et ansvar for at handle.

Derfor er jeg rigtig glad for, at vi i dag her i Folketingssalen kan behandle et lovforslag, som faktisk er med til at reducere CO2-udledningen i Danmark. For lastbiltrafikken vil det fjerne op imod 400.000 t CO2 frem mod 2030, og det er faktisk et væsentligt bidrag fra transportsektorens klimaudledning. Derfor er det også en aftale, som er meget, meget central for, at vi kommer i mål med de klimamålsætninger, vi har sat os, og som er så uendelig vigtige.

I Enhedslisten tror vi selvfølgelig på, at forureneren skal betale. Den, der står for klimaudledningen, står også med ansvaret. Det er centralt for den grønne omstilling, og i mine øjne er der ingen tvivl om, at det selvfølgelig også gælder transportsektoren. Det var derfor både rigtigt og vigtigt, at vi i et grønt flertal gik sammen om en mere fornuftig model for, hvordan vi fordeler både de økonomiske omkostninger og klimabelastningen fra vejtransporten. For det er ultimativt det, den her aftale handler om.

Så sidder der jo mange andre i Folketingssalen i dag, som er kritiske over for aftalen, og som har en række indvendinger. Jeg forstår sådan set godt en række af bekymringerne, men der er også en del af dem, jeg ikke deler. Det her forslag bliver beskyldt for at være et bureaukratisk monster. Der vil jeg så lige minde om, at mange af vores nabolande allerede har et lignende afgiftssystem – Tyskland, Belgien, Østrig, Polen for bare at nævne nogle stykker. Der har de, fordi det altså er sund logik, at lastbiler betaler for deres forurening, men også for den slitage, de påføre vejene, og den støj og den udledning, de laver. Det synes jeg ikke er blevet berørt særlig meget i dag.

For sandheden er jo faktisk den, hvis man spørger ministeriet, at lastbiler i dag er væsentligt underbeskattede, da der ikke tages højde for eksternaliteter, altså den slitage, de påfører vejene, og den udledning og den støj, det medfører, når de kører rundt. Derfor synes jeg kun, det er ret og rimeligt, at man laver en vejafgift som den her. Det er simpelt hen sund fornuft, at hvis du kører mange kilometer som dansk vognmand eller som udenlandsk vognmand, der kommer ind i Danmark, så skal du også bidrage til at betale både for din klimaudledning, men også for alt det andet, du påfører samfundet.

Derfor vil jeg sluttelig sige, at vi i Enhedslisten selvfølgelig bakker op om det her lovforslag. Vi vil også gerne gøre mere. Vi ser meget gerne på, hvordan man kan rejse flere ladestandere, og hvordan man i øvrigt kan øge andelen af grøn transport i Danmark. Det vil vi se frem til, men der er i mine øjne ingen tvivl om, at det her lovforslag er en central del af, at vi når vores klimamål. Og jeg må sige til dem, som ikke bakker op om det her lovforslag, og de partier, at jeg synes, man skylder at svare på, hvordan man så har tænkt sig at nå målsætningerne. Tak for ordet.

Kl. 14:26

Anden næstformand (Jeppe Søe):

Der er et par korte bemærkninger, og den første er fra hr. Hans Kristian Skibby, Danmarksdemokraterne.

Kl. 14:26

Hans Kristian Skibby (DD):

Tak. Tak for ordførertalen. Nu vil jeg jo ikke beskylde fru Mai Villadsen for at være den, der måske oftest besøger Dansk Industri eller går ind på deres hjemmeside eller andre steder, men nu så jeg selv tilfældigvis lige i dag – der er ingen, der har gjort mig opmærksom på det, det er noget, jeg selv har fundet ud af – at der er et interview med en vognmand fra Brøndby, altså ikke en ude på landet, det er ikke Grenaa eller sådan noget, nej, det er i Brøndby. Han har købt en ny stor ellastbil, og den koster godt 1 mio. kr. mere end en dieseldrevet lastbil. Den holder derhjemme på parkeringspladsen, og den bliver ikke brugt, og den ender med at blive en veteranbil, inden den er fuldt afskrevet. Og hvorfor gør den så det? Det gør den, fordi han ikke kan få den ladet op. Men alligevel har han som en godhjertet og omstillingsparat vognmand – Henrik Tofteng hedder han – købt en eldrevet lastbil. Den kører ingen kilometer.

Anerkender Enhedslisten ikke, at det er absurd? Selv i Brøndby kan man ikke få ladet sin ellastbil op. Alligevel laver man en aftale her, som hugger 1 mia. kr. netto om året, men man sørger ikke for at opstille nogle ladestandere. Kan man ikke godt se, at det er helt ufornuftigt?

Kl. 14:27

Anden næstformand (Jeppe Søe):

Ordføreren.

Kl. 14:27

Mai Villadsen (EL):

Jeg vil først og fremmest gerne rose den vognmand, som har været så fremsynet, at han har tænkt på den grønne omstilling og købt en grøn lastbil – det skal han have ros for. Og så er det fuldstændig rigtigt, at det er tudetosset, hvis der ikke er mulighed for at lade op, og det skal vi da gøre noget ved. Derfor er der jo også sat en del penge af i bl.a. vores infrastrukturforlig, som vi har lavet meget bredt med rigtig mange partier i Folketinget, til bl.a. at rejse flere ladestandere både til privatbiler, men mig bekendt også til erhvervstransport. Og det bør vi gøre i langt højere grad. Men i mine øjne står det ikke i modsætning til det her forslag, for det her forslag vil jo faktisk tilgodese den vognmand, som køber en grøn bil, for ikke bare beskatter man transporten på vejen, nej, man beskatter også ud fra, hvor meget din vogn udleder.

Kl. 14:28

Anden næstformand (Jeppe Søe):

Spørgeren.

Kl. 14:28

Hans Kristian Skibby (DD):

Jamen jeg synes da, det er meget elskværdigt, at Enhedslisten sender rosen videre til den pågældende vognmand, som har købt en elbil, han ikke kan bruge, til 1 mio. kr., som han så skal afskrive til nul og niks. Men ros kan han ikke bruge til ret meget, for han mangler noget strøm. Har Enhedslisten rejst den problematik i de her meget fine forhandlinger, der har været, hvor man nu fjerner 1 mia. kr. fra branchen uden at levere en eneste ladestander?

Kl. 14:28

Anden næstformand (Jeppe Søe):

Ordføreren.

Kl. 14:28

Mai Villadsen (EL):

Jeg synes med al respekt, at ordføreren glemmer, at de indtægter, men får ind på det her forslag, jo faktisk går til den vejaftale, hvori der også ligger rigtig store finansieringer til bl.a. ladeinfrastruktur. Det gør der også i infrastrukturaftalen, og jeg vil meget gerne sammen med Danmarksdemokraterne fremsætte forslag om, at vi får flere ladestandere – også til lastbiler – så ingen skal gøre noget forgæves ved at købe en lastbil, for det er forkert.

Kl. 14:29

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 14:29

Kim Edberg Andersen (NB):

Tak for det, og tak til Enhedslisten, og jeg har sagt det før: Jeg har stor respekt for politikere, som har et standpunkt, og som står på mål for det uanset hvad, og det er superfint, og vi er helt sikkert uenige i lige nøjagtig den her kilometerafgift. For jeg ser den lidt som noget tvang for at nå et mål uden at give de mennesker, man tvinger til at betale for noget, muligheden for at gøre det rigtige og skifte til en ellastbil. Teknologien er der ikke endnu, og det bekymrer mig rigtig meget, og så kan vi snakke ladestandere, som heller ikke er der, og sådan nogle entreprenører mangler jo også bare, at der er en eller anden, der prøver at ringe ud til branchen og spørger, om man kan nå at lægge alle de kabler ned inden 2030, hvor vi herinde alle sammen er gode til at fortælle at vi alle sammen skal køre verden på strøm. Så det kunne jeg da glæde mig til at få et svar på, og det kunne ministeren eventuelt gøre.

Men til ordføreren vil jeg gerne spørge, om jeg kan forvente, at Enhedslisten eventuelt vil stemme for en dieselafgift som det næste. For der er jo meget af transporten, som udleder, og når vi har CONCITO inde over, får vi jo alle beregningerne. Så kan jeg forvente, at en dieselafgift på et tidspunkt bliver lagt oveni for at nå 2030-målet?

Kl. 14:30

Anden næstformand (Jeppe Søe):

Tak. Ordføreren.

Kl. 14:30

Mai Villadsen (EL):

Først og fremmest er jeg sådan set enig med ordføreren i, at det er befriende, når der er politikere herinde, som tør stå på mål for deres holdninger og meninger. Så der kommer en kvittering tilbage for det, for det gør det faktisk lettere for folk derude at måle os på det, vi siger.

Med hensyn til spørgsmålet om en dieselafgift vil jeg sige, at ja, det kunne vi i Enhedslisten sagtens forestille os. Det er jo også noget af det, som Klimarådet anbefaler, fordi det faktisk i dag er sådan, at det er rigtig meget billigere for en vognmand i Tyskland at tanke sine biler bare over den danske grænse, fordi vi har noget lavere dieselafgifter. Så ja, det er vi bestemt ikke afvisende over for, og jeg er da også positivt indstillet over for, at der er en masse høringsparter, der i høringssvarene nævner det forslag. Jeg tror ikke, de tænker, at det skal være både og, men at det skal være enten eller. Men jeg kunne da godt tænke mig at høre, hvad Nye Borgerliges standpunkt er i den sag.

Kl. 14:31

Anden næstformand (Jeppe Søe):

Spørgeren.

Kl. 14:31

Kim Edberg Andersen (NB):

Det skal være hverken eller. Så er det jo ligesom slået fast. Men jeg havde næsten regnet med at få det svar fra Enhedslisten, og det er da også det, der bekymrer mig. Det bekymrer mig lidt, at vi nu laver en kilometerafgift, vel vidende at man ikke giver branchen en mulighed for reelt at blive grønne. Så får man flere penge i statskassen, og så kommer der en dieselafgift lige om lidt, og så er det dobbeltkonfekt, og det er jo det, der bekymrer mig. Det her er sådan en flertrinsraket, fordi man har skruet sig op på et mål, hvor man allerede, da man lavede målet, hockeystaven, vidste, at vi ikke havde teknologien. Så jeg håber, at ordføreren ikke får magt, som hun har agt, sådan lige foreløbig i hvert fald.

Kl. 14:31

Anden næstformand (Jeppe Søe):

Ordføreren.

Kl. 14:31

Mai Villadsen (EL):

Jamen det kan vi jo så være uenige om. Men jeg vil nu sige, at jeg faktisk mener, at det her forslag på rigtig mange måder giver et incitament til at omstille til grønnere transport – hvad enten det er på bane eller på vej – og det er rigtigt nok, at teknologien endnu ikke er der i fuld skala. Men for nogle er den der, og for dem vil det være en fordel at omstille, langt hen ad vejen i hvert fald.

Kl. 14:32

Anden næstformand (Jeppe Søe):

Dermed tak til ordføreren. Så er det hr. Morten Messerschmidt for Dansk Folkeparti.

Kl. 14:32

(Ordfører)

Morten Messerschmidt (DF):

Tak, formand, og jeg beklager overraskelsen. Det er altid en god dag, når der ikke er Radikale til stede, og det gælder også i klimadebatten, hvor man ofte har indtryk af, at det mere handler om at fremme en rød dagsorden end en egentlig grøn dagsorden.

Jeg havde for et par uger siden det privilegium at deltage i en demonstration – det er ikke så ofte, jeg har den lejlighed og den anledning – altså netop markeringen hernede på Slotspladsen med en række vognmænd, som selvfølgelig følte trang til at udtrykke deres utilfredshed med, at den siddende regering så sammen med den regerende venstrefløj har besluttet, at nu skal deres arbejde overtages af østeuropæere, og det er jo ikke, fordi jeg ikke under, at man gør noget for den høje arbejdsløshed i Polen, Rumænien og Bulgarien, men jeg synes jo i udgangspunktet, at man som dansk regering burde sætte danskerne først.

Men det er jo den uvægerlige konsekvens af, at man nu indfører en ny højere skat på vognmænd, at der er to veje at gå. Enten kan man føre den videre på prisen og dermed til supermarkederne, som så må føre deres merudgift videre på prisen og dermed til forbrugerne, eller også må man jo kigge sig om og spørge, hvem der kan gøre det her til en billigere penge. Og der er jo altid i det her himmelske indre marked, som de EU-begejstrede partier i Folketinget har ført os ind i, leverandører af ydelser til en billigere pris, folk, der via skuffeselskaber eller priser, der bare ikke harmonerer med den danske model, også er villige til at arbejde i Danmark, og det er jo det, der bliver konsekvensen her. Så kan man jo som et rødt parti eller et grønt parti – det kan efterhånden nærmest komme ud på ét – sidde og overveje, om det er godt for miljøet, at der er en dieselvogn, der starter i Wroclaw og kører mod den danske grænse for så inden for cabotagereglerne at overholde mulighederne for at kunne levere varer rundt i det danske land, eller om det måske var bedre, at det var en vognmand i Ribe, i Odense eller i Nakskov, som kørte varerne rundt.

Jeg tror ikke, at det er godt for klimaet, at vi nu laver et system, som inviterer flere østarbejdere til Danmark, og jeg tror grundlæggende heller ikke, det er godt for klimaet af en anden karakter, nemlig det politiske klima, sammenhængskraften i Danmark, at vi nu skaber et system, som gør varerne dyrere i Danmark. Men det er selvfølgelig konsekvensen, når man er så optaget af at straffe de producerende enheder i Danmark i stedet for at gøre det, som ville være en logisk klimapolitik, nemlig at investere i de grønne brændselsformer, som er det, der skal bringe Danmark som førernation på den grønne dagsorden frem i mål.

Vi tror ikke på at straffe – og straf rimer på skat – men vi tror på at videreudvikle og skabe nye teknologier, brintteknologier, højere iblandingskrav i forhold til biobrændsel, decentrale ladestandere osv. Det er det, som ville kunne skabe en grønnere dansk transportsektor. Men det er ikke det, som det store flertal i Folketinget her har valgt, og derfor er vi i Dansk Folkeparti selvfølgelig imod det lovforslag, der ligger her i dag. Det, vi i virkeligheden opponerer imod, er ikke bare det, som de danske vognmænd bliver ramt af, men det er også hele det nye scenarie, som man åbner for. For helt grundlæggende er det her jo den første trædesten til at indføre roadpricing i Danmark. Når først man har udrullet hele systemet i forhold til vognmænd, i forhold til fragt af gods på landevejene, hvor man så skal taksere det sådan kilometer for kilometer, så er der ikke langt hen til, at man gør det samme i forhold til persontransport. Så derfor vil vi bare allerede nu flage, at det er det, der kommer til at ske, og at vi selvfølgelig også kommer til at vende os imod det.

Så det her er ikke en grøn reform, men det er en dum reform, og det er en rød reform. Det er jo også noget, der burde få aktiekurserne på transportvirksomhederne i Østeuropa til at stige, og det gør de givetvis også, når de har fået oversat min tale til polsk. Men det er i hvert fald ikke det, der gør, at vi kommer til at støtte det her lovforslag. Vi synes, det er et dårligt lovforslag. Det er en dårlig dag for transportsektoren, og det er en dårlig lov for de danske forbrugere, og derfor stemmer vi nej. Tak, formand.

Kl. 14:37

Anden næstformand (Jeppe Søe):

Selv tak. Der er en kommentar fra hr. Sigurd Agersnap fra Socialistisk Folkeparti.

Kl. 14:37

Sigurd Agersnap (SF):

Tak for det. Nu sagde ordføreren jo, at når man fik oversat talen til polsk, ville der være mange, der kom herop og kørte varetransport. Det håber jeg ikke, for så har man jo misforstået aftalen. For hvis man oversætter ordførerens tale til polsk, får man jo et forkert billede, altså at aftalen ikke gælder for udenlandske chauffører. Det gør den jo netop. Den gælder også for udenlandske chauffører. Den gælder for alle, der kører på det danske vejnet.

Det samme vil jeg sige i forhold til argumentet om billigere arbejdskraft. Det er jo et argument, der også gælder for situationen i dag. Det ændrer den her aftale jo grundlæggende ikke på. Den her afgift bliver pålagt danske chauffører såvel som udenlandske chauffører, og derfor øger den ikke skævvridningen i forhold til danske vognmænd eller udenlandske vognmænd.

Er ordføreren ikke enig i, at det må være indholdet af aftalen, og at det dermed var forkert, hvad der blev sagt før?

Kl. 14:38

Anden næstformand (Jeppe Søe):

Ordføreren.

Kl. 14:38

Morten Messerschmidt (DF):

Nu ved jeg jo ikke, hvor mange virksomheder hr. Sigurd Agersnap har drevet. Men det er sådan, at på udgiftssiden kan der være flere elementer. Der er skat, moms – den kan man så trække fra indtægter, så den betyder ikke så meget – og løn, og hvis man skal betale mere i skat, kigger man så typisk om efter, om man kan slippe for at betale en højere løn. Det kan man sjældent i Danmark, fordi Danmark har et fremragende system, som vi, indtil den her regering trådte til, kaldte for den danske model, hvor vi har nogle overenskomster, der gælder for de forskellige brancher.

Det, der kommer til at ske her, er, at man vil kigge sig omkring og sige: Okay, vi kan ikke slippe for skatten – bl.a. den, som hr. Sigurd Agersnap nu indfører – men vi kan slippe billigere med hensyn til lønnen. Vi kan nemlig bare entrere med en vognmand, der er lige syd for grænsen eller i Polen, Bulgarien eller Rumænien. For hr. Sigurd Agersnaps parti har jo stemt for en række regler, som muliggør, at man kan køre efter det, der hedder cabotagereglerne, også i Danmark, og det er det, der kommer til at ske, og det er derfor, at det her kommer til at sige katjing i Østeuropa.

Kl. 14:39

Anden næstformand (Jeppe Søe):

Spørgeren.

Kl. 14:39

Sigurd Agersnap (SF):

Den logik forstår jeg simpelt hen ikke, altså at en lønforskel på, lad os sige 10 kr. ud af samlet set 100 kr. skulle være mere betydende end en lønforskel på 10 kr. ud af samlet set 80 kr. Det er i hvert fald en lidt anden form for økonomi, som Morten Messerschmidt præsenterer fra talerstolen, end den gængse, der bliver undervist i på universiteterne. Den forskel, der er i lønningerne i dag, vil være den samme, som sætter sig i lønningerne i fremtiden, og jeg hører også, at ordføreren er enig i, at den afgift, man nu pålægger, gælder både danske og udenlandske chauffører.

Kl. 14:39

Anden næstformand (Jeppe Søe):

Ordføreren.

Kl. 14:39

Morten Messerschmidt (DF):

Den logik, jeg underviser i, er virkelighedens logik. Det er den, jeg befinder mig i. Hvis man sidder og driver en vognmandsvirksomhed i Danmark eller man nu har et supermarked i Danmark og man godt kunne tænke sig at få leveret nogle varer – for det er så trist at have et supermarked uden varer – så vil man kigge rundt og sige: Okay, hvem er det nu, der leverer varerne til den billigste pris? Og hvis man kan få en vognmand fra Polen eller fra et andet land, hvor der er et lavere lønpres end det, der er i Danmark, til at køre fra Flensborg til Vejle, så vil man vælge det i stedet for at vælge en, der kører fra Haderslev til Vejle. Og ja, fra grænsen til Vejle vil de samme afgiftsregler i forhold til roadpricing gælde. Men lønkravene er det, der vil blive den nye konkurrenceparameter, og der vinder østeuropæerne, hr. Sigurd Agersnap.

Kl. 14:40

Anden næstformand (Jeppe Søe):

Dermed tak til ordføreren. Næste ordfører på talerstolen er hr. Noah Sturis fra Alternativet. Værsgo.

Kl. 14:40

(Ordfører)

Noah Sturis (ALT):

Tak for ordet. Vi behandler L 74, som er et forslag til at indføre en CO2-differentieret vejafgift for den tunge vejtransport med henblik på at nedbringe CO2-udledningen for vores transportsektor og bedre prissætte de eksternaliteter, der er forbundet med lastbiltrafikkens påvirkning af omgivelserne som trængsel, ulykker og støj. Helt grundlæggende er forslaget et skridt på vejen, for at vi følger princippet om, at forureneren betaler. Og grundlæggende er udledningen fra fossilkøretøjer en af de værste former for forurening, for det truer vores planet, det truer vores økosystemer og vores fødevaresikkerhed og forringer vores luftkvalitet. Det har altså altoverskyggende konsekvenser for os alle sammen, hvis vi ikke gør mere for at skabe et bæredygtigt samfund. Men der er også andre former for forurening, heriblandt støj og i virkeligheden også trængsel, hvis man betragter forurening som menneskeskabte påvirkninger af vores omgivelser, som forringer livsbetingelserne for levende organismer og mennesket selv.

I Alternativet ser vi det her forslag som et muligt første skridt til roadpricing. Og roadpricing er en innovativ måde at løse trængselsproblemerne på og samtidig sikre et mere gennemsigtigt skattesystem, hvor vi designer et afgiftssystem, der beskatter de eksternaliteter, der er forbundet med transport, og sikrer finansiering til vedligeholdelse af vores veje. Men det vil også være afgørende, at roadpricing får indbygget en sikring af privatlivets fred i den tekniske løsning, for det kan lade sig gøre.

I går var Kraka og Dansk Industri ude at opfordre til, at afgiften helt blev droppet. De henviser til, at der er en samfundsøkonomisk billigere måde at reducere transportsektorens udledninger på: at indføre en afgift på køretøjernes brændstof, så skatten en til en følger udledningerne. Og forslaget tager måske heller ikke højde nok for køtrængsel eller støj, i hvert fald ikke i den detaljegrad, som man kunne ønske sig. Det kunne godt gøres mere præcist. Det tager ikke højde for de tunge industrimaskiner, der også udleder CO2 ved deres aktivitet, men jo ikke er ude at køre rundt på landets veje. Altså, det er nogle gode opmærksomhedspunkter, som Kraka og Dansk Industri bringer op, for vi burde reformere skatte- og afgiftssystemet, så det er bæredygtigt og gennemsigtigt, så det er tydeligt, med hvilket formål en skat eller en afgift er indført, og så der er en klar sammenhæng med, hvad indtægterne bliver brugt til og finansierer.

Vi burde indføre national roadpricing for alle køretøjer med sikring af privatlivets fred indbygget i den tekniske løsning, som prissætter eksternaliteterne forbundet med transport på vores fælles veje og i vores fælles samfund, og som tilgodeser forskellen mellem land og by. Og vi burde indføre en høj og ensartet CO2-afgift på 1.500 kr. pr. t, som Klimarådet foreslår. Det glæder mig også, at der er flere partier, der gerne vil kigge på en forhøjet dieselafgift, så det håber jeg at vi kan kigge på snarest. Men helt grundlæggende er vi ikke i mål endnu, og det kæmper Alternativet for at vi når til. Indtil vi er det, støtter vi i Alternativet forslaget, selv om det nok kunne gøres smartere. Tak for ordet.

Kl. 14:43

Anden næstformand (Jeppe Søe):

Tak til ordføreren. Der er ingen spørgsmål. Næste ordfører er hr. Kim Edberg Andersen, Nye Borgerlige.

Kl. 14:44

(Ordfører)

Kim Edberg Andersen (NB):

Som ny i Folketinget lærer man jo nye ord hele tiden, og et af dem, jeg har lært ved at have den glæde at være på samme gang som Alternativet, er greenwashing. Og det her er vel faktuelt det første eksempel på greenwashing af skattelovgivningen i Danmark, for det her er jo lige præcis nul procent klima og ethundrede procent skat. Og det er superfint – så skal man bare kalde det det. Og grunden til, at det er det, er jo, at vi beskatter et erhverv, som rent faktisk ikke har muligheden for at gøre det, vi beskatter dem til at gøre, altså det, vi gerne vil udnytte den her skat til. Og det er synd. At det så samtidig uomtvistelig er geografisk skævvredet, i forhold til hvor omkostningerne kommer til at ligge, er faktisk også synd. Det er synd, at der ikke er nogen herinde i dag, der har anerkendt, at både Dansk Industri og Dansk Erhverv siger, at det er skævvridende for områder af Danmark.

Man tænker jo mange ting som folketingspolitiker, og man kunne jo måske få den tanke, at det var, fordi dem, som sidder i regering nu, og dem, der bliver støttet op om her, primært får deres vælgere uden for de områder, der bliver beskattet højere nu. Men det er selvfølgelig bare en tanke, man kan få – det håber jeg da bestemt ikke der er noget om. For når man hører parolen om, at udlederen indbetaler, lyder det jo rigtig godt. Men skal vi ikke også bare slå fast, er der ikke er nogen af vognmændene oppe i min region, der lige fylder en kølevogn med koteletter og kører til København, bare fordi koteletterne skal ud at luftes. Det gør han, fordi der er nogen, der bestiller koteletterne i København. Så dieselolien bliver forbrugt, fordi forbrugerne i København gerne vil have koteletter. Det er det, der sker.

Så kommer dilemmaet: Hvorfor melder man så ikke bare rent ud, når man gerne vil nå 70-procentsmålsætningen, og siger til de danske skatteborgere, sådan overalt, at det er prisen? Men det lyder ikke så godt, når vi står ude til den næste vælgerdebat. Så lyder det godt, at vi kan sige, at det er Produktionsdanmark; det er transporten; det er håndværkeren; det er alle andre end en selv. Og man skal jo løse problematikken ved at gøre det selv – ved at lade danskerne byde ind selv.

Jeg kan godt se, at venstrefløjen kigger på mig og tænker: Hold da op, Kim, du er sort indeni. Men virkeligheden er, at mit solcelleanlæg har lavet 80 kWh i dag. Det vil sige, at jeg er det grønneste menneske her i salen i dag, for jeg står ikke for nogen CO2-udledning, überhaupt. Jeg har også en elbil – det var faktisk mest, fordi nydelsen af at få lov at købe en bil uden afgift var så stor, at jeg ikke kunne undgå at falde for fristelsen som borgerlig og bare få lov at slippe for det her skattehelvede, vi er omfattet af. Så det nyder jeg. Hver eneste gang, jeg sætter mig ind i den, tænker jeg: Hold da op, der havde de for en gangs skyld ikke fingrene dybt nede i lommen på mig – ej, det er en skøn følelse.

Det eneste problem er, at når det er koldt, kører den ikke så langt, som man påstår. Og det er jo faktisk også en af de problematikker, vi får med lastbilerne. Virkeligheden er, at det godt kan være, at vi tror, vi er i mål, men den fine, fine bil, jeg har, der skal kunne køre 500 km på en opladning, kan ikke lide det, når det er koldt – så kan den kun køre 300 km. Prøv at forestille jer en lastbil, når det er minus 20 grader – det har vi bedt en vognmand om, som nogle gange kører i Danmark, men lige pludselig skal han op nord for polarcirklen med den samme lastbil; ja, det bliver hyggeligt! Det er ikke kun snekæder, man skal have – der skal man nok have en bitte dieselgenerator bagi, som kan levere noget el.

Teknologien er der ikke. Derfor er det her hundrede procent skat, nul procent klima. Og selvfølgelig – selvfølgelig – kommer Nye Borgerlige ikke til at støtte op om mere skat til danskerne.

Kl. 14:47

Anden næstformand (Jeppe Søe):

Tak til ordføreren, ingen kommentarer. Så er det skatteministeren.

Kl. 14:48

Skatteministeren (Jeppe Bruus):

Tak for en rigtig god debat. Jeg kan se, at der er en række af dem, der faktisk har debatteret, som ikke længere er i salen – det er jeg lidt ked af – men, altså, jeg har nu tænkt mig at svare dem alligevel; vigtigere var det åbenbart heller ikke for dem.

Men så vil jeg bare starte med at takke hr. Lars Edberg  for i virkeligheden at komme med et af de gode argumenter for, hvorfor afgifter virker. Ordføreren har jo lige sagt det sort på hvidt. Ordføreren har købt en elbil, fordi han gerne vil slippe for at betale nogle penge i afgift. Så medgiver jeg, hvis ret skal være ret, at det så ikke handler om klima, men at det handler om pengepungen. Men uanset hvad ens bevæggrund er, er det jo ret godt bevis for, at en afgift virker. Og så er jeg helt enig med ordføreren i, at det selvfølgelig også kræver, at man kan lade sin elbil eller ellastbil op. Men er det ikke lidt bizart at kritisere en afgift for, at den ingen effekt har, med det argument, at man selv har købt en elbil på grund af afgiften.

Men jeg vil bare sige tak, for jeg synes faktisk, at det er et meget godt vidnesbyrd om, at afgifter virker, og derfor vil jeg egentlig også gerne takke for modtagelsen af det her lovforslag, som vi jo så førstebehandler, fordi vi ved, at afgifter også fremmer den grønne omstilling. Og den grønne omstilling af den tunge vejtransport er et vigtigt og nødvendigt skridt på vejen til at realisere dels klimalovens mål om en 70-procentsreduktion af drivhusgasser i 2030, dels regeringens mål om at rykke målet om klimaneutralitet frem til 2045 fra det oprindelige fastsatte mål om klimaneutralitet i 2050.

I mine første måneder som skatteminister i 2022 tog vi med den grønne skattereform et vigtigt skridt – det var faktisk den største klimaaftale i sidste periode – mod realiseringen af klimalovens mål. Det vil vi nu supplere med endnu et vigtigt skridt i form af en kilometer- og CO2-differentieret vejafgift for lastbiler, der skal bidrage til den grønne omstilling af den tunge vejtransport. Hvis vi skal indfri vores ambitiøse klimamålsætning – og det skal vi – som Folketinget har sat for Danmark med klimaloven, så kræver det, at alle sektorer bidrager, herunder også den tunge vejtransport. Derfor vil jeg igen sige til ordføreren for Nye Borgerlige, at det så også er lidt bizart at høre, at det her er en afgift, der hundrede procent 100 handler om at få penge i statskasse, og som er nul procent klimavenlig. Det synspunkt kan man selvfølgelig godt tage; man kan også sige, det er et spørgsmål om greenwashing. Man kan også kalde det for noget andet, nemlig fake news eller benægtelse af, at de beregninger, man tror på, ligger til grund.

Der har også her i debatten været et indtryk af, at det handler om, at alle de penge bare skal gå til skattelettelser. Der er jeg nødt til at sige til ordførerne, at de simpelt hen er nødt til at læse loven og den aftale, der er indgået, for det her er et kompleks af den aftale omkring grøn vejtransport, der blev indgået tilbage i 2020, og alle pengene herfra går så til, at hr. Lars Edberg har kunnet købe en elbil uden afgift, nemlig ved at sænke afgifterne og sørge for, at der kommer større iblanding i benzinen, og ved at sørge for, at nogle af de eksternaliteter, som den tunge vejtransport har af slitage osv., bliver dækket. Det er det, pengene går til. Derfor kræver det altså lidt mere øvelse at forholde sig til, hvad det er, vi behandler her.

Det er jo netop derfor, vi har lavet den her aftale, hvor vi med den kilometerbaserede vejafgift for lastbiler her fra marts har aftalt at indføre en kilometerbaseret vejafgift for lastbiler på 12 t og derover fra 2025. Det omfattede vejnet, der i en periode på 3 år at regne fra den 1. januar 2025, udgør størstedelen af statsvejnettet og øvrige vejnet, som vi også var inde på, altså ca. 10.000 km. Og vejafgiften indebærer altså, at lastbiler fremover skal betale en afgift efter, hvor meget CO2 de udleder, og hvor langt de kører. Det er sund logik, at den, der forurener, også skal betale mere end den, der gør sig umage for at undgå netop at forurene.

Derudover har vi aftalt en række løbende udvidelser af ordningen, der indebærer, at lastbiler på over 3½ t vil blive omfattet af ordningen fra 2027, og fra 2028 vil det afgiftspligtige vejnet blive udvidet til hele det offentlige vejnet, altså ca. 75.000 km. De udvidelser ikke en del af lovforslaget, men vil blive udmøntet i lovforslag på et senere tidspunkt.

Ud over vejafgiften ønsker regeringen og aftalepartierne også at implementere ændringer af de nationale regler om henholdsvis vægt og dimensionering af lastbiler. Det indebærer effektivisering af vejgodstransporten til glæde for transporterhvervet og bidrager med CO2-reduktioner. Samtidig mindsker det de erhvervsøkonomiske omkostninger. Regeringen ønsker at fremrykke implementeringen af ændringerne, så erhvervet kan få glæde af effektiviseringen af vejgodstransporten allerede fra 2024. Under debatten spurgte Sigurd Agersnap fra SF den socialdemokratiske ordfører om, hvordan det hænger sammen. Vi har i aftalen aftalt med hinanden, at når vi skal implementere ændringerne og have det på plads, skal vi drøfte det med aftalekredsen, og det kommer vi selvfølgelig til at gøre.

Kl. 14:53

Afgifter på lastbiltrafikken i dag er fastsat betydeligt under de samfundsøkonomiske omkostninger, som opstår ved lastbilernes slid på infrastrukturen, ulykker, støj, støjforurening, bidrag til trængsel og udledning af CO2. En kilometerbaseret vejafgift indebærer en mere præcis beskatning af de omkostninger. I dag betales en periodebaseret afgift for lastbiler. Altså, en lastbil, der kører enkelte eller få ture om året, betaler således det samme som en lastbil, der kører mange ture om året. Dermed er der ikke en sammenhæng mellem kørselsforbruget og afgiftsbetalingen. Med lovforslaget foreslår regeringen og aftalepartierne i højere grad en afgiftsbetaling ud fra et forureneren betaler-princip.

Den gældende vejbenyttelsesafgiftslov udspringer af et samarbejde om en periodebaseret vejafgift, der blev indgået i 1994 mellem Danmark, Tyskland, Nederlandene, Belgien og Luxembourg. Siden dengang er Tyskland og Belgien trådt ud af samarbejdet med henblik på at indføre en kilometerbaseret vejafgift. Både i Tyskland og i Belgien har man med succes opkrævet vejafgifter, som er baseret på betaling efter kørte kilometer. Med vedtagelsen af lovforslaget meddeler Folketinget sit samtykke til, at regeringen på Danmarks vegne udtræder af det nuværende Eurovignettesamarbejde og overgår til en kilometerbaseret vejafgift.

Så vil jeg lige vende tilbage til en række af de spørgsmål og og kommentarer, der har været, for det mener jeg faktisk er lidt på sin plads. Jeg har allerede svaret på, hvad pengene går til, og hvordan de bliver brugt i forbindelse med aftalen omkring en grøn vejtransport tilbage i 2020.

Så er der også været et argument om, at der været nul fokus på ladeinfrastruktur. Det er jo simpelt hen heller ikke rigtigt. Det er rigtigt nok, at det her er en aftale omkring kilometerbaseret vejafgift, men mange af de her partier er jo også med i infrastrukturaftalen, som netop handler om at udvikle en ladeinfrastruktur. Og det er jo rigtigt, at hvis vi bare udruller en vejafgift, uden at man har mulighed for at lade en grøn lastbil op, så virker det ikke. Derfor er hensigten her jo også at sørge for, at vi udruller ladeinfrastrukturen – også til den tunge vejtransport. Det vil transportministeren vende tilbage til, for det er selvfølgelig hele forudsætningen. Der ligger også masser af penge i det, som ligger ud over den her aftale.

Derudover præsenterede vi også på Marienborg i går vores planer for at udrulle havvind, så vi i 2030 producerer mere strøm i Danmark på hav og på land end det, vi kommer til at forbruge, også når det går til at varme vores huse op og til at sørge for, at vores personbiler og vores tunge lastvogne kan køre på grøn strøm. Så skal vi have infrastrukturen på plads, man skal kunne lade op osv., men tingene hænger jo sammen. Det er jo ikke sådan, at vi på den ene side indfører en afgift og på den anden side siger skide være med ladeinfrastruktur og grøn strøm, for så hænger tingene selvfølgelig ikke sammen.

Så er hr. Morten Messerschmidt inde på, at det her jo bare er en kæmpe åbning for, at udenlandske chauffører kan køre rundt. Det er jo simpelt hen ikke rigtigt, altså. Det er jo sådan, at det her også gælder, uanset om man kører for en dansk vognmand eller for en udenlandsk vognmand – afgiften gælder ens for alle. Så med det argument, vil jeg sige til hr. Morten Messerschmidt, så ville man jo sige, at allerede i dag er det jo et argument, fordi afgifterne jo også er der i dag. Prisen på diesel er steget, og så vil det pres for social dumping selvfølgelig stige. Det bekæmper vi jo sammen i alle mulige andre sammenhænge, og det ændrer det her ikke på.

Så siger man fra Liberal Alliance side – jeg har været lidt inde på det – at pengene ikke føres tilbage til den grønne omstilling. Det er jo simpelt hen faktuelt forkert. Altså, det her er en del af et kompleks i forhold til aftalen om den grønne vejtransport fra 2020, hvor pengene jo føres tilbage til den grønne omstilling, så vores ordfører fra Nye Borgerlige kan købe sig en elbil, som jeg lige har været inde på, og så vi kan få iblandingskrav i forhold til brændstoffer, og så vi kan få betalt for nogle af de eksternaliteter, der også er forbundet med slitage fra vejtransporten.

Ja, det var et forsøg på lige at dække nogle af de spørgsmål, der har været undervejs i debatten her ved førstebehandlingen, og tak for det. Og jeg er selvfølgelig klar til at svare på de spørgsmål, der måtte komme i forbindelse med den videre lovbehandling. Tak for ordet.

Kl. 14:57

Anden næstformand (Jeppe Søe):

Tak for det. Og af hensyn til referatet vil jeg lige sige, at skatteministeren fik kaldt hr. Kim Edberg Andersen for Lars. Han hedder jo altså Kim og har til gengæld så første taleret nu. Værsgo.

Kl. 14:57

Kim Edberg Andersen (NB):

Jamen tak for det – det går nok; jeg er sikker på, jeg vidste, hvem det var, ministeren mente. Men virkeligheden er jo, at ministeren omfortolker det, jeg siger. Jeg siger, at manglen på afgift virker. For det var jo, fordi der ingen afgift var på det, at jeg valgte et grønt alternativ.

Det var jo ikke, fordi ministeren havde fået lov til at skrue afgiften voldsomt op, så jeg kunne få lov til endnu en gang at putte mine surt tjente penge ned i venstrefløjen. Det var jo ikke det, jeg sagde. Så skal vi ikke bare slå fast, at det, jeg siger, er, at når man ikke har en afgift, giver man individer et incitament til selv at byde ind?

Han glemte også at svare på det med, at jeg var så grøn, som jeg er, i forhold til at jeg producerer min egen strøm, og at jeg teknisk set kunne have kørt herover på strøm. Det er alt sammen noget, jeg har gjort, fordi vi alle sammen gerne vil nå i mål. Men ministeren mangler at svare på, hvordan han kan se, at det ikke er en skat – hundrede procent skat – på det her område.

For som ministeren selv siger: Man fører jo ikke på det her område pengene tilbage. Det ville man gøre andre steder, og så kunne man måske have argumenteret sådan der. Men man bruger pengene på noget, man allerede har brugt penge på. Så skulle man lige finde et sted at lægge skatteregningen, og den gav man så til vognmændene.

Kl. 14:59

Anden næstformand (Jeppe Søe):

Ministeren.

Kl. 14:59

Skatteministeren (Jeppe Bruus):

Jeg beklager navneforvirringen, selvfølgelig. Det siger sig selv. Men argumentet her er jo, at når den her afgift er fuldt implementeret, vil det være meget billigere for dig at køre i en lastbil, der kører på el, end at køre i en lastbil, der kører på diesel.

I forhold til den holdning, som ordføreren også gav udtryk for – altså i forhold til at træffe et valg om, hvad for en bil man skal køre i – vil det være billigere, hvis man kigger på økonomien, at køre 1 km, hvis du kører i en ellastbil, frem for at køre 1 km i en lastbil, der kører på diesel, i 2030.

Forskellen vil være, at det cirka vil koste 0,20 kr., altså ca. 20 øre, at køre 1 km i en ellastbil, mens det cirka vil koste 1 kr. og 30 øre i gennemsnit at køre i en lastvogn, der kører på diesel, når vi kommer frem til 2030. Så der er jo et helt håndfast økonomisk argument for at træffe et andet valg og få en anden businesscase. Det var sådan set det, jeg sammenlignede med det valg, som ordføreren redegjorde for han selv havde truffet i forhold til at købe en elbil.

Kl. 15:00

Anden næstformand (Jeppe Søe):

Spørgeren.

Kl. 15:00

Kim Edberg Andersen (NB):

Ja, men virkeligheden overhaler bare alle de her regneark, for da jeg kørte nedenom sidst for at komme på arbejde herovre, holdt jeg et sted, hvor man kunne købe el på en tankstation. Der kostede det 6 kr. pr. kW, og der bliver jeg bare nødt til at sige, at når man regner det ud, i forhold til hvad en elbil kører på 1 kW, havde det stadig væk været noget billigere at køre på diesel.

Virkeligheden er jo også, at vi lige om lidt hæver elafgiften igen. Nu har vi fået en respit for den afgift, men den kommer jo tilbage nu, og virkeligheden er nok, at hvis venstrefløjen bliver ved med at være sådan her, har jeg ingen forestilling om, at al den her strøm, vi får, og som vi bliver lovet næsten er gratis, ikke bare er det næste, der bliver afgiftsramt, når vi alle sammen kører på el.

Så jeg køber ikke den med afgifter; det kan selvfølgelig tvinge folk til det, og det er superfair, hvis regeringen mener, at tvang er vejen frem.

Kl. 15:01

Anden næstformand (Jeppe Søe):

Ministeren.

Kl. 15:01

Skatteministeren (Jeppe Bruus):

Så er vi jo inde i en lidt mere grundlæggende diskussion om, om afgifter virker eller ej. Og det kan man selvfølgelig godt have en politisk drøftelse om, men jeg må sige, at empirien nok trods alt taler for, at afgifter har en effekt – trods alt. Afgifter har den effekt, at de gerne skal gøre op for den skadevirkning, der er ved f.eks. at købe smøger eller alkohol eller noget andet. Det er sådan set det, der er idéen. Det er jo ikke en fiskal øvelse, som handler om at finansiere velfærden.

Jeg synes bare, at i debatten her bliver tingene blandet sammen, når man siger, at det her handler om, at det bare skal finansiere skattelettelser eller andre ting. Det er simpelt hen ikke korrekt, i forhold til hvad det er for et aftalekompleks, der ligger her.

Kl. 15:01

Anden næstformand (Jeppe Søe):

Næste spørger er hr. Hans Kristian Skibby fra Danmarksdemokraterne.

Kl. 15:01

Hans Kristian Skibby (DD):

Tak. Jeg er helt med på, at en politiker og også en minister måske ikke altid lige kigger på alle høringssvar med den samme nidkærhed og interesse. Det kan også godt være, at hvis man læser noget fra brancheorganisationer som Dansk Industri, Dansk Erhverv, DTL, ITD, og hvad de nu hedder, så synes man ligesom, at grammofonpladen kan sige, at de har en aktie, en erhvervsmæssig interesse i det her.

Men jeg vil bare gerne høre ministerens refleksioner over det i forhold til nogle af de andre høringssvar, der er kommet. For det har faktisk været ret massivt med den bekymring, specielt i forhold til skævvridning af Danmark. Vi kan jo se, at f.eks. Landdistrikternes Fællesråd har været ude med en sønderlemmende kritik og sagt til regeringen, at det her er en ommer, og at I er nødt til at kigge på det her, for det kommer til at ramme mere ugunstigt i landdistrikter, end det gør inde på stenbroen i København. Det synes jeg måske ministeren skulle tage med ind som en overvejelse, i hvert fald inden det her lovforslag bliver tredjebehandlet. Det samme har vi jo set i forhold til hele Vestjylland, hvor alle de vestjyske borgmestre har sendt et fælles bekymringsbrev til ministeren og til andre. Hvad siger regeringen til de bekymringer?

Kl. 15:02

Anden næstformand (Jeppe Søe):

Ministeren.

Kl. 15:02

Skatteministeren (Jeppe Bruus):

Jamen dem har jeg bestemt også læst, og jeg har også fået dem ind. Som vi heldigvis også havde lejlighed til her til formiddag at have et fælles samråd om, så tager jeg selvfølgelig de bekymringer meget alvorligt. Der var der lidt mere tid til at svare på de her spørgsmål, så mit korte svar nu kan man så få uddybet, hvis man går tilbage og ser samrådet.

Det, der ligger til grund for den aftale her, er jo ikke, at det får en voldsom betydning. Det er der flere forskellige årsager til: 1) Varerne skal bringes ud, og den afgift, der ligger her, rammer alle lige. Det vil sige, at i forhold til konkurrencesituation og alt mulig andet lægges der ikke op til her i grundlaget, at det vil betyde en betydelig forværring. 2) Jeg afviser bestemt ikke, at der, indtil alle kører i en grøn ældre lastbil, vil være en overvæltning på priserne. Men transportomkostninger til den enkelte vare udgør en mindre del, og på den enkelte vare vil det være meget, meget lidt.

Kl. 15:03

Anden næstformand (Jeppe Søe):

Spørgeren.

Kl. 15:04

Hans Kristian Skibby (DD):

Ja, det kan jo så være den logiske konklusion, som en minister finder frem til. Men det kunne jo også være, at man skulle tage andre regnemekanismer ind i forhold til afledte økonomiske konsekvenser – social ulighed, faldende ejendomspriser, at det bliver dyrere at bo på landet, købekraften bliver ændret osv. Der kan være mange ting, som det kan få indflydelse på, når det ender, som det gør her, hvor nogle priser slår kraftigere igennem der, hvor man skal bruge flere ressourcer på at køre varerne ud, og hvor der er et mindre kundegrundlag. Det er det, jeg gerne vil have ministeren til at tage op, mere end bare som sådan en bekymring, men gøre det til noget konkret.

Kl. 15:04

Anden næstformand (Jeppe Søe):

Ministeren.

Kl. 15:04

Skatteministeren (Jeppe Bruus):

Det vil jeg gerne gøre meget konkret. Altså, den nye boligskat, vi er på vej ind i, og som jeg også bruger en del tid på, handler faktisk om at gøre det billigere at have sin bolig på landet. De 10 mia. kr., der kommer i skattelettelser, falder i provinsen og i landdistrikterne. Fremadrettet bliver det dyrere at bo i en ejerlejlighed i de store byer og billigere at bo i et hus ude i landdistrikterne. Så det er jo en måde også at styrke det på.

Som vi også omtalte på samrådet i dag, gør vi en hel masse for at sørge for, at lokale erhvervsdrivende og små købmænd også kommer godt igennem krisen osv. osv. Så tingene står selvfølgelig ikke alene.

Kl. 15:05

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 15:05

Morten Messerschmidt (DF):

Jeg bemærkede, at ministeren sagde, at det, man gør nu, ikke gjorde nogen forskel i forhold til østarbejdere. Det synes jeg egentlig godt jeg vil høre ministeren forklare.

Sagen er jo den, at ja, selvfølgelig skal man afholde de samme udgifter i Danmark, ligesom et produkt, der lanceres i Danmark, skal momses med 25 pct. Men det gør da en kæmpe forskel, hvor det er produceret – altså om en iPhone f.eks. produceres i Kina, eller om den bliver produceret i Tyskland. Der er vel en årsag til, at man vælger Kina. Det er det samme i forhold til lønninger på transportområdet. Der er jo en årsag til, at det er mere lukrativt som vognmand at have base i Østeuropa, for så er det det, der er timelønnen. Derfor vil jeg bare gerne bede skatteministeren indvie os andre i den verden, han tilsyneladende befinder sig i, hvor det ikke skulle betyde noget, i forhold til at der kommer flere østarbejdere til Danmark i transportsektoren, at man øger marginalomkostningerne for alle her og dermed selvfølgelig skaber et øget pres på det, som er de variable omkostninger, nemlig lønnen.

Kl. 15:06

Anden næstformand (Jeppe Søe):

Ministeren.

Kl. 15:06

Skatteministeren (Jeppe Bruus):

Som jeg også redegjorde for i min tale, har man jo i Tyskland med succes opkrævet vejafgifter, som er baseret på betaling efter kørte kilometer.

Det, der ligesom er argumentet her, hvis jeg forstår det rigtigt, er, at man kører en lastvogn fra Polen hele vejen igennem Tyskland og så op forbi den danske grænse – med de regler for cabotage, der er i det – og at det skulle blive mere attraktivt, fordi du også skal betale en kilometerbaseret afgift, hvis du er en udenlandsk vognmand i Danmark, ligesom en dansk vognmand skal. Der siger jeg bare, at det her ikke skaber en ulige konkurrencesituation. Det her er jo en afgift, der skal betales af alle. Så det pres, der er på lønningerne, er der jo i dag. Det bliver ikke anderledes i morgen ved at lave en afgift.

Så er jeg med på, at omkostningerne ved at køre, hvis du kører i en dieselvogn, vil stige. Og mon ikke også det vil være sådan, når man har lavet en struktur i Danmark, at danske vognmænd vil have nemmere ved at oplade en grøn, eldrevet lastbil end en vognmand i Polen, der skal køre hele vejen igennem Tyskland – hvilket jo i virkeligheden bare vil styrke konkurrenceevnen for de danske vognmænd, som har en lastvogn drevet på elektricitet.

Kl. 15:07

Anden næstformand (Jeppe Søe):

Spørgeren.

Kl. 15:07

Morten Messerschmidt (DF):

Nej, for det, der er sagen, er, at en polsk vognmand kører ind i Østtyskland, hvorefter man så kører sine tre ture, sørger for at ende i Flensborg, som er Tyskland – desværre – hvorefter man så kører ind i Danmark og kører sine tre ture. Det er jo det, der er pointen. Og det, der efterhånden – med alle de driftsomkostninger, som ligger oven på erhvervet her – bliver den eneste konkurrenceudgift, er lønnen. Og der er det bare, at den politik, som regering driver frem her, fremmer lavere lønninger, og det vil jo sige, at det bliver Polen, det bliver Bulgarien, det bliver Rumænien, det bliver vognmændene derude, som får gevinst. Det bliver ikke den grønne omstilling.

Kl. 15:08

Anden næstformand (Jeppe Søe):

Ministeren.

Kl. 15:08

Skatteministeren (Jeppe Bruus):

Men det er vel under forudsætning af, at vi ikke omstiller, så danske vognmænd kører rundt i lastvogne, der er drevet af el i stedet for at være drevet af diesel. Det her bliver en kæmpe konkurrencekraft for netop danske vognmænd, der omstiller sig, for mens de betaler 0,20 kr. pr. kørt kilometer i Danmark, så vil den vognmand, der kommer fra Polen og tager turen rundt, som hr. Morten Messerschmidt beskriver, og kører i en vogn, der kører på diesel, jo betale 1,30 kr. pr. kørt kilometer. Det er da en konkurrencefordel, der er til at forstå.

Kl. 15:08

Anden næstformand (Jeppe Søe):

Så er det hr. Peter Kofod, Dansk Folkeparti.

Kl. 15:08

Peter Kofod (DF):

Tak for det. I Dansk Folkeparti går vi voldsomt meget op i at sikre ordentlige løn- og arbejdsvilkår på det danske arbejdsmarked, og vi er jo enormt bekymrede, når vi ser på, at der faktisk er en stor gruppe mennesker i det her samfund, østeuropæere, som tjener mindre end danskerne, som har nogle dårligere arbejdsvilkår, og som jo i virkeligheden er med til at gøre det sværere at drive forretning eller være med på arbejdsmarkedet som dansker. Her må man sige, at transportbranchen jo er og traditionelt har været enormt udsat. Det vil man kunne se i store dele af eksempelvis Syd- og Sønderjylland.

Derfor vil jeg bare spørge ministeren, for jeg ved jo, at ministeren som tidligere social dumping-ordfører for Socialdemokratiet jo også må have et hjerte, der banker for det her område og for at sikre værdige, ordentlige løn- og arbejdsvilkår: Kan ministeren garantere, at det her lovforslag ikke vil resultere i yderligere social dumping i transportbranchen?

Kl. 15:09

Anden næstformand (Jeppe Søe):

Ministeren.

Kl. 15:09

Skatteministeren (Jeppe Bruus):

Tak for at fremhæve min tid som social dumping-ordfører, den husker jeg tilbage på med stor glæde, og jeg bruger faktisk også meget af det fra den tid nu som skatteminister, hvor jeg går op i social dumping og faktisk er glad for, at vi har øget ressourcerne til at arbejde med social dumping, også i regi af Skatteministeriet. Og kan jeg udstede nogen garantier? Selvfølgelig kan jeg ikke det; det tror jeg de færreste kan i politik.

Men jeg mangler måske også lidt at høre, at Dansk Folkeparti anerkender, at hvis man kører i en grøn lastvogn drevet af el i Danmark og betaler 0,20 kr. pr. kørt kilometer og der kommer en vognmand fra Østeuropa og kører på diesel til en kilometertakst på 1,30 kr., så vil det stille den danske vognmand skarpere i den konkurrence. Det synes jeg negligeres lidt her.

Vi gør jo det her, fordi vi har højere klimamålsætninger i Danmark, end man f.eks. har i Tyskland og Polen og mange andre steder i Europa. Og jeg mangler måske også lidt at høre, hvad det så er, man vil, hvis det er, man siger, at den tunge vejtransport ikke skal bidrage til den grønne omstilling i et omfang, hvor vi i virkeligheden skal forcere det. Det er lidt ligesom med hr. Hans Kristian Skibby i forhold til diskussionen om landbruget, der heller ikke skulle have en afgift osv. osv. På den måde når vi ikke vores klimamålsætninger, og jeg er optaget af, at vi ikke bare holder skåltaler om klimamål, men rent faktisk når dem. Det er også det, som det her lovforslag er et udtryk for.

Kl. 15:10

Anden næstformand (Jeppe Søe):

Tak. Spørgeren.

Kl. 15:10

Peter Kofod (DF):

Tak. Jeg har bare en indbygget skepsis over for de her forslag, for sagen er jo, at vi kan se, hvordan vi i dag har en transportbranche, hvor der mildest talt vil være nogle udfordringer nogle steder, og der vil også være nogle brodne kar i den branche. Og hvis man interesserer sig for den slags, kan man jo ved selvsyn tage ud at se på det. Det findes, det er en konkret, rigtig virkelighed i Danmark.

Derfor har jeg det nok også bare sådan, at når man ikke har kunnet sikre de her ting, altså at der er styr på dem, til i dag, hvorfor skulle man så med det her kunne sikre, at alle kommer til at betale, at alle bliver en aktiv del af det, altså at alle er med til den grønne omstilling, også udenlandske lastbiler, udenlandske vognmandsvirksomheder, hvor der jo traditionelt har været enormt store problemer med kontrollen. Jeg beklager, at jeg gik over tiden, formand.

Kl. 15:11

Anden næstformand (Jeppe Søe):

Ministeren.

Kl. 15:11

Skatteministeren (Jeppe Bruus):

Jeg tror faktisk, at vi en til en – og det vil jeg gerne rose ordføreren for – deler indignationen over social dumping og udenlandske chauffører, der kommer og kører rundt og lever under kummerlige vilkår i Danmark, og deler, at det er en helt central kerneopgave at bekæmpe social dumping. Jeg er faktisk også lidt glad for, at det jo ikke er rigtigt, at der ikke er sket noget som helst. Altså, det ved vi jo begge to at der er, fordi vi begge to har arbejdet med det igennem nogle år. Der er faktisk sket relativt mange ting – i samarbejde med branchen, i samarbejde med fagbevægelsen. Og det arbejde skal selvfølgelig fortsætte ufortrødent, men det skal jo ikke blokere for, at vi fremadrettet også giver en konkurrencefordel til danske vognmand i forhold til østeuropæiske vognmænd.

Kl. 15:12

Anden næstformand (Jeppe Søe):

Dermed kan jeg sige tak til skatteministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

11) 1. behandling af beslutningsforslag nr. B 47:

Forslag til folketingsbeslutning om forebyggelse af spilafhængighed.

Af Carl Valentin (SF) og Sigurd Agersnap (SF).

(Fremsættelse 01.03.2023).

Kl. 15:12

Anden næstformand (Jeppe Søe):

Ordføreren for forslagsstillerne, hr. Carl Valentin, ønsker at give en begrundelse for forslaget. Værsgo.

Kl. 15:12

Begrundelse

(Ordfører for forslagsstillerne)

Carl Valentin (SF):

Tak for den mulighed for lige at sige noget ultrakort om, hvorfor vi fremsætter det her forslag. Det gør vi jo i SF, fordi der er massive problemer med mennesker, der lider af spilafhængighed. Vi kan se i de seneste tal på området, at 10,9 pct. af den danske befolkning nu lider af spilproblemer i varierende grad. Det synes jeg er meget, meget alvorligt, og man kan se, at den udvikling er steget her de senere år, og særlig siden liberaliseringen af spilmarkedet. Samtidig er reklametrykket enormt stort. Man kan nærmest ikke være nogen steder uden at blive udsat for spilreklamer på sin mobiltelefon eller på billboards eller før den fodboldkamp, man gerne vil følge med i. Og det synes jeg ikke spiller særlig godt sammen.

Jeg synes, det er vigtigt, vi får reguleret den her industri, og det synes den tidligere socialdemokratiske regering jo også. De fremlagde i hvert fald ni forskellige konkrete initiativer til, hvordan man kunne regulere spilmarkedet og bekæmpe spilafhængighed, men der er ikke sket meget siden valget. Man har ikke engang valgt at skrive noget ind i regeringsgrundlaget om det, og derfor stille vi nu fra SF's side de ni konkrete forslag, som den tidligere regering stillede, og håber meget, at Socialdemokratiet vil bakke op om det, som de sagde før valget. Jeg glæder mig til debatten. Tak.

Kl. 15:14

Anden næstformand (Jeppe Søe):

Tak for begrundelsen. Forhandlingen er dermed åbnet. Den første, der får ordet, er skatteministeren.

Kl. 15:14

Forhandling

Skatteministeren (Jeppe Bruus):

Tak for det. Det var jo ikke blot bare den tidligere regering, der kom med udspillet, det var også med mig som skatteminister. Og det var jeg faktisk virkelig glad for, for jeg synes, det var et kanongodt udspil, og derfor også tak til SF for en anledning til at tage en runde mere på det i dag med det her beslutningsforslag, som jeg synes er helt fair and square i forhold til at sige: Hvor er vi så henne på det? Og jeg ved, at det er noget, ordføreren og jeg absolut deler en fælles stor interesse for. Derfor er det jo altid godt at gøre, og det er jo ikke sådan, at udfordringen er blevet mindre.

Til grund for det her ligger, at vi over en årrække har set en fordobling af danskere, der lider af spilafhængighed, en bekymrende tendens, hvor børn og unge bliver rullet ind i et spilunivers i gamingindustrien, hvor man jo ikke kan spille »Counter Strike« eller »FIFA«, eller hvad man nu spiller, uden at man også ved siden af skal købe forskellige skins og lootbokse og alt muligt andet eller have rigtige penge op af lommen. Den bekymrende udvikling er faktisk også i forhold til kvinder, som sidder om aftenen og spiller sådan lidt casino og sådan noget på nettet, og der er et bombardement af reklamer og et reklametryk, og når man snakker med folk, der enten er ludomaner eller pårørende eller organisationer, der arbejder med det, siger de, at det selvfølgelig har en stor indvirkning på det her problem. Og der er jo hele tiden talrige eksempler på, hvordan det her foregår og udvikler sig, og teknologien går stærkt.

Det er en bekymring, og derfor fremsatte jeg som skatteminister sidst på sommeren ni konkrete forslag i udspillet »Spil med måde«, som vi vurderede var en del af det, der skulle til for at dæmme op for udviklingen af pengespilsproblemer. Udspillet dengang fokuserede på tre områder, som jeg også har beskrevet lidt her, altså inden for hjælp til behandling af spilafhængighed. Og der har ordføreren og jeg faktisk allerede rykket i fællesskab, fordi vi i en anden aftalekreds omkring gældsinddrivelse faktisk har reserveret 3 gange 10 mio. kr. til det her område, og vi har netop offentliggjort det her den anden dag – lidt i fællesskab tror jeg godt man kan tillade sig at sige – og tak til hr. Carl Valentin for det også, for det er vigtigt, at der er ressourcer til både forebyggelse, mere viden og mere behandling.

Den anden del af forslaget dengang handler også om et stop for den meget, meget aggressive markedsføringskultur, som vi alle sammen møder, når vi enten ser nogle sportskampe eller i øvrigt bare færdes lidt rundt, og så i øvrigt, som jeg også var inde på, en større beskyttelse af børn og unge, for det er en meget, meget bekymrende tendens.

Det, vi kunne se af tallene fra undersøgelsen, var, at den fordobling, der er sket, betyder, at cirka en halv million danskere – en halv million danskere! – har udfordringer med spilafhængighed. De fleste heldigvis i mildt eller mildere omfang, men bekymringen er jo, når der er sket en fordobling over 5 år – det er jo helt voldsomt – at hvis ikke vi gør noget, er der en stor del af dem, der vil ende i en meget, meget svær afhængighedsgrad, og det er klart, det er alvorligt.

Derfor gjorde jeg det – vi har jo en forligskreds på det her – at jeg havde en drøftelse med forligskredsen, da vi så præsenterede forslagene. På det tidspunkt var folketingsvalget de facto udskrevet der hen over sommeren, og appetitten på ligesom at gå ind i det lokale og blive helt konkrete var nok sådan, at man ventede til efter et valg, og det er jo fair nok. Sådan er politik også. Og det betyder, at vi har haft et valg, og vi har også brugt lidt tid på at finde ud af, hvad for en regering, vi skulle have, og det betyder selvfølgelig også, at det er gået lidt tid, og jeg synes, det er fair nok, at utålmodigheden er stor.

Det bringer os så frem til nu, hvor vi skal i gang med de drøftelser. Jeg tror sågar, jeg i anledning af det her – ikke i anledning af det her, jeg havde faktisk planlagt det inden, men fred nu være med det – har indkaldt til den første temadrøftelse, og hvis ikke invitationen er landet endnu, skal den nok komme, men vi skal selvfølgelig i gang med et grundlæggende arbejde på det her.

Kl. 15:18

Det er også vigtigt at huske på, at det spilmarked, vi har i Danmark, lidt groft sagt er delt op i to. Den ene del er et monopol på hele lotteridelen, og så har vi et reguleret spillemarked på hele bettingmarkedet. Og før 2012 var det et ureguleret marked. Da lavede vi en licensordning for at få flyttet flere fra det uregulerede marked ind på et reguleret marked. Det har sådan set virket. Der er færre, der spiller på et ureguleret marked, og folk spiller så på et reguleret marked, hvor det bygger på tilladelser til udbyderne af spil, og dermed er der også nogle krav og regler, som de her udbydere skal leve op til.

Har vi så et velfungerende marked, der betyder, at det fungerer for dem, der bliver udsat for spil? Nej, det har vi efter mit bedste vidende ikke. Vi har også beskyttelsesmekanismer, vi har et register, man kan melde sig ind i, hvis man gerne vil blive fri for at blive bombarderet. Fungerer det? Ja, meget af det fungerer faktisk godt, skal jeg huske at sige, men der er også ting, der ikke fungerer. Betyder det, at alle de licensbaserede spiludbydere i virkeligheden honorerer både de regler, der er, men også det kodeks, som branchen selv har – for oven i de regler, vi har, har branchen jo faktisk selv fastsat nogle kodekser for, hvordan det er, vi bør agere på det her marked? Ja, nogle af dem gør, men der er også en del, der ikke gør.

Men der fører os tilbage til forligskredsen, som SF også er en del af. Og vi har en arbejdsmetode her i Folketinget, hvor vi arbejder os frem i forligskredse på de områder, hvor vi har det, og hvor man, når man så har en forligskreds, også skal være enige i forligskredsen. Det fører mig så frem til det her beslutningsforslag, som jeg jo naturligvis synes er sympatisk, fordi jeg selv har stået fadder til de ni forslag, men de ni forslag kan jo heller ikke stå alene. De ni forslag var udtryk for, at jeg på det tidspunkt havde et noget længere katalog med forslag, vil jeg gerne afsløre her, som jeg også tænker vi kommer til at drøfte med forligskredsen, og der kan også være andre ting. Og det betyder, at vi selvfølgelig skal ind den forligskreds og forhandle og ikke alene bare kan sige: Ja, det er fint; vi vedtager det her beslutningsforslag. Man har forhåbentlig også efterhånden, tror jeg, kunnet mærke, at et nej til det her beslutningsforslag jo ikke er et nej til eller en forkastelse af det udspil, der kom, men tværtimod en invitation til, at vi sætter os sammen og arbejder i dybden med de her sager. Tak for ordet.

Kl. 15:21

Anden næstformand (Jeppe Søe):

Selv tak. Der er en enkelt kommentar, og det er fra hr. Carl Valentin, Socialistisk Folkeparti.

Kl. 15:21

Carl Valentin (SF):

Tak. Med så positiv en tale skulle man da næsten tro, at Socialdemokratiet kunne trykke på den grønne knap her om ikke så forfærdelig længe. Men jeg kunne egentlig godt tænke mig at høre noget. Her for et halvt års tid siden mente Socialdemokratiet jo, der skulle være forbud mod spilreklamer fra f.eks. 15 minutter før en fodboldkamp indtil 15 minutter efter. Man mente også, at man skulle forbyde reklamer for bonusser, og man ville undersøge, om der skulle indføres forbud mod reklamer i udvalgte tidsrum, særlig med fokus på at beskytte børn og unge. Er det stadig væk Socialdemokratiets politik?

Kl. 15:21

Anden næstformand (Jeppe Søe):

Ministeren.

Kl. 15:21

Skatteministeren (Jeppe Bruus):

Ja, Socialdemokratiet har ikke ændret politik. Vi sidder nu i en ny regeringskonstellation, og det er også fuldstændig fair and square at sige, at før var jeg minister i en etpartiregering, og jeg kunne lægge det her frem, og vi kunne forhandle om det, men nu er vi en trepartiregering. Det er ikke, fordi jeg møder modstand nogen steder, vil jeg bare sige, men selv hvis Socialdemokratiet og Moderaterne og Venstre var enige, mens resten af forligskredsen var uenige, ville vi jo stadig væk ikke kunne nå frem til et resultat. Derfor handler det her ikke alene om regeringen, det handler også om den forligskreds, som vi skal have enighed i. Og den kommer vi til at arbejde i her og nu.

Kl. 15:22

Anden næstformand (Jeppe Søe):

Spørgeren.

Kl. 15:22

Carl Valentin (SF):

Jeg er glad for, at det stadig væk er Socialdemokratiets politik, og jeg er også meget glad for, at man siger det så klart. Det syntes jeg er stærkt. Men det vil vel så også sige, at hvis vi ikke lykkes med at få den politik igennem, skyldes det modstand fra andre, som sidder med ved det bord – modstand fra partier i regeringen. Er det sådan, at Socialdemokratiet har oplevet, at Moderaterne og Venstre har modarbejdet nogle af de tiltag, som man har lagt frem her i de drøftelser, man har haft internt i regeringen?

Kl. 15:22

Anden næstformand (Jeppe Søe):

Ministeren.

Kl. 15:23

Skatteministeren (Jeppe Bruus):

Nej, det har jeg ikke oplevet, og det er jo heller ikke nødvendigvis rigtigt. Det var også det, jeg forsøgte at tegne et billede af også til dem, der måske lige nu sidder og kigger på det her lidt udefra. Vi har en forligskreds med en række partier. Hvis Socialdemokratiet – regeringen – var enige, og SF var uenige og sagde, at det på ingen måde kommer til at ske, så kunne man selvfølgelig gå ud af det forlig, men så ville der jo først kunne ske noget efter et nyt valg. Så det der billede, der lidt tegnes her, er måske heller ikke helt sandfærdigt, i forhold til hvordan vi i virkeligheden forhandler med hinanden her i Folketinget.

Kl. 15:23

Anden næstformand (Jeppe Søe):

Så er det hr. Sigurd Agersnap, Socialistisk Folkeparti.

Kl. 15:23

Sigurd Agersnap (SF):

Tak for det, og tak for talen. Vi har jo fremsat ni forslag, som ministeren tidligere selv har fremsat, så vi havde nok også regnet med en positiv tale, og det har vi i den grad også fået. Så det er vi glade for.

Men jeg vil sige, at tid jo også er en faktor i det her. Altså, det er et eksplosivt problem. Vi ser det i de spil, der rammer børn og unge; der er flere gamblingelementer i de ellers tilforladelige spil. Man kender det fra lootbokse. Man ser det også, hvis man køber spil på iPad. Der er flere og flere gamblingelementer, der sniger sig ind.

Samtidig ser vi jo og har klar evidens for nu, at det store reklametryk har en påvirkning på, hvor mange der gambler, og vi ser jo andre lande, hvor man indfører forbud. Vi kan se, at Premier League har indført et forbud mod reklamer på trøjerne. Så hvad er tidshorisonten for de her drøftelser i forligskredsen? Kan ministeren sige noget om det?

Kl. 15:24

Anden næstformand (Jeppe Søe):

Ministeren.

Kl. 15:24

Skatteministeren (Jeppe Bruus):

Ja. Det er, at vi går i gang nu. Og jeg er sådan set enig i, at hvis man siger, at reklamer betyder ingenting, så er det lidt underligt, at man bruger så mange penge på reklamer.

Kl. 15:24

Anden næstformand (Jeppe Søe):

Spørgeren.

Kl. 15:24

Sigurd Agersnap (SF):

Den betragtning er jeg også helt enig i, og vi ved det jo så også fra forskningen, som ret tydeligt viser, at der er en effekt.

Mit andet spørgsmål er så: Hvilken rækkevidde kan sådan et forbud mod reklamer have? Det ved jeg ikke om ministeren har gjort sig overvejelser om. Men når vi snakker om f.eks. fodbold, har man jo spurgt Divisionsforeningen, og de siger, at pilen peger på politikerne, for de kommer ikke selv til at tage initiativer til at forbyde spilreklamer på trøjerne. Er det noget, ministeren mener vi også vil kunne regulere, og er det noget, ministeren vil kigge på?

Kl. 15:25

Anden næstformand (Jeppe Søe):

Ministeren.

Kl. 15:25

Skatteministeren (Jeppe Bruus):

Uanset om jeg mener det eller ej, kommer vi til at forholde os til en lang række af forslag, når vi starter i forligskredsen. Mon ikke også der er nogen, der vil lægge det forslag på bordet?

Nu har jeg givet udtryk for, at Socialdemokratiet selvfølgelig mener det samme. Men vi er også en del af en regering; vi skal forme en regeringsholdning. Det skal dog ikke afholde os fra at kigge på alle de forslag, der kommer ind, og det er vi selvfølgelig helt åbne over for i den proces. Jeg tror endda også, jeg sagde, at jeg egentlig syntes, at det, man havde gjort i Premier League, var meget sympatisk.

Kl. 15:25

Anden næstformand (Jeppe Søe):

Dermed siger vi tak til skatteministeren. Første ordfører er fru Fie Hækkerup fra Socialdemokratiet.

Kl. 15:25

(Ordfører)

Fie Hækkerup (S):

Tak for ordet. Jeg starter et lidt andet sted end der, hvor jeg tror I regner med at jeg vil starte, jeg vil nemlig starte med at fortælle jer, at jeg blev gift her i september måned. Og jeg kan godt forstå, hvis I nu sidder og tænker: Det er da dejligt for dig, Fie, men hvad har det egentlig med noget at gøre? Og jeg lover, at der kommer en pointe lidt senere. Jeg blev nemlig gift med Mikkel, som jeg har været kæreste med i mange år, og som er rigtig mange fantastiske ting, og så er han også gamer. Således har spil som World of Warcraft, FIFA og League og Legends været en utrolig stor del af mit liv de sidste 9 år, og jeg må blankt erkende, at jeg ikke altid har kunnet være den der engagerede kæreste, der stillede uddybende spørgsmål om den nyeste quest eller champion eller det nyeste raid. Derfor tror jeg også, uden at vide det helt, at Mikkel mildest talt var lidt overrasket, da jeg en dag kom hjem og spurgte: De der lootbokse – hvad er det egentlig, de går ud på?

Grunden til, at jeg spurgte ham, var, at jeg var blevet gjort opmærksom på, at de her lootbokse eksisterede, og som en slags virtuel lykkepose var fagre nye verden for mig, men at de, hvad der var vigtigere, indeholder de her gamblingelementer, som kan føre ikke bare til et stort forbrug hos børn og unge, men også ned ad vejen til spilafhængighed og til stiftelse af gæld og have andre anderledes alvorlige konsekvenser.

Det er vigtigt, at vi formår at beskytte vores børn og unge ordentligt, når de spiller spil. Det gælder i forhold til lootbokse, ligesom det gælder hele markedsføringsdelen rettet mod børn og unge – når unge menneskers store idoler bruges som reklame for forskellige produkter, eller hvis unge mennesker eksponeres for pengespil på nogle af de kanaler, som bare er en stor del af børns og unge menneskers hverdag. Det ligger mig og Socialdemokratiet meget på sinde, at vi får løst problemet, når over 24.000 børn og unge har problemer og 2.600 børn og unge har alvorlige problemer med pengespil. Det hverken kan eller skal vi sidde overhørig.

Udspillet her, »Spil med måde«, som SF med forslaget her lægger op til at behandle, berører også andre vigtige elementer, når det handler om pengespilsproblemer. Det handler både om hjælp til behandling af spilafhængighed og et opgør med den her meget aggressive markedsføringskultur. For sandheden er også den, at alt for mange mennesker generelt har spilproblemer, og som ministeren også sagde, skal vi selvfølgelig være dybt bekymrede, når vi ser en fordobling i antallet af personer med spilproblemer. Det skal vi tage hamrende alvorligt.

Udspillet er oprindelig fremsat af en socialdemokratisk minister i en socialdemokratisk regering, så det kommer næppe som nogen overraskelse, at vi i Socialdemokratiet synes, det er nogle meget vigtige problematikker, som i den grad kalder på politisk handling. Derfor er jeg også oprigtigt glad for, at man mener – sådan som jeg læser forslagsstillernes intention med beslutningsforslaget – at det er et virkelig vigtigt emne, som vi i Folketinget skal tage hamrende seriøst, og som vi skal handle på.

Socialdemokratiet er ligesom SF en del af forliget på spilområdet, og vi er bestemt også optaget af, at vi får sat ind i forhold til beskyttelsen af unge og i forhold til stigningen i antallet af personer med spilproblemer og generelt får sikret en stærk forebyggelse af spilafhængighed. Vi mener, at det bør ske gennem en drøftelse i forligskredsen, hvor vi sammen får mulighed for at udfolde og drøfte emnet, også for at udgrave, om vi er kommet hele vejen rundt. Af den grund kan vi i Socialdemokratiet ikke støtte forslaget, men vi ser rigtig meget frem til de videre drøftelser.

Kl. 15:29

Anden næstformand (Jeppe Søe):

Hr. Carl Valentin.

Kl. 15:29

Carl Valentin (SF):

Tak. Jeg kan lidt mærke, at strategien her er, at man krammer det ihjel, og det er også fair nok. Jeg synes, det er godt, at man bakker op om den politik, man også selv kom med før valget.

Jeg hører fru Fie Hækkerup bruge ord som, at det er »et virkelig vigtigt emne«, og det er »hamrende seriøst«, og det er meget vigtigt, at vi handler på det. Derfor kunne jeg godt tænke mig at høre Socialdemokratiets ordfører, hvorfor man ikke har skrevet et ord om det her ind i regeringsgrundlaget. Det er jo noget, som vi har arbejdet med i mange år. Altså, første gang vi blev indkaldt til forhandlinger af Socialdemokratiet om det her, var i 2020 – i juni dengang. Og alligevel har man ikke fået reguleret spilindustrien endnu ud over at lave et spilkort og nogle småting. Hvorfor har man ikke skrevet noget ind i regeringsgrundlaget om det her, når man mener, det er så vigtigt?

Kl. 15:30

Anden næstformand (Jeppe Søe):

Ordføreren.

Kl. 15:30

Fie Hækkerup (S):

Altså, »krammer det ihjel« – i virkeligheden handler det om, at vi også mener, det her er helt vildt vigtigt. Når vi oplever, at 500.000 mennesker har en eller anden form for problemer med spil, skal vi tage det helt vildt seriøst. I må gerne være af den opfattelse, at vi krammer det ihjel, men i virkeligheden er det mest af alt et udtryk for, at vi virkelig gerne vil have de her drøftelser, og vi også godt kan se, at der er ret seriøse problemer på det her område. Derfor mener vi også, at området bør behandles med den seriøsitet, som den her skræmmende udvikling kalder på. Og det gør vi i vores optik ikke ved at haste det igennem, men ved at være grundige og få drøftet det her ordentligt og få alle forslag på bordet. Der kan jo være flere gode forslag derude end dem, der står i det her udspil, og jeg synes, vi skal have dem alle sammen lagt frem, så vi kommer hele vejen rundt.

Kl. 15:31

Anden næstformand (Jeppe Søe):

Spørgeren.

Kl. 15:31

Carl Valentin (SF):

Hvorfor har man ikke nævnt i regeringsgrundlaget, at man vil regulere det her område?

Kl. 15:31

Anden næstformand (Jeppe Søe):

Ordføreren.

Kl. 15:31

Fie Hækkerup (S):

Jeg har ikke været med til at skrive regeringsgrundlaget. Jeg ved ikke, om jeg afslører nogen hemmeligheder nu. Det har jeg ikke. Men ikke desto mindre kan jeg sige, at det er vigtigt for Socialdemokratiet. Det er noget, vi virkelig går op i, og som fylder. Det kan man jo også mærke. Altså, jeg kan i hvert fald mærke, at det fylder udadtil. Som ordførerens kollega også var inde på, sker der nu ting i Premier League og sådan noget. Altså, det fylder, og det er vigtigt.

Kl. 15:32

Anden næstformand (Jeppe Søe):

Hr. Rasmus Jarlov, Det Konservative Folkeparti.

Kl. 15:32

Rasmus Jarlov (KF):

Jeg stod lige her i pausen tidligere på dagen og talte med en af kollegerne om den her lidt mærkelige tradition, der er for, at regeringer af princip altid stemmer nej til alle beslutningsforslag. Fuldstændig ligegyldigt, om det er noget, man egentlig selv går ind for, eller hvor godt det egentlig er, stemmer man altid nej til det. Det er jo derfor, vi har den her nejregering, som siger nej til alt, der kommer fra oppositionen, mens vi har den her meget konstruktive opposition, som stemmer ja til det meste af det, der kommer fra regeringen. Så talte vi om, at man jo altid kan finde en eller anden undskyldning for at stemme imod et beslutningsforslag, selv om det er noget, man en til en selv har fremsat tidligere, og en af klassikerne er det her med, at der er nogle forhandlinger i gang, så derfor kan man ikke lige stemme for det, som vi ellers selv går ind for, og som vi havde lovet vælgerne. Det er så præcis det kort, der bliver spillet her i dag. Synes fru Fie Hækkerup ikke, at det ville være ret fint, hvis regeringen prøvede måske bare én gang at stemme for et beslutningsforslag, som kom fra et oppositionsparti?

Kl. 15:33

Anden næstformand (Jeppe Søe):

Ordføreren.

Kl. 15:33

Fie Hækkerup (S):

Mig bekendt stemte vi for et forleden dag i salen, men det kan da godt være, at det lige skal faktatjekkes. Nu siger du, at forhandlingerne skal i gang, og ja, det starter jo op nu med, at forligskredsen bliver indkaldt til drøftelser. Man kan godt spørge, hvorfor vi siger nej og sådan noget, men det synes jeg i virkeligheden ikke vi gør, men jeg synes, det her kræver, at vi behandler det med den alvor, som området har behov for. Når der er en halv million danskere, der i en eller anden grad har spilproblemer, når der er over 24.000 børn og unge, som har spilproblemer, bliver vi simpelt hen nødt til at tage det seriøst, og så bliver vi nødt til at drøfte det i bund. Og det kunne jo også godt være, at Det Konservative Folkeparti havde nogle forslag, de ville smide i puljen, og så skal de da være hjertelig velkommen.

Kl. 15:34

Anden næstformand (Jeppe Søe):

Spørgeren.

Kl. 15:34

Rasmus Jarlov (KF):

Det er jo ikke svært at forestille sig. Men skylder Socialdemokratiet så ikke en undskyldning til alle de danskere, som er ramt af spilafhængighed? For man har tilsyneladende ikke taget det her alvorligt tidligere. Da man selv en til en fremsatte det samme tidligere som Socialdemokratiets politik, var det åbenbart ikke seriøst, for nu kræver det, at vi tager det seriøst, og derfor skal vi gøre noget andet. Så er der en undskyldning på vej fra Socialdemokratiets side til alle de mennesker, som er ramt af spilafhængighed?

Kl. 15:34

Anden næstformand (Jeppe Søe):

Ordføreren.

Kl. 15:34

Fie Hækkerup (S):

Da den socialdemokratiske regering fremlagde det sidst, var det jo også, med henblik på at det skulle drøftes i forligskredsen. Jeg tror sådan set heller ikke dengang, at det var tanken, at man bare skulle tromle det igennem uden at lytte til de andre partier. Jeg ved godt, at der er mange meninger om sådan noget, men det er sådan set mit indtryk, at den socialdemokratiske regering ligesom den nuværende regering gerne vil lytte til de inputs, der kommer. Det kunne jo også være, at Socialistisk Folkeparti havde nogle egne forslag, de ville spille ind med. Det ville da også være dejligt.

Kl. 15:35

Anden næstformand (Jeppe Søe):

Der kom en i sidste øjeblik. Hr. Sigurd Agersnap fra Socialistisk Folkeparti.

Kl. 15:35

Sigurd Agersnap (SF):

Jeg tænkte næsten, at det var en opfordring til at sige, at vi selvfølgelig har mange flere forslag i SF, men vi synes, at det her er en bund, og vi synes jo faktisk, det er et ret gennemarbejdet forslag, der kom fra ministeriet dengang, og derfor kunne man også ret hurtigt sætte dem i gang og så snakke om alle de andre ting, vi kan gøre ud over det i spilbranchen. Det er jo bestemt ikke noget, der vil begrænse os i at tage andre initiativer og gennemføre de her ni initiativer.

Så vil jeg også sige, at jeg jo er glad for, at man gerne vil tage det alvorligt, og at man gør det i Socialdemokratiet, og jeg synes jo også, at der er et vist værdifællesskab på den her sag. Men vi blev også inviteret i går til, at nu skulle man starte nogle drøftelser, så jeg synes også, at der skal være en prioritering af, hvornår man får rykket det her ind i regeringsdiskussionerne, for det er helt afgørende for at få gennemført noget.

Kl. 15:35

Anden næstformand (Jeppe Søe):

Ordføreren.

Kl. 15:35

Fie Hækkerup (S):

Ja, man kunne godt bare køre derudaf med de her forslag, men jeg synes faktisk, det er vigtigt, at vi gør et grundigt stykke arbejde i første omgang, altså at vi prøver at komme hele vejen rundt og får kvalificeret det her så meget som overhovedet muligt, får alle inputtene med, får drøftet det her ordentligt. I virkeligheden synes jeg også, det handler om, at vi skal sørge for at have den her dialog med hinanden, at vi skal sørge for at få alle de forslag på bordet, som kan være med til at kvalificere det her. Fordi det er så vigtigt, fordi det er rigtige menneskers rigtige liv, det går ud over, og som slås med nogle seriøse afhængighedsproblemer, kræver det en vis seriøsitet, og nogle gange er det, at det er nemt og hurtigt, bare ikke nødvendigvis det samme, som at det bliver klogt.

Kl. 15:36

Anden næstformand (Jeppe Søe):

Spørgeren.

Kl. 15:36

Sigurd Agersnap (SF):

Jeg synes faktisk, det er ret seriøse forslag, som ligger her, og det er jo nogle, som Skatteministeriet tidligere har fremsat. Så det er bestemt ikke for at gøre noget hurtigt eller noget dumt, men det er jo, fordi det her er et eksplosivt problem. Det vokser, hver eneste dag der ikke sker noget, og det her er jo forslag, som ikke vil begrænse, at man kan tage yderligere initiativer. Så jeg vil bare opfordre til, at vi kommer i gang, og at vi ikke har dialogen for dialogens skyld, men for at have noget reel handling, og det her er jo et gennemarbejdet forslag, der kunne betyde noget handling her og nu.

Kl. 15:37

Anden næstformand (Jeppe Søe):

Ordføreren.

Kl. 15:37

Fie Hækkerup (S):

Så vil jeg også gerne korrigere mig selv, hvis jeg fik det til at lyde, som om jeg ikke mente, at det var gode forslag. Selvfølgelig mener jeg det – det er jo socialdemokratisk politik fremlagt af en socialdemokratisk minister i en socialdemokratisk regering, så selvfølgelig synes jeg, det er gode forslag. Ja, vi skal i gang, det er jeg helt enig i, og det gør vi nu, og det er jeg sikker på bliver rigtig godt.

Kl. 15:37

Anden næstformand (Jeppe Søe):

Det blev det sidste ord. Tak til ordføreren. Næste ordfører på talerstolen er hr. Kim Valentin fra Venstre.

Kl. 15:37

(Ordfører)

Kim Valentin (V):

Ja, man kender jo godt den der følelse af, at man lægger 50 kr. på et bestemt resultat, det kunne være 50 kr. på, at FCK vinder næste mesterskab, det femtende, eller om de danske håndboldkvinder henter metal hjem igen, eller om dronningen siger »søens folk« i nytårstalen. Tiden derefter, hvor man så har lagt pengene, er der lidt spænding på, det er nervepirrende, og har man spået rigtigt, eller er det umuligt at spå om. Så kommer udløsningen så til sidst, om det er glæde eller skuffelse, eller hvad det er. Den her lille fortælling kunne være et eksempel på, hvordan det er at spille på forskellige resultater, men det er det ikke, for virkeligheden er slet ikke sådan altid.

Vi lever faktisk i en tid, hvor pengespilsproblemer bliver mere og mere almindelige og får et større og større omfang. Det er et problem, som vi er nødt til at gøre noget ved, og det er så heldigvis også et problem, som regeringen har fået øjnene op for, det vil jeg faktisk gerne takke Socialistisk Folkeparti for. Så kunne man jo sige, at med det, som skatteministeren tidligere har sagt, kunne I jo f.eks. sige, at I nu faktisk har fået det ud af det, som I ville – I har fået sat fokus på det, I har fået sat en forhandling i gang. I kunne trække det her beslutningsforslag, og så går vi i forhandlingsrummet og arbejder videre. Det kunne være en god måde, for så spildte vi mindst mulig tid på det og kom direkte ned i forhandlingsrummet og kunne arbejde videre med det. Det ville jeg synes ville være en god løsning på det. Der bliver indkaldt til et møde lynhurtigt, og så forhandler vi derfra. Det er da bestemt en mulighed, og det er også en måde ikke at forsinke alle med unødige møder.

Så formålet med B 47 er agtværdigt, og det er bestemt noget, som vi godt kan støtte formålet bag. Det er ikke alt, der ligger i de der ni forslag, som vi synes er fedt, så det er ikke bare sådan, at man lige kan lægge det ned på bordet og så sige: De ni forslag, det er det, vi gør! For der er mange andre ting, som også skal til drøftelse, og det vil vi gerne gøre i en sammenhæng, og vi vil gerne tage nogle lange og dybe forhandlinger om lige præcis de ting.

Så ja, desværre kan vi så sige, at Venstre ikke kan støtte beslutningsforslaget, men jeg vil godt opfordre til, at man trækker det og så lægger forhandlingerne over til skatteministeren, og så går vi lynhurtigt i gang med det, der ligger der. Tak.

Kl. 15:41

Anden næstformand (Jeppe Søe):

Hr. Carl Valentin, Socialistisk Folkeparti.

Kl. 15:41

Carl Valentin (SF):

Tak. Mit spørgsmål vil sådan lidt ekstraordinært komme fra en anden, jeg stiller det nemlig på vegne af Marcus Mossalski. Han er, som han selv siger, en ludoman, som ikke spiller længere, og han spørger: Hvorfor har man i Venstres folketingsgruppe stadig væk modstand mod regulering af markedsføring, når det nu er bevist fra flere undersøgelser, at spilreklamer skubber til, at flere børn og unge bliver ludomaner, ligesom jeg selv blev det, og hvorfor lytter man ikke mere til Folketingets formand, hr. Søren Gade, som længe har kunnet se, at Danmark har brug for et totalforbud?

Kl. 15:41

Anden næstformand (Jeppe Søe):

Ordføreren.

Kl. 15:41

Kim Valentin (V):

Jamen altså, den diskussion vil vi faktisk gerne tage i kredsen af forhandlere – dem, der bliver indkaldt – og jeg synes faktisk, det ville være urigtigt af mig at stå her og tage én del ud, for som I kan høre, er der rigtig mange dele, som skal ind på bordet samtidig, og så skal vi finde ud af, hvordan man sammensætter den bedste pakke ud fra det. Og jeg vil også sige, at jeres beslutningsforslag her jo gjorde, at vi i dag på et gruppemøde fik en snak om det igen, så I har sådan set tjent jeres formål med det, og vi var enige om, at vi da skal tale mere omkring de her ting. Der er 25.000 unge, der har et problem, og rigtig mange tusinde voksne, der har et problem. Det er da vigtigt, at vi får kigget på det.

Kl. 15:42

Anden næstformand (Jeppe Søe):

Spørgeren.

Kl. 15:42

Carl Valentin (SF):

Jeg synes, det er et lidt svagt svar til et menneske, der var tæt på at få ødelagt sit liv af spilafhængighed, at man ikke synes, at man skal debattere det her, men at man debatterer det i kredsen. Altså, Folketingssalen er her jo også, for at vi kan have åbne debatter. Det er vel fair nok at diskutere det her. Man behøver vel ikke at reservere de diskussioner til forligskredsen. Selvfølgelig er det der, vi skal komme frem til nogle klare resultater, men det kunne da være rart at høre fra Venstre, hvorfor det er, man har haft så massiv en modstand mod den her regulering tidligere, til trods for at markante profiler som hr. Søren Gade f.eks. har argumenteret klart for et forbud mod de her spilreklamer.

Kl. 15:43

Anden næstformand (Jeppe Søe):

Ordføreren.

Kl. 15:43

Kim Valentin (V):

Jeg synes sådan set, det var et meget åbent svar; altså, det synes jeg faktisk det var. Jeg prøvede ikke at give dig en sang fra de varme lande eller sige noget om, at vi ikke var for eller imod et eller andet. Jeg sagde jo netop, at vi ville drøfte det, og at vi ville tage det seriøst op, og det tror jeg også vil være bedst for din kontakt, ludomanen – nu kan jeg ikke lige huske navnet – og mange andre i sidste ende, at vi gør det ordentligt, i stedet for at jeg står her og finder på et svar.

Kl. 15:43

Anden næstformand (Jeppe Søe):

Så er det hr. Sigurd Agersnap.

Kl. 15:43

Sigurd Agersnap (SF):

Det er rigtigt at sige, at vi opnår en del af formålet, ved at I drøfter det i Venstres gruppe, men vi kommer jo ikke i mål af det. Altså, det, vi kommer i mål ved, er jo, at vi får lavet noget konkret handling, og det er jo det, der er selve formålet med også at fremsætte det her beslutningsforslag. Det er jo ikke bare, at vi får drøftet det igen. Jeg hører så også svarene fra hr. Kim Valentin som, at Venstre overvejer mange af de her ting og er i bevægelse på nogle af spørgsmålene, og det er jeg glad for.

Det, jeg gerne vil sætte fokus på, er det her problem med reklametrykket. Altså, vi ved fra forskningen, at det har en stor effekt på mennesker og især unge og udsatte, i forhold til at de spiller mere, men vi ved jo også, at det er en meget, meget stor konsekvens for rigtig mange mennesker, der tidligere har haft problemer med ludomani, og som f.eks. elsker fodbold, at nu kan de ikke se en fodboldkamp uden at blive mindet om den sorte periode i deres liv. Så hvad mener Venstre om det her med et forbud mod spilreklamer?

Kl. 15:44

Anden næstformand (Jeppe Søe):

Ordføreren.

Kl. 15:44

Kim Valentin (V):

Jeg synes, at det er en gentagelse af spørgsmålet fra før, det første spørgsmål fra hr. Carl Valentin. Jeg synes ikke, det er urigtigt af mig at sige, at det her er en diskussion, som vi gerne vil tage op i en sammenhæng og drøfte med alle de partier, der er villige til at drøfte det. Og det er noget, som vi vil drøfte i vores gruppe også; selvfølgelig vil vi det. Men man kan ikke tage én ting ud og spørge, hvad vi vil gøre med det, uden at tale om alle de andre ting, og det kan jeg jo ikke stå her i Folketingssalen og sige. Det skal vi sætte os ned bagefter og snakke om, og det er derfor, jeg siger, at det mest rigtige sådan set ville være, at I trak det her forslag og så lod skatteministeren arbejde på det, som skatteministeren har sagt han vil arbejde med.

Kl. 15:45

Anden næstformand (Jeppe Søe):

Spørgeren.

Kl. 15:45

Sigurd Agersnap (SF):

Nu er det ikke engang en uge siden, jeg var med til anden omgang af, at SF fremsatte et forslag om en ret til en erhvervskonto til behandling her i Folketingssalen, og jeg tror også, ordføreren var med. Det var jo netop, efter at SF havde trukket et beslutningsforslag, var stillet i udsigt, at der skete noget, og der så faktisk ikke er sket noget. Så det er jo ikke altid, den proces bare sådan lige fungerer.

Nu hører jeg, at man ikke kan få at vide, hvad Venstre mener om det med spil, og det er fair nok, men kan ordføreren så ikke udbrede sig lidt om nogle af de andre elementer, Venstre synes er relevante at kigge på?

Kl. 15:46

Anden næstformand (Jeppe Søe):

Ordføreren.

Kl. 15:46

Kim Valentin (V):

Jamen altså, jeg siger jo ikke, det er relevant ikke at kigge på nogen som helst af de her ni forslag. Der er bare mange andre ting, der også skal på bordet. Når vi vil lave en bred og dybdegående drøftelse af det her, skal vi jo ikke bare tage de ni forslag, der var med i det, der kom i september måned. Vi skal tage alt ind fra alle partier, der har lyst til at være med i den drøftelse.

Kl. 15:46

Anden næstformand (Jeppe Søe):

Så er der ikke flere spørgsmål til ordføreren. Den næste ordfører på talerstolen er hr. Mohammad Rona fra Moderaterne.

Kl. 15:46

(Ordfører)

Mohammad Rona (M):

Tak for det. Jeg vil først og fremmest gerne anerkende SF's fremsættelse af beslutningsforslaget. Det er et vigtigt område, og vi skal finde løsninger på de stigende udfordringer med spilafhængighed i befolkningen. Det er dog en anden regering i dag, end da udspillet blev fremsat. Derfor vil regeringen inden længe indkalde forligskredsen, som forslagsstilleren desuden er en del af, til et nyt spilforløb. Her er det Moderaternes forhåbning at både nye og gamle tiltag kan blive tilvejebragt, og at vi kan lande en bred politisk aftale.

Jeg glæder mig personligt til, at vi i forligskredsen kommer dybere ned i problematikkerne omkring spil, og hvordan vi sammen kan finde holdbare løsninger. Moderaterne bakker derfor ikke op om den proces, som dette beslutningsforslag pålægger regeringen at indlede, hvorfor vi ikke kan støtte forslaget. Men igen tak til SF for at bringe det her op til debat.

Kl. 15:47

Anden næstformand (Jeppe Søe):

Der er en kommentar fra først hr. Carl Valentin.

Kl. 15:47

Carl Valentin (SF):

Tak for det. Jeg tænkte meget over, hvad jeg skulle spørge Moderaterne om, inden den her debat, for hvis jeg skal være ærlig, ved jeg faktisk ikke rigtig, hvad Moderaterne mener om det her spørgsmål. Men man er jo også et relativt nyt parti, og så er det klart, at man måske ikke lige har en politik på alle områder. Men derfor vil jeg også gerne benytte muligheden for så at stille det spørgsmål, som jeg tænker at alle ordførere på en eller anden måde drømmer om at få på den her talerstol, nemlig: Hvad er Moderaternes mærkesager på det her område? Hvad er det, Moderaterne vil gå ind i det her forhandlingslokale og kæmpe for at vi gør for at bekæmpe spilafhængighed?

Kl. 15:48

Anden næstformand (Jeppe Søe):

Ordføreren.

Kl. 15:48

Mohammad Rona (M):

Tak. Det er rigtigt, at vi er et nyt parti, og vi har jo ikke dannet holdninger til alt muligt endnu. Men vi havde faktisk det her oppe at vende på et gruppemøde i sidste uge, og det er derfor, jeg er rigtig glad for, at vi også tager det op i salen her, så vi netop kan få diskuteret nogle af de her ting.

Jeg vil også være ærlig og sige, at nu har jeg jo selv en knægt på 8 år, som også er begyndt at spille Fortnite – og spiller en del Fortnite – og der er jo de her skins og alt muligt andet. Og det er jeg selvfølgelig blevet mere obs på, for at være helt ærlig, det er jeg. Så min mærkesag og Moderaternes mærkesag inde i forhandlingslokalet vil helt sikkert være børn og unge og så den spilafhængighed. Altså, hvordan harmonerer de to ting, og hvordan kan vi gøre noget for især de børn og unge, der lider af det her? Nu hørte vi lige før, at der var omkring 3.000 børn og unge, der lider af det her. Så det er i hvert fald en af de mærkesager, vi vil gå ind med.

Kl. 15:49

Anden næstformand (Jeppe Søe):

Spørgeren.

Kl. 15:49

Carl Valentin (SF):

Tak for det. Det synes jeg var et godt svar, især fordi det også er noget af det, der optager SF allermest, altså vores børn og unge. Kunne man forestille sig i Moderaterne, at man gik ind og lavede konkret lovgivning, som sikrer, at reklamer for spilbranchens produkter ikke rammer børn? Det kan man jo gøre ved at begrænse, hvilke tidsrum man reklamerer i, og man kan begrænse, hvilke aldersgrupper man målretter mod på Facebook, så man ikke kan målrette mod unge osv. Er det noget, som Moderaterne kan se sig selv i?

Kl. 15:49

Anden næstformand (Jeppe Søe):

Værsgo.

Kl. 15:49

Mohammad Rona (M):

Ja, måske. Som jeg også sagde i min tale, tror jeg også, vi vil gå sådan meget åbensindede ind i de her forhandlingslokaler, og der er ikke sådan noget i vejen på baggrund af det. Altså, nu vil jeg selvfølgelig gerne også lige diskutere det med min folketingsgruppe, men som udgangspunkt er vi sådan set åbne over for de forslag, der nu måtte være.

Kl. 15:50

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 15:50

Morten Messerschmidt (DF):

Nu er Moderaterne jo selvfølgelig et nyt parti. Jeg vil sige, at i Dansk Folkeparti diskuterer vi forslagene med vores folketingsgruppe, inden vi så møder op til førstebehandlingen. Og det vil jeg da umiddelbart anbefale at Moderaterne måske også begynder at gøre, sådan at man som ordfører over for de øvrige ordførere kan præsentere, hvad partiets holdning er.

Jeg må ærligt indrømme, at det er meget, meget skuffende – og det kan jo være ligegyldigt, hvad jeg mener – men med de mange unge mennesker især, som er spilafhængige derude, og med de mange i øvrigt også ældre, som har en dybt tragisk skæbne på grund af spil, tror jeg bare at man havde forventet mere af et parti, som ikke bare har lovet nybrud i dansk politik, men også har valgt at påtage sig et regeringsansvar. Og det er ikke, fordi jeg på den måde skal tale solen sort, men jeg synes simpelt hen, det er for pauvert, at man ikke kommer med noget som helst alternativ til det i øvrigt fremragende forslag, som SF har fremsat, om et så aktuelt problem. Det er skuffende. Så måske skulle vi afbryde forhandlingen, så Moderaterne kunne få lov til at afholde et gruppemøde og så vende tilbage og holde en ny første ordførertale.

Kl. 15:51

Anden næstformand (Jeppe Søe):

Ordføreren.

Kl. 15:51

Mohammad Rona (M):

Det kunne vi nok godt gøre, men det tænker jeg ikke at vi gør. Nej, men det var også det, jeg sagde før: Jeg går sådan set åbensindet ind i de her forhandlingslokaler, og derfor har vi jo ikke lagt os fast på noget som helst. Ja, det er rigtigt, at vi et nyt parti, og der er nogle områder, som ikke er diskuteret til bunds. Det håber jeg da at man har respekt for i den kommende tid, for det er vi sådan set klar over. Men som jeg også sagde før, vil børn unge være et af de emner, vi vil gå ind med.

Kl. 15:51

Anden næstformand (Jeppe Søe):

Spørgeren.

Kl. 15:51

Morten Messerschmidt (DF):

Nej, jeg har ikke nogen som helst respekt for, at man som politiker ikke passer sit arbejde. Det må jeg bare sige. Når man er valgt til Folketinget, påtager man sig et ansvar for de mennesker, der bor i Danmark. Og der er ganske mange, som har store problemer med spilafhængighed. Derfor kan jeg slet ikke forstå det svære i så enkelt et spørgsmål: Ønsker man at forbyde spilreklamer rettet mod børn og mindreårige? Det må man da kunne svare ja eller nej til? Er man på industriens side, eller er man på børnenes side?

Mit parti og jeg er ikke i tvivl, vi er på børnenes side: Vi vil have et forbud. Der må jeg sige, at jeg måske havde forventet mere af et parti, der ikke bare sidder i regering, men også har en tidligere statsminister som formand.

Kl. 15:52

Anden næstformand (Jeppe Søe):

Ordføreren.

Kl. 15:52

Mohammad Rona (M):

Jamen jeg kan godt gentage det igen for tredje gang: Vi går ind til de her forhandlinger, hvor vi kigger på de problemer, som f.eks. børn og unge har – de små 3.000, som vi lige har snakket om.

Kl. 15:52

Anden næstformand (Jeppe Søe):

Så er det fru Pia Kjærsgaard, Dansk Folkeparti.

Kl. 15:52

Pia Kjærsgaard (DF):

Lige de sidste bemærkninger der føler jeg mig altså også meget provokeret af. Det duer simpelt hen ikke, at man skal have respekt for, at et parti, der sidder i regering, faktisk ikke lige har taget stilling til det hele. Altså, det duer simpelt hen ikke. Jeg er meget overrasket over, at en politiker, der er valgt til Folketinget og nyder den begunstigelse, som jeg synes det er, og den store ære at være valgt, står og siger til Folketinget, at vi må have respekt for, at man egentlig ikke rigtig har fundet ud af, hvad man mener – samtidig med at man er med i et regeringsparti. Det tror jeg ikke skal gentages fra ordførerens side.

Jeg hørte også, da jeg sad på kontoret, at det samme egentlig lidt var gældende i forhold til forrige forslag. Er det sådan, man ønsker at køre hele vejen igennem? Det må jeg bare sige: Den går ikke.

Kl. 15:53

Anden næstformand (Jeppe Søe):

Ordføreren.

Kl. 15:53

Mohammad Rona (M):

Det er helt fint, at jeg får den kommentar. Det tager jeg til mig, selvfølgelig. Men det her er også et vigtigt område for os. Det har jeg også sagt. Det er også derfor, jeg siger til SF, at jeg synes, det er rigtig fint, at de fremsætter det her forslag, og der er jo rigtig mange ting i det her forslag, både omkring reklamer, børn og unge, spilleafhængighed osv. Det er også derfor, jeg siger, at jeg går åbensindet ind til de her forhandlinger og ser, hvad der er af muligheder, og hvad vi egentlig kan gøre.

Kl. 15:54

Anden næstformand (Jeppe Søe):

Spørgeren.

Kl. 15:54

Pia Kjærsgaard (DF):

Jamen der er den mulighed, at man kan støtte det. Når man synes, det både er et fint og et godt forslag og et forsvar for de unge mennesker, som vi skal beskytte mod det her forfærdelige, de kan komme ud i, så er den jo i virkeligheden ikke længere. Så skal man da bare støtte det – et fint og et godt forslag, og jeg ved ikke hvad.

Men prøv nu at høre: Det, som Moderaterne jo er fanget lidt af – og det har jeg altid syntes har været så pinligt, de år jeg har siddet her – er, at man ikke vil gøre noget, når det er fra et andet parti end fra en selv. Så står man der og væver, og på et eller andet tidspunkt kommer regeringen selv med det og prøver at tage æren for det. Det har jeg aldrig syntes var fair.

Kl. 15:54

Anden næstformand (Jeppe Søe):

Ordføreren.

Kl. 15:54

Mohammad Rona (M):

Det er ikke sådan, jeg ser det. Jeg kan da godt se, at i næste uge har Dansk Folkeparti også fremsat en del beslutningsforslag. Nogle af dem er sådan set også ret gode efter min mening. Men lige det her område – det vil jeg også bare anerkende, og det har jeg også sagt flere gange her – er et nyt område for os. Det er også et nyt område for mig personligt. Men jeg anerkender, at det er i forhold til børne og unge, at vi vil kunne gøre en indsats.

Kl. 15:55

Anden næstformand (Jeppe Søe):

Så er der ikke flere kommentarer til ordføreren. Tak for det. Næste ordfører på talerstolen er hr. Hans Kristian Skibby fra Danmarksdemokraterne.

Kl. 15:55

(Ordfører)

Hans Kristian Skibby (DD):

Tak, hr. formand. Jeg vil gerne sige tak til SF for at fremsætte det her beslutningsforslag. Det er en meget vigtig dagsorden, og det er også noget, der har fyldt meget i den seneste folketingssamling.

Hvis man kigger på tallene – det er også noget af det, der bliver præciseret i bl.a. motivationen for beslutningsforslaget – ser der ud til at være en fordobling i antallet af borgere i Danmark, der har en grad af pengespilsproblemer, og hvis man kigger på de yngste årgange, er det faktisk forfærdeligt, havde jeg nær sagt. Der er jo en stigende tendens, og vi kan se, at ifølge tallene er der omkring 2.600 børn og unge, der har alvorlige problemer med de her spil; med at sortere i det og sikre sig, at man ikke kommer i gældsfælder og i mærkelige sammenhænge kommer til at betale for noget, man måske ikke skulle have betalt for.

Så der skal gøres noget ved det, og jeg synes også, at det er helt på sin plads, at vi tager diskussionen her i Folketinget i dag. Vi har i Danmarksdemokraterne ikke nogen autopilot til at støtte en forhenværende regerings initiativer. Så derfor synes vi egentlig, at det, der bør ske, er, at vi jo kan lægge pres på ved at få det med i en beretning. Det vil vi meget gerne være med til sammen med forslagsstillerne og alle mulige andre. For vi vil altså have nogle forhandlinger om det her.

Der er ikke nogen af de ni punkter, som vi er afvisende over for, det vil jeg gerne slå fast med syvtommersøm. Der er ingen af de ni punkter, vi er afvisende over for. Men vi vil insistere på, at det bliver nogle forhandlinger, som skatteministeren indkalder til, og hvor partierne får lov til at komme med deres input og besyv osv. Og så kommer der en aftale. Det må meget gerne tage udgangspunkt i »Spil med måde« fra den forrige regering. Det har vi ikke nogen problemer med. Men det er den måde, det skal gøres på efter vores opfattelse.

Så samlet set har vi ingen autopilot. Vi synes altså, den rigtige rækkefølge at gøre det i er, at partierne bliver indkaldt til nogle forhandlinger, og så synes jeg, vi skal tage den derfra. Det må være den rigtige rækkefølge. Tak.

Kl. 15:57

Første næstformand (Leif Lahn Jensen):

Vi siger tak. Der er nogle korte bemærkninger. Den første er til hr. Carl Valentin. Værsgo.

Kl. 15:57

Carl Valentin (SF):

Tak. Tak for en relativt positiv modtagelse af forslaget her. Jeg er glad for, at der flere borgerlige partier i dag, som faktisk taler relativt pænt om det her. Det synes jeg i hvert fald vidner om en udvikling i debatten i en rigtig retning.

Jeg kunne godt tænke mig at høre, hvad ordføreren tænker om, at antallet af spilreklamer på tv er steget med 165 pct. siden 2012, hvor spillemarkedet blev liberaliseret. Det betyder, at der nu er 1.147 reklamer fordelt på forskellige platforme i Danmark hver evig eneste dag. Synes man, at det er en god udvikling, og er det noget, man er klar til at regulere?

Kl. 15:58

Hans Kristian Skibby (DD):

Det er faktisk noget, vi er klar til at regulere på. Vi er også bevidste om, at det også foregår på de såkaldt regulerede platforme – dem, der baserer sig på danske platforme. Men vi har selvfølgelig også en anden udfordring i forhold til de grænseoverskridende platforme, bl.a. på Cypern og Malta og andre steder, hvor man måske har en lidt anden mulighed for at komme ud til sine kunder. Så det er ikke noget, vi er afskrækket af. Det vil vi faktisk meget gerne være med til at se på.

Jeg anerkender også de tal, som hr. Carl Valentin kommer ind på. Der er jo en kæmpe diskrepans, imellem hvor mange penge der er til rådighed for spilreklamer, onlinebetting og alt mulig andet, i forhold til hvor meget vi har at kunne tilbyde dem, der prøver på at begrænse det og oplyse om ROFUS og alle de her andre steder, hvor man kan blive registreret osv. Så det er en opgave i sig selv, men det skal vi selvfølgelig have med ind i den – gerne – beretning, som jeg håber vi kan blive enige om, for at lægge et pres på regeringen for at få nogle reelle forhandlinger.

Kl. 15:59

Første næstformand (Leif Lahn Jensen):

Spørgeren.

Kl. 15:59

Carl Valentin (SF):

Jeg tror jeg ikke, jeg har mere at tilføje. Tak.

Kl. 15:59

Første næstformand (Leif Lahn Jensen):

Så er den næste hr. Sigurd Agersnap. Værsgo.

Kl. 15:59

Sigurd Agersnap (SF):

Tak for det. Jeg vil også gøre det kort. Vi kigger selvfølgelig også gerne på en beretning. Og tak for den gode modtagelse.

Hvad med det her i forhold til integrering af gamblingelementer i eksisterende spil? Altså, når man snakker om spil til børne og unge, hvor man får lootbokse eller andre gamblingelementer ind, er det så noget, Danmarksdemokraterne har nogen overvejelser om hvordan vi kan regulere, og er man indstillet på at kigge på det?

Kl. 16:00

Første næstformand (Leif Lahn Jensen):

Ordføreren.

Kl. 16:00

Hans Kristian Skibby (DD):

Nu har jeg jo tre teenagedrenge derhjemme, men ordet lootbox er ikke lige et af de ord, jeg sådan er faldet over i min tilgang til at supervisere ders it-systemer. Det er efterhånden blevet sådan derhjemme, at det er dem, der superviserer deres far i stedet for. Så det er noget, jeg skal have lidt introduktion til. Når man er 54 år gammel, er det ikke altid, man lige følger med i den slags.

Men jeg ser lidt en pendant til de forhandlinger, vi havde for nogle år siden i forhold til kviklån osv., hvor vi så godt nok ikke kom så heldigt fra start i den første runde, men hvor vi trods alt fik nogle af tingene bedre på plads, da vi lavede den opklarende del af det, så det også kom til at virke i virkeligheden. Der ser jeg lidt af en pendant i forhold til en ny aftale om at få taget favntag med den spilletendens, der er, og som er alt for stigende. Der er mange sunde måder at bedrive spil på, men det er jo tydeligt for enhver, at der også er en masse steder, hvor det er på et usundt grundlag.

Kl. 16:01

Første næstformand (Leif Lahn Jensen):

Ønskes ordet? Nej, det gør der ikke. Så er den næste hr. Morten Messerschmidt.

Kl. 16:01

Morten Messerschmidt (DF):

Tak. Det er simpelt hen bare, fordi det i det, tror jeg, rigtig, rigtig gode svar, som hr. Hans Kristian Skibby gav til SF, var helt umuligt for mig at høre, om man endte med at stemme ja eller nej til det her forslag. Altså, man bakkede op om mange ting osv., og det er fint, men hvis det kommer til andenbehandlingen, er det så den røde, gule eller grønne knap, der lyser fra hr. Hans Kristian Skibbys side?

Kl. 16:01

Første næstformand (Leif Lahn Jensen):

Ordføreren.

Kl. 16:01

Hans Kristian Skibby (DD):

Ja, forventningens glæde er jo den største af alle, sådan kan man jo sige det. Jeg ser gerne, at vi får en beretning, som gør, at der bliver indkaldt til nogle forhandlinger med skatteministeren. Det er den bedste måde at gøre det på, og jeg synes egentlig også, at hvis man kigger på tilgangen til den del af det, så er det rigtigt at gøre det i den rækkefølge.

Så er jeg udmærket klar over, at der kan være andre taktiske årsager til at vælge en anden vej i forhold til det. Jeg synes bare, det vigtigste er at komme i mål, og vi kommer ikke i mål ved at lave en copy-paste af en tidligere socialdemokratisk regerings nipunktsplan. Det kan være, at det her ender med en nipunktsplan, og det kan også være, at det ender med en 11-punktsplan. Det må tiden jo vise, og derfor vil vi altså insistere på, at det bliver nogle forhandlinger, hvor partierne bliver involveret, og hvor vi ikke bare copy-paster fra en tidligere regering.

Kl. 16:02

Første næstformand (Leif Lahn Jensen):

Spørgeren.

Kl. 16:02

Morten Messerschmidt (DF):

Altså, når man beder om en beretning i stedet for bare sige, at man godt kan støtte det her forslag, så er det jo, fordi man ikke har lyst til at stå inde for det. Det tror jeg vi alle sammen kender her. Det har jeg prøvet mange gange.

Så hvad er det præcis i det her, synes jeg, udmærkede forslag, som Danmarksdemokraterne ikke kan støtte? Jeg kan jo sige, at der, da en del af Danmarksdemokraternes medlemmer var medlemmer af mit parti, ikke var noget problem i at støtte det her. Så på hvad for nogle områder er det der skulle være et problem i det?

Kl. 16:02

Første næstformand (Leif Lahn Jensen):

Ordføreren.

Kl. 16:02

Hans Kristian Skibby (DD):

Jeg synes egentlig, jeg har prøvet at forklare det, også sådan at hr. Morten Messerschmidt kan forstå det. Vi går ikke ind for at copy-paste en tidligere socialdemokratisk regerings udspil. Vi mener, at det giver god mening, at man tager tingene i en politisk forhandling, hvor det er partierne selv, der kommer med input til det. Og jeg synes faktisk netop også, jeg rimelig klart har beskrevet, at der ikke er nogen af de ti forslag, der kom fra den tidligere regering, som vi er angstprovokeret af, overhovedet. Men derfor vil vi bare gerne beholde vores egen lille partimæssige suverænitet og så indgå i nogle forhandlinger om det. Det synes jeg er den måde, man kommer længst på.

Kl. 16:03

Første næstformand (Leif Lahn Jensen):

Så er det fru Pia Kjærsgaard.

Kl. 16:03

Pia Kjærsgaard (DF):

Altså, det er børn, der risikerer at blive ludomaner, vi taler om. Og som hr. Morten Messerschmidt netop sagde, var der engang, hvor hr. Hans Kristian Skibbys nuværende partimedlemmer godt kunne stemme for det her forslag, men sådan har det jo været med mange forslag.

Så bemærkede jeg, at det kun kunne være af taktiske årsager, hvis man stemte for eller imod. Altså, det er da netop taktiske årsager, hvis man forsøger at lave en beretning. Det er da ren taktik, at forsøge at skjule sig under radaren, og hvis man siger nej eller ja, har man da meldt klart ud.

Kl. 16:04

Første næstformand (Leif Lahn Jensen):

Ordføreren.

Kl. 16:04

Hans Kristian Skibby (DD):

Ja, det kan man jo sige, hvis det er den grammofonplade, man ønsker at spille her i Folketinget i dag. Jeg er ikke medlem af Dansk Folkeparti, det har jeg sådan set ikke været i et pænt stykke tid efterhånden, og det er der selvfølgelig nogle årsager til, som jeg ikke skal trætte Folketingets medlemmer med.

Men jeg vil sige, at vi ikke har gjort det her af taktiske årsager. Vi synes faktisk, det er fremmende, at vi får den her debat i Folketinget, og jeg synes egentlig også, jeg hørte fra forslagsstillerne, at man var ganske tilfreds med den tilgang, som Danmarksdemokraterne har til forslaget. Vi siger bare, at vi ikke er et parti, der copy-paster af en tidligere rent socialdemokratisk regerings spilleudspil, hvis man kan kalde det det. Vi vil gerne være med i nogle forhandlinger, og vi vil gerne have et forlig omkring det her ligesom det, vi tidligere havde om kviklån, og som jo i øvrigt stadig væk eksisterer.

Kl. 16:04

Første næstformand (Leif Lahn Jensen):

Spørgeren.

Kl. 16:05

Pia Kjærsgaard (DF):

Jo, men hr. Hans Kristian Skibby må da godt fortælle, hvad det var for nogle årsager. Det ville da være interessant. Det er der nogle stykker der har undret sig lidt over ovre hos os, men sådan er det. Nu kom hr. Hans Kristian Skibby selv ind på det.

Men det var ikke engang ros, og det har tidligere været ros. Så må man jo bare spørge: Hvad er der sket lige siden? Altså, det er de her taktiske årsager. Er man afhængig af noget her, eller hvad? Det er jo besynderligt, at man ikke bare kan sige ja. Det er da den fair måde at gøre det på, det synes jeg er i orden, når man er folketingspolitiker, i stedet for alt det der mærkelige med, at man skjuler sig, og at man ikke rigtig kan finde ud af det, og at nu skal vi lige skrive en beretning. Hvor er det bare oversmart og ikke særlig pænt.

Kl. 16:05

Første næstformand (Leif Lahn Jensen):

Ordføreren.

Kl. 16:05

Hans Kristian Skibby (DD):

Jeg tager det som et partsindlæg – jeg har egentlig ikke så mange kommentarer til det.

Jeg synes, at fru Pia Kjærsgaard ser spøgelser ved højlys dag; noget, som jeg ikke rigtig selv kan genkende i det. Og jeg vil da anbefale spørgeren at gå ind og kigge på den dialog, der har været her i Folketinget og høre min ordførertale en ekstra gang. Jeg synes faktisk, at jeg sagde det ganske klart, altså at vi vil være med, og at vi vil forhandle. Vi afviste ikke nogen af punkterne, men vi copy-paster ikke andre partiers, tidligere regeringers udspil på spilområdet. Vi vil selv være en del af det, og vi vil selv tage ansvar for det. Og det er altså den rigtige rækkefølge at gøre det i. Sådan er det i hvert fald i Danmarksdemokraterne.

Kl. 16:06

Første næstformand (Leif Lahn Jensen):

Så er det hr. Anders Kronborg.

Kl. 16:06

Anders Kronborg (S):

Jeg vil sådan set gerne som skatteordfører for Socialdemokratiet kvittere ordføreren for Danmarksdemokraterne for, at man er så villig til at byde sig til i forhold til forhandlinger.

Det der med at copy-paste kan man jo diskutere – nogle gange er det klogt at copy-paste noget, som er fornuftigt, hvilket de punkter er. Men jeg hæftede mig også ved, at ordføreren i et svar til Dansk Folkeparti nævnede antallet 11 punkter, som er sådan lidt flyvsk i forhold til de punkter, og jeg går ud fra, når Danmarksdemokraterne gerne vil invitere sig selv til både forlig og debat og forhandlinger osv., at man også kan svare på, hvad der er meget vigtigt for Danmarksdemokraterne. Hvad står I selv på i egen ret?

Det synes jeg at jeg er blevet sådan lidt uklar på i forhold til debatten. Så måske kunne ordføreren løfte sløret bare lidt for det.

Kl. 16:07

Første næstformand (Leif Lahn Jensen):

Ordføreren.

Kl. 16:07

Hans Kristian Skibby (DD):

Jeg kan i hvert fald løfte sløret så meget, at jeg kan sige, at jeg håber, der bliver indkaldt til nogle drøftelser på baggrund af det her politiske pres, og så skal vi nok komme med en lang liste af ting, som vi gerne vil have med i en kommende spilaftale.

Der er ikke nogen af de punkter, som den forrige regering kom med – altså den rene socialdemokratiske regering – som er afskrækkende, og der er ikke nogen af dem, som vi afviser på forhånd. Men vi har måske nogle andre ting, vi kan få ind i aftalen, og det er selvfølgelig der, hvor forhandlingens kunst kan være ganske stor.

Kl. 16:07

Første næstformand (Leif Lahn Jensen):

Spørgeren.

Kl. 16:07

Anders Kronborg (S):

Jo, men nogle gange kan jeg godt finde på at holde en fest eller to med nogle af mine venner, og når vi sådan snakker om, at vi skal holde en fest, snakker vi jo også om, hvad vi kunne tænke os at spise, hvad vi kunne tænke os at drikke, og hvilken musik vi skal høre. Det er jo ikke sådan, at man inviterer sig selv med til en fest, og at det første, man siger, når man kommer ind ad døren, er: Hvad skal vi have at drikke og spise?

Så jeg synes jo, at det et eller andet sted er helt naturligt at kunne være lidt nysgerrig på: Hvad står Danmarksdemokraterne egentlig på i egen ret? Nu får jeg at vide, at man har en lang liste, men kan ordføreren så nævne bare ét af punkterne på den lange liste, I vil komme med?

Kl. 16:08

Første næstformand (Leif Lahn Jensen):

Ordføreren.

Kl. 16:08

Hans Kristian Skibby (DD):

Altså, den liste får hr. Anders Kronborg ikke i dag. Jeg håber, vi får nogle forhandlinger om det, og så vil der komme lige så mange forslag, som der skal til. Og så vil jeg sige til det der med at bestille musik til en fest osv.: Det er jo ikke normalt, at man bestiller musikken eller køber gaven til værten, inden man er inviteret. Sådan er det i hvert fald ikke i Jylland, hvor jeg kommer fra.

Kl. 16:08

Første næstformand (Leif Lahn Jensen):

Dermed er der ikke flere spørgsmål til ordføreren. Vi siger tak til ordføreren. Næste ordfører er hr. Steffen W. Frølund fra Liberal Alliance. Værsgo.

Kl. 16:08

(Ordfører)

Steffen W. Frølund (LA):

Jeg nærer meget stor sympati for beslutningsforslaget her og forslagsstillernes formodede motiver, både i forhold til den del, der går på at drille regeringen med deres egne tidligere beslutninger, men naturligvis også og mestendels motivet om at beskytte ludomaner og mindske tilgangen til ludomani. Vi er åbne over for gennemført og balanceret regulering på det her område, f.eks. på måder, så man også tilgodeser de mennesker, som godt kan finde ud af at spille sundt og modereret, men også beskytter børn og gør noget ved alle de andre problemer, som bliver nævnt her. Så balancer er det rigtige perspektiv for os.

Vi synes dog også, at det rigtige forum for at tage de her ting er i et forhandlingslokale, og vi vil rigtig gerne dukke konstruktivt op til de her forhandlinger og prøve at påvirke tingene i en retning, som vi synes er god, og være lydhør over for andres ønsker. Vi stemmer derfor som udgangspunkt nej til beslutningsforslaget, men dukker meget gerne op og lytter til mange af de gode forslag, der ligger i det.

Kl. 16:09

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Tak. Og den næste ordfører i rækken er hr. Morten Messerschmidt fra Dansk Folkeparti. Velkommen.

Kl. 16:10

(Ordfører)

Morten Messerschmidt (DF):

Tak, formand. Jeg tager det som en forudsigelse af den kommende storhed for Dansk Folkeparti, at jeg er så langt fremme i talerrækken. Og jeg kan så med den optimistiske tilgang til sagen også helhjertet tilslutte mig det forslag, som SF fremsætter.

Det handler nemlig ikke om strategi og drillerier og alt det, der er blevet sagt. Det handler om noget helt andet. Når man har stået i en spillehal og set små børn trække deres forældre i jakkeskøderne eller kjolen for, om de ikke godt må få noget mad, men forældrene siger nej, for jeg vinder nu, så ved man, hvad det her handler om. Der er en grund til, at vi i min familie ikke længere har spillehaller på Dyrehavsbakken, og det er præcis, fordi vi moralsk ikke kan stå inde for det.

Det er en god forretning, det må man sige, det er det. For det at ride på andre folks afhængighed er desværre bare en god forretning. Det gælder for alkoholindustrien, det gælder for cigaret- og tobaksindustrien, og det gælder for spilindustrien. Og i den situation er det bare vores opgave som lovgivere at være det moralske korrektiv, der siger, at der er en grænse for, hvad vi vil finde os i. Og nu handler det ikke om forældre, der ikke kan finde ud af at prioritere deres børn i forhold til at give dem mad, pleje og omsorg osv., for det er jo slet ikke berørt. Det, vi taler om her, er, at børnene ikke må blive som deres forældre. Og der må jeg bare sige, at det er mig fuldstændig ubegribeligt, at man kan finde et argument for at stemme nej til det her forslag.

Det her handler om, at markedet i udgangspunktet selvfølgelig er godt, men hvis markedet bare får lov til at regere sig selv, så bliver det råt og kynisk og på menneskers bekostning, og det er præcis det, vi ser i forhold til de sager med folk, der af årsager, som jeg ikke forstår – jeg er hverken psykiater eller læge, men jeg kan dog konstatere det – ikke kan styre spilafhængigheden. Og derfor er der brug for, ligesom vi har regler på motorvejene for, hvor meget man må køre, fordi der er nogle, der ikke kan finde ud af at styre speederen, at få nogle spilleregler, som er ordentlige, når det kommer til spil.

Det her handler ikke om, at erhvervslivet ikke skal have lov til at drive en ordentlig virksomhed osv. De har masser af muligheder, masser af muligheder, især med internettet og EU og det indre marked osv. Tro mig, det er en guldrandet forretning. Det her handler grundlæggende om, at vi som politikere, som samfund, som stat skal være den voksne, som sætter nogle rammer, som sætter nogle grænser og siger, at der er en grænse for, hvad man som virksomhed må tjene penge på. Og nej, vi vil ikke have, at man markedsfører spil over for børn, ligesom vi ikke vil have, at man markedsfører alkohol og tobak over for børn. Det er lige skadeligt, bare for forskellige dele af organismen, og derfor er det her et godt forslag, og derfor støtter vi det i Dansk Folkeparti.

Så vil jeg overhovedet ikke nævne, at en del af regeringen også støttede det indtil for nylig. For det ville sådan set være at devaluere de stærke argumenter, der ligger i SF's forslag. Det er bare godt i sig selv. Så tak for at fremsætte det.

Kl. 16:13

Første næstformand (Leif Lahn Jensen):

Der er et par bemærkninger. Den første er fra hr. Sigurd Agersnap. Værsgo.

Kl. 16:13

Sigurd Agersnap (SF):

Tak for det, og tak for en aldeles fremragende tale. Jeg synes, ordføreren på fremragende vis viser, hvor alvorligt det her problem er, og hvor store konsekvenser det har for rigtig mange mennesker derude, og hvorfor man også er nødt til at behandler det som et misbrug, som vi gør på alle andre områder, hvor vi går ind med tydelig regulering. Og også tak til Dansk Folkeparti for virkelig at have forberedt sig på debatten og være klar. Derfor vil jeg gerne høre, hvad I har af yderligere forslag. For nu kan vi jo høre, at der bliver åbnet op for diverse forhandlinger. Det her er jo for os i SF et minimum. Har I nogen yderligere tanker i Dansk Folkeparti til, hvad vi kunne tage af initiativer?

Kl. 16:14

Første næstformand (Leif Lahn Jensen):

Ordføreren.

Kl. 16:14

Morten Messerschmidt (DF):

Ja, et konkret initiativ kunne være, at man ændrer på bestyrelsessammensætningen i Danske Spil, sådan at de organisationer, som bekæmper misbrug, får en større repræsentation. Det er en konkret ting, som vi meget gerne, hvis SF åbner for en forhandling om det her, vil bære med ind til bordet.

Kl. 16:14

Første næstformand (Leif Lahn Jensen):

Den næste er hr. Carl Valentin.

Kl. 16:14

Carl Valentin (SF):

Tak for det, og også herfra tak for en rigtig god tale. Jeg synes, det lyder som et spændende forslag, ordføreren præsenterer her over for hr. Sigurd Agersnap. Vi har også haft meget dialog, skal jeg sige, med sådan nogle som f.eks. Center for Ludomani op til den debat her. Og så vil jeg også bare sige tak for at kræve, at man også får et totalforbud mod de her reklamer – noget, som DF har været ude med tidligere. Mig bekendt er Dansk Folkeparti det eneste borgerlige parti, som har sagt det så klart og meldt det ud. Så tak for det.

Jeg glæder mig til samarbejdet fremover og hører jo også fra regeringen, at man gerne vil åbne forligskredsen op og have alle partier med, så jeg tænker, at vi kan samarbejde på tværs af blokkene.

Kl. 16:15

Første næstformand (Leif Lahn Jensen):

Ordføreren.

Kl. 16:15

Morten Messerschmidt (DF):

Det vil vi meget gerne, og generelt tror jeg, at vi har brug for en revision af politikken på alle de områder, hvor vi ser misbrug. Altså, én ting er ludomani, men der er jo eksempelvis, hvis jeg med ordførerens tilladelse må brede det lidt ud, i forhold til den måde, vi behandler alkoholisme over for ludomani, også nogle skævheder. Altså, alkoholisme i Danmark bliver jo behandlet enormt dårligt, hvor man meget ofte bare spiser folk af med en antabuskur, og hvor de burde have en egentlig minnesotabehandling, som man jo tilbyder meget ofte i forhold til ludomani. Så vi kunne i virkeligheden godt tænke os, idet vi generelt løfter reglerne for at bekæmpe ludomani, at vi så også kigger på de andre misbrugsområder og ser, om der er nogen af de ting, vi på det ene område, f.eks. spilafhængighed, kan lade os inspirere af så skulle gøre sig gældende på andre områder. Så tak for at åbne den.

Kl. 16:16

Første næstformand (Leif Lahn Jensen):

Så er det fru Fie Hækkerup.

Kl. 16:16

Fie Hækkerup (S):

Tak. Jeg vil bare høre, om hr. Morten Messerschmidt anerkender værdien i at få samlet partierne og få endnu flere forslag på bordet, så vi sikrer, at vi kommer hele vejen rundt i den her proces og får gjort det klogt og får gjort det grundigt?

Kl. 16:16

Første næstformand (Leif Lahn Jensen):

Ordføreren.

Kl. 16:16

Morten Messerschmidt (DF):

Ja, jo flere forslag, man kan få på bordet, des bedre, bestemt. Jeg vil også gerne kvittere for fru Fie Hækkerups udmærkede tale. Den var noget mere velforberedt end ordførerne fra de andre regeringspartiers.

Kl. 16:16

Første næstformand (Leif Lahn Jensen):

Der er ikke yderligere spørgsmål, så vi siger tak til ordføreren. Den næste ordfører er hr. Rasmus Jarlov fra Det Konservative Folkeparti.

Kl. 16:17

(Ordfører)

Rasmus Jarlov (KF):

Jeg tager det også som et tegn på Dansk Folkepartis kommende storhed, at de er så langt fremme i skoene, og at jeg ikke var det. Men det gik lidt hurtigt.

Jeg vil naturligvis også gerne lige redegøre for vores holdning til beslutningsforslaget, og den er, at vi stemmer imod. Der er elementer i det, som vi er tilhængere af. Bl.a. vil vi gerne arbejde med en indskrænkning af reklamer for spil, for vi har grundlæggende lidt svært ved at se det gavnlige for samfundet i, at der er en masse mennesker, der bruger rigtig mange penge på udenlandske spilfirmaer og kommer ud i ulykkelige situationer. Så det er sådan lidt svært at se det store formål med det som samfund. Så den diskussion vil vi gerne have.

Der er også nogle elementer, som virker lidt som projektmageri i vores øjne – lidt beskæftigelsesterapi til nogle djøf'ere og nogle arbejdsgrupper og sådan lidt – og det er vi måske lidt mere kritiske over for. Endelig vil jeg sige, at vi mangler finansiering af forslaget. Vi kører rimelig stramt hos os, så vi ikke stemmer for ting, der ikke er finansierede. Det punkt kunne måske godt have været lidt bedre i beslutningsforslaget.

Jeg stillede et par spørgsmål før til Socialdemokratiet, og jeg synes jo, det er sjovt, det her med, at man får et beslutningsforslag, som en til en er Socialdemokratiets egen politik, og så stemmer de imod. Men vi kommer altså også til at stemme imod, men det er af nogle lidt andre årsager.

Kl. 16:18

Første næstformand (Leif Lahn Jensen):

Der er nogle spørgere. Først er det hr. Carl Valentin.

Kl. 16:18

Carl Valentin (SF):

Tak. Jeg kan jo lige opklare, at SF har sørget for at fremsætte forslaget, præcis som den gamle regering gjorde, og derfor ville vi jo ikke tilføje en eller anden finansiering, for så kunne man jo sige, at man var imod finansieringen, og at man derfor ikke kunne støtte. Så det er årsagen til, det er, som det ligger.

Men jeg kunne godt tænke mig høre hr. Rasmus Jarlov, for ordføreren er jo meget positiv over for det her med at regulere reklamerne, og det synes jeg virkelig er godt: Er der andre ting, som Konservative kommer til at tage med til bordet i de kommende forhandlinger i forhold til regulering af spilindustrien?

Kl. 16:19

Første næstformand (Leif Lahn Jensen):

Ordføreren.

Kl. 16:19

Rasmus Jarlov (KF):

Jeg tror, der er så mange idéer i spil, at jeg ikke tror, vi kan komme med noget nyt, som andre partier og regeringen ikke selv allerede kunne finde på. Vi forholder os til noget af det, og jeg tror også, at vi kommer til at være lidt tilbageholdende i forhold til visse andre partier med, hvor meget regulering vi generelt ønsker at lægge ned over en umiddelbart fri industri.

Jeg har det selv sådan, at en ting er, hvad man reklamerer for, og hvad man ansporer til, noget andet er at gå ind og lave forbud over for voksne mennesker, med hensyn til hvilke aktiviteter de må foretage sig. Der er jeg nok lidt mere imod. Vi er meget imod det, når politikere opfører sig som forældre over for voksne frie borgere i det danske samfund, og derfor er vi ikke så meget tilhængere af sådan en masse tiltag, som direkte forbyder noget og begrænser voksne mennesker i frie handlinger. Men derfor kunne man godt snakke f.eks. om reklamer. Vi har jo også reklameforbud på andre områder – f.eks. delvis forbud mod politiske reklamer og forbud mod reklamer for rygning og alt mulig andet, ikke?

Kl. 16:20

Første næstformand (Leif Lahn Jensen):

Spørgeren.

Kl. 16:20

Carl Valentin (SF):

Det er jo heller ikke, fordi der er blevet fremlagt en hel masse forslag, som forbyder en masse voksne mennesker forskellige aktiviteter, i hvert fald ikke på det her område. Nogle af de forslag, der har været oppe i debatten, har mere været nogle, som forbyder industrien at gøre nogle forskellige ting, f.eks. at lave store bonusser, som lokker folk til. Altså, det her med, at man kan se, at man får 1.000 kr. at spille for, hvis man registrerer sig nu, ved vi er noget af det, som trækker folk ind og overbeviser dem om at spille. Så er sådan nogle typer regulering måske noget, som Konservative kunne se sig selv i?

Kl. 16:20

Første næstformand (Leif Lahn Jensen):

Ordføreren.

Kl. 16:20

Rasmus Jarlov (KF):

Ja, måske, men vi skal også passe på, det ikke bliver for bureaukratisk. Vi har store udfordringer med, at vi overregulerer alting. De gode løsninger er simple og ubureaukratiske, men samtidig virkningsfulde. Så jeg kan godt være lidt bange for noget af det.

Og når jeg siger det her med at forbyde voksne mennesker at gøre nogle bestemte handlinger, tænker jeg bl.a. på det, vi tidligere har drøftet, om, at man skal igennem en lang procedure, før man får lov til at indgå et væddemål. Det synes jeg grundlæggende er lidt underligt. Borgerne har jo ikke stemt på os, for at vi skal være deres forældre.

Kl. 16:21

Første næstformand (Leif Lahn Jensen):

Så er det fru Fie Hækkerup.

Kl. 16:21

Fie Hækkerup (S):

Tak. Hr. Rasmus Jarlov lægger her vægt på, at man i Konservative er positive over for den her del med regulering af reklamer, og jeg vil egentlig derfor bare høre hr. Rasmus Jarlov, om han vil løfte sløret for, hvilke dele af udspillet her man ikke bryder sig om i Det Konservative Folkeparti.

Kl. 16:21

Første næstformand (Leif Lahn Jensen):

Ordføreren.

Kl. 16:21

Rasmus Jarlov (KF):

Der er dele, vi synes er gode; der er dele, vi synes er dårlige; og så er der dele, vi gerne vil drøfte, hvor vi ligger midt imellem. Der er også nogle ting, jeg ikke nævnte i min ordførertale, og det er jo så de ting, vi kan snakke om. Jeg vil godt lige se udfoldet i flere detaljer, hvordan de tiltag skal virke.

Kl. 16:22

Første næstformand (Leif Lahn Jensen):

Spørgeren.

Kl. 16:22

Fie Hækkerup (S):

Så vil jeg bare høre, om ordføreren kan løfte sløret for, hvilke af de konkrete forslag som I ikke synes er gode.

Kl. 16:22

Første næstformand (Leif Lahn Jensen):

Ordføreren.

Kl. 16:22

Rasmus Jarlov (KF):

Det er især de sidste punkter i beslutningsforslaget, som virker, som om det har lidt for meget karakter af projektmageri, i hvert fald efter min umiddelbare læsning af det; men Socialdemokratiet kender det jo selvfølgelig bedst, eftersom det er jeres politik, som I nu stemmer imod.

Kl. 16:22

Første næstformand (Leif Lahn Jensen):

Så er det hr. Anders Kronborg.

Kl. 16:22

Anders Kronborg (S):

Ordføreren gør meget ud af at sige, at vi ikke skal være forældre i forhold til spil generelt. Jeg synes jo faktisk, at når man sådan anskuer hele spilbranchen og -historien, har det netop vist sig, at det kan betale sig at være forældre, altså at man også er nødt til at tage et ansvar. De helt grelle historier går tilbage til  brunkulslejerne, hvor der jo nærmest var en industri, i forhold til at det var organiseret at spille på sekseren. Og der har vi jo herinde i dette Ting gjort nogle ting ulovlige og taget ansvar, i forhold til at man faktisk kan spille sig fra hus og hjem og spille sin månedsløn op. Jeg synes jo, at hr. Morten Messerschmidts forklaring, før hr. Rasmus Jarlov kom på talerstolen, var rammende, altså i forhold til børn, der river i deres forældre og spørger, om de ikke skal hjem, men får at vide: Nej, vi skal blive og tage chancen.

Så vil hr. Rasmus Jarlov slet ikke anerkende, at vi faktisk også har et ansvar som samfund for måske at være lidt forældre i forhold til at komme i ludomani til livs?

Kl. 16:23

Første næstformand (Leif Lahn Jensen):

Ordføreren.

Kl. 16:23

Rasmus Jarlov (KF):

Jeg synes faktisk, det er en ret vild indstilling, at man vitterlig som medlem af Folketinget kan stå og sige, at man synes, det er okay, vi opfører os, som om vi er forældre over for borgerne. Altså, enhver, der bruger bare 2 minutter på at lytte til en folketingsdebat, vil jo indse, at vi ikke er klogere end borgerne, der sidder udeomkring, og ikke har mere indsigt i de ting, vi forsøger at sidde og regulere i detaljer, end borgerne ude i samfundet har.

Så vi skal bestemt holde os fra at være så arrogante at tro, at vi er klogere end og har rettigheder i forhold til borgerne. De har ikke stemt på os for at få et nyt sæt forældre; de har stemt på os, for at vi skal gøre deres liv nemmere, og så de kan leve på den måde, som de selv ønsker at leve. Og det er vi hverken dygtige nok til eller har nogen autoritet i forhold til at skulle ind at diktere.

Kl. 16:24

Første næstformand (Leif Lahn Jensen):

Spørgeren.

Kl. 16:24

Anders Kronborg (S):

Men hvis det er den indstilling, hr. Rasmus Jarlov udviser fra landets fornemste talerstol, så er det jo lige før, at man får fornemmelsen af, at hr. Rasmus Jarlov bare ønsker fri leg på rouletten. Altså, der er jo regulering i dag, og nu snakker vi om at tage yderligere tiltag for faktisk at bekæmpe et misbrug.

Jeg har bare det simple spørgsmål til sidst: Hvis man har den indstilling, at vi ikke skal være forældre, så må det jo omvendt også betyde, at der bare skal være fri leg på rouletten.

Kl. 16:24

Første næstformand (Leif Lahn Jensen):

Ordføreren.

Kl. 16:24

Rasmus Jarlov (KF):

Jeg føler mig hensat til Absurdistan over vitterlig at skulle stå og have en debat herinde med en folketingskollega om, hvorvidt vi skal være forældre over for borgerne, eller om vi skal udvise den respekt, at vi betragter dem som voksne mennesker og har en tilbageholdenhed, med hensyn til hvilken autoritet vi antager over for den måde, borgerne selv ønsker at leve deres liv på.

Jeg synes, at lidt mere ydmyghed i forhold til egne kompetencer og den autoritet, som man er blevet tildelt som folketingsmedlem, ville være godt; det ville gøre meget godt for vores samfund, hvis vi ikke overvurderede, at vi kan gøre gode ting ved at detailregulere borgerne i alle detaljer.

Kl. 16:25

Første næstformand (Leif Lahn Jensen):

Så siger vi tak til ordføreren. Der er ikke flere bemærkninger, og så er det ordføreren for forslagsstillerne, hr. Carl Valentin fra SF. Velkommen.

Kl. 16:25

(Ordfører for forslagsstillerne)

Carl Valentin (SF):

Tak. Jeg troede, Nye Borgerlige også skulle på. Det var derfor, at jeg ikke stod klar.

Klokken 17:35 i går tikkede der en mail ind i min inbox med overskriften »Invitation til temamøde om spilafhængighed«, og sikke en timing, sikke en tilfældighed dagen inden behandlingen af SF’s forslag her. Og således kunne jeg så stryge hele opsangen i min tale her til regeringen om, at den ikke har indkaldt til forhandlinger om det her endnu. Men uagtet at vi endelig er indkaldt, er det altså pinligt for regeringen så tavs den har været på det spørgsmål her. Der er ikke et ord om det i regeringsgrundlaget, til trods for at Socialdemokratiet lagde masser af politik frem på det før valget. Det synes jeg tyder på, at det ikke har haft en høj prioritet i regeringen. Men det burde det have.

For af de nyeste tal kan man se, at det nu er hver 10. voksne dansker, der i en eller anden grad kæmper med en problematisk spilleadfærd. I 2016 var det cirka hver 20. Det betyder, at de fleste efterhånden kender nogen, der har spilproblemer, og hvis man ikke lige kan komme i tanke om, hvem i ens omgangskreds det mon er, så er det nok ikke, fordi de ikke er der. Det skyldes snarere, at folk skammer sig over det, holder det hemmeligt, hvis de er afhængige af spil. Det ser vi ofte med mennesker, der lider af ludomani.

De mennesker er typisk os mænd, og vi mænd har det jo med at gemme på vores problemer, undgå at bede om hjælp. For det har samfundet fortalt os at vi skal. Vi skal ikke vise følelser eller vise svaghed. Vi skal være stærke og klare os selv. I værste fald betyder det, at menneskers økonomi bliver ødelagt, familier bliver splittet ad, ja, i de allerværste tilfælde begår folk selvmord. Så alvorligt kan ludomani blive, og udviklingen, vi ser i de her år, skriger på handling. Særlig når vi ved, at der er en generation, særlig af unge knægte, som er på vej ind i voksenlivet, og som allerede nu viser tegn på spilafhængighed.

Der er mange ting, vi kan gøre for at komme de her problemer til livs. En af dem er at sætte en stopper for den fuldstændig vanvittige mængde af spilreklamer, vi dagligt udsættes for. Hvis ikke man selv har lagt mærke til, at vi bliver bombarderet med de her reklamer for pengespil, så taler tallene til gengæld deres tydelige sprog. Antallet af spilreklamer på tv er steget med 165 pct. siden 2012, hvor spilmarkedet blev liberaliseret. Det betyder, at der nu dagligt er 1.147 annoncer, tv-reklamer og radiospots for spilbranchens produkter. Det er stukket fuldstændig af.

Højrefløjsdebattører og spilbranchens lobbyister har imidlertid hevet det samme kort frem, hver eneste gang reklamer for pengespil har været debatteret over de seneste år, nemlig at vi ikke ved med sikkerhed, om spilreklamer nu også påvirker os så meget. Jeg er faktisk oprigtig glad for, at det argument ikke har været brugt i debatten i dag, for det argument er for længst blevet tilbagevist, bl.a. i et omfattende metastudie udgivet i det britiske peerreviewede tidsskrift »Public Health«, hvor man bl.a. beskriver, hvordan den eksisterende litteratur konsekvent understøtter eksistensen af en årsagssammenhæng imellem eksponering for reklamer og spilprodukter og mere positive holdninger til spil, større intentioner om at spille og øget spilleaktivitet, både på individ- og på befolkningsniveau. Og ikke nok med det, for reklamerne påvirker særlig børn, unge og folk, der i forvejen har en problematisk spilleadfærd. Man kunne jo også spørge sig selv, om grunden til, at spilindustrien reklamerer så massivt, nok ikke også er, at det faktisk virker.

I forslaget, som vi behandler i dag, begrænses reklamernes omfang, og det vil være godt, særlig i forhold til at begrænse reklamerne ved sportsbegivenheder og over for børn og unge. Men SF er sådan set klar til at gå videre end det. Vi vil sidestille reklamerne med reklamer for tobak.

Kl. 16:30

Første næstformand (Leif Lahn Jensen):

Man må godt lige være lidt stille bagved. Vi prøver at lytte til de ord, der kommer fra talerstolen. Tusind tak. Værsgo at fortsætte.

Kl. 16:30

(Ordfører)

Carl Valentin (SF):

Tak for det, formand. Det, jeg var ved at sige, var, at vi vil sidestille de her spilreklamer med reklamer for tobak. Men er det ikke vidtgående ligefrem at forbyde de her reklamer? Nej, det mener jeg faktisk ikke det er. I min bog vil det altid være vigtigere at beskytte borgerne end at beskytte spilindustrien, og reklamerne vil nok ikke blive savnet. Faktisk svarer 77 pct. af danskerne i en meningsmåling, der er lavet for Jyllands-Posten sidste år, at de helt vil forbyde de her spilreklamer. Så jeg synes egentlig bare, at vi politikere skulle give befolkningen den regulering, som de beder om.

Jeg må da også hellere minde om, hvor meget det rykker internationalt lige nu. I sidste uge besluttede Premier League at forbyde reklamerne på det måske mest attraktive sted, man overhovedet kan få placeret de her reklamer, nemlig på forsiden af spillernes fodboldtrøjer. Belgien har for nylig vedtaget en omfattende lovgivning, der forbyder spilreklamer helt, på alle platforme, alle steder, på stadion, hele molevitten.

SF har en hel række af forslag til det her område, og nogle har sådan joket lidt med i dag, at vi bare har fremlagt Socialdemokratiets politik. Faktisk er jeg ret overbevist om, at Socialdemokratiets oprindelige udspil også tog ret meget udgangspunkt i SF's oprindelige udspil, som vi nemlig allerede lavede i sommeren 2020. Så det er måske derfor, der er nogle af tingene, der minder om hinanden. Men jeg vil gerne fremhæve noget af det, som vi har foreslået.

Ud over det med reklamerne foreslår vi, at der indføres et nyt og strammere loft over spilbonusser, som kan blive tilbudt nye kunder. Det bliver nemlig brugt til at lokke folk til. Vi foreslår konkret, at loftet bliver på 100 kr., så bonusserne ikke har den store betydning.

Vi foreslår også, at der bliver lavet forbud mod at markedsføre spil og de såkaldte vip-programmer til grupper på under 1.000 personer, så eksempelvis direkte og personlige henvendelser på mail, sms og andre kanaler ikke kan lade sig gøre. Og så skal vi have et opgør med de her lootboxes, som også har været debatteret i dag, og gamblingelementer i gaming, der kan være med til at give børn spilproblemer, lang tid før det overhovedet er lovligt for dem at spille på traditionel vis.

Så er der hele behandlingsdelen, som også er enormt vigtig. Her løfter vi allerede nogle ting sammen med regeringen – og tak for det – som vi lige fremlagde her forleden dag. Men behandlingsdelen halter altså stadig væk, og det kan vi ikke være bekendt. SF vil derfor styrke Center for Ludomanis økonomiske udgangspunkt gennem en pulje, der skal gælde for 5 år ad gangen, og som skal reguleres efter, hvor stort behovet er, så alle, der har problemer, kan få hjælp.

Som jeg sagde før, kom flere af de forslag, jeg lige har præsenteret nu, faktisk i et udspil, som vi kom med i juni 2020. En lidt tragikomisk historie i den forbindelse er, at grunden til, at vi lagde det udspil frem, faktisk var, at den daværende socialdemokratiske regering havde indkaldt os til forhandlinger om det her. Men så blev det udskudt, og det blev udskudt, og det blev udskudt, og nu er vi her, og vi er trætte af at vente. Derfor har vi fremsat det her forslag, hvor vi giver Socialdemokratiet muligheden for at stemme for den politik, som de selv har fremlagt.

Til sidst vil jeg gerne sige en lille smule om den debat, der har været i dag. For jeg synes faktisk, den har været opløftende, selv om vi bestemt ikke er enige om det hele. Det har den, fordi jeg oplever, at alle partier, der har været på talerstolen i dag, klart anerkender, at vi har et stort problem her. Jeg oplever heller ikke samme modvilje fra den borgerlige blok mod at regulere de her spilreklamer. Faktisk er der enkelte partier, der virkelig taler aktivt for det. Særlig Dansk Folkeparti er meget aktive i den debat her, og det glæder mig. Jeg synes, det positivt at se, hvordan en masse borgerlige partier faktisk også kan prioritere borgerne og ikke altid bare tænker på industrien og på markedet. Det vil jeg gerne kvittere for.

I samme omgang, hvor jeg nu var i gang med at rose de borgerlige, vil jeg altså også udtrykke min ærgrelse over, at hverken Enhedslisten eller Alternativet møder op til sådan en debat her. Jeg synes som socialist, at det er enormt vigtigt at kæmpe for nogle af de borgere, der har allermest svært i vores samfund, og nogle af dem er altså dem i underklassen, som bliver ramt af spilafhængighed. Så jeg håber, at Enhedslisten og Alternativet, som vi faktisk gerne vil have med ind i spilforligskredsen og nu vil give mulighed for også at komme med, har tænkt sig at kæmpe sammen med os på den her dagsorden. For det er meget, meget vigtigt for os. Jeg kan så til gengæld sige, at Alternativet har meddelt mig, at de støtter forslaget her. Jeg skulle hilse og sige det, så det er i det mindste positivt.

Tak for debatten her. Jeg glæder mig meget til forhandlingerne. Jeg synes, det er enormt vigtigt, og jeg synes, vi skylder de mennesker, der lider af spilafhængighed, at handle seriøst på det her. Tak.

Kl. 16:35

Første næstformand (Leif Lahn Jensen):

Vi siger tak til ordføreren. Der er ingen bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Skatteudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det sidste punkt på dagsordenen er:

12) 1. behandling af beslutningsforslag nr. B 35:

Forslag til folketingsbeslutning om at fjerne muligheden for at dispensere fra dyrevelfærdsloven i naturnationalparkerne.

Af Pia Kjærsgaard (DF) m.fl.

(Fremsættelse 21.02.2023).

Kl. 16:36

Forhandling

Første næstformand (Leif Lahn Jensen):

Ordføreren for forslagsstillerne, fru Pia Kjærsgaard, Dansk Folkeparti, ønsker at begrunde forslaget.

Kl. 16:36

Begrundelse

(Ordfører for forslagsstillerne)

Pia Kjærsgaard (DF):

Tak for det. Der er vedtaget en dyrevelfærdslov, og efter dens ikrafttrædelse fik nogle driftige biologer overbevist ministeren om, at der manglede noget biodiversitet, og at den absolut bedste måde, man kan få det tilbage på, er ved at få en dispensation i dyrevelfærdsloven – den dyrevelfærdslov, som er tilpasset for på bedst mulig måde at passe på de dyr, som vi mennesker har ansvaret for, altså de dyr, som vi mennesker tager ansvar for. Det vil sige: Dyrevelfærdsloven gælder ikke for egernet i baghaven, ræven i skoven eller viben i træerne. Den gælder ikke for de dyr, som er vilde. Men den gælder for de dyr, som vi har ansvar for, og dermed de dyr, som vi sætter bag hegn.

Men af en eller anden grund fik de her driftige biologer ministeren overbevist om, at indhegner man et område og sætter tamdyr derind – for det er det, vi taler om her – og så kalder området for rewilding, så behøver man ikke længere sørge for, at der er mad nok til tamdyrene, at de bliver tilset af en dyrlæge, eller at de bliver medicinsk behandlet. For så kommer der indblanding udefra, og så ødelægger man mulighederne for, at biologerne kan få jord på knæene, når de skal ligge med luppen og se billen kravle rundt eller de små, første spirende tegn på en rosetplante. At der så lige bag dem går udsultede heste humpende rundt med indvoldsorm, bekymrer dem ikke. For i en større sags tjeneste mener de, at det er den pris, vi så må betale.

Så blev der så indført en mulighed for, at ministeren kan dispensere fra dyrevelfærdsloven – en dispensation, som endnu ikke er igangsat. Men allerede har vi nok af eksempler på triste skæbner med dyr, der har måttet leve eller forsøge at overleve under kummerlige forhold, og som enten er døde af komplikationer eller sult eller ganske simpelt taget ud, som det så sterilt hedder.

Det, jeg gerne vil med den her sag i dag – og vi kommer tilbage til selve naturnationalparkerne – er alene dispensationen fra dyrevelfærdsloven. Jeg håber, man tager det seriøst for dyrenes skyld.

Kl. 16:38

Første næstformand (Leif Lahn Jensen):

Tak for det. Så er forhandlingen åbnet, og den første, der får ordet, er ministeren for fødevarer, landbrug og fiskeri. Velkommen.

Kl. 16:39

Forhandling

Ministeren for fødevarer, landbrug og fiskeri (Jacob Jensen):

Tak for ordet. Og tak til forslagsstillerne for at rejse et vigtigt emne, nemlig at sikre, at dyrene i de kommende naturnationalparker bliver forsvarligt behandlet. I beslutningsforslaget pålægges regeringen at fjerne muligheden for at dispensere fra dyrevelfærdsloven i naturnationalparkerne. Forslagsstillerne belyser den bekymring, der er blandt flere organisationer og borgere – en bekymring for, at mindre tilsyn vil lede til uforsvarlig behandling af dyrene i naturnationalparkerne; en bekymring for, at dyrene kunne komme til at lide på grund af manglende føde eller på grund af skader og sygdom.

Lad mig derfor til at starte med slå fast, at det er helt afgørende for mig og dermed også for regeringen, at dyr behandles forsvarligt. Ingen dyr i menneskers varetægt må sulte eller lide anden nød, og det er, uanset om de lever bag hegn i en naturnationalpark eller et naturområde eller holdes på stald. Og jeg er derfor enig med forslagsstillerne i, at dyr, der sættes ud i de kommende naturnationalparker, skal sikres en ordentlig og forsvarlig behandling.

Når det er sagt, afviser regeringen beslutningsforslaget om at fjerne den dispensationsmulighed i dyrevelfærdsloven på det nuværende grundlag, og det skyldes to ting. For det første skyldes det, at der vil blive stillet specifikke krav og betingelser ved individuelle dispensationer, hvis de skal gives, og disse krav kan målrettes den konkrete naturnationalpark og de bestemte dyr, der skal leve i den. Og så følges der op med en evaluering af dispensationsmuligheden. Og for det andet skyldes det, at Fødevarestyrelsen, indtil den evaluering så foreligger, vil føre en sideløbende kontrol med alle dyr, der sættes ud i parkerne. Denne kontrol udføres, med henblik på at dyrevelfærden for de enkelte dyr ikke forringes som følge af en given dispensation, herunder som følge af dyreholders tilsyn på bestandsniveau frem for individniveau.

Regeringen har besluttet, at dispensationsmuligheden i dyrevelfærdsloven skal evalueres, så dyrevelfærden sikres i naturnationalparkerne. Det fremgår af regeringsgrundlaget. Og evalueringen vil, afhængigt af resultatet, kunne føre til en genovervejelse af, om dispensationen fortsat skal være en mulighed derefter. Der er endnu ikke, som det også blev sagt af ordføreren for forslagsstillerne for et øjeblik siden, blevet etableret nogen naturnationalparker, og derfor er der jo så heller ikke givet nogen dispensationer til naturnationalparkerne endnu, som der kan evalueres på.

Regeringen lægger op til, at evalueringen gennemføres, 1 år efter at der er sat dyr ud i de første naturnationalparker med en dispensation. Og som nævnt vil der fra starten være en sideløbende kontrol fra Fødevarestyrelsens side, og hvis der er dyr, der behandles uforsvarligt, skal den ansvarlige dyreholder gribe ind med det samme. Det kan være, at dispensationen skal tilbagekaldes, eller at der skal fastsættes skærpede vilkår. For det er klart, at en given dispensation ikke må have negative konsekvenser for dyrenes velfærd.

Dispensationsmuligheden blev indført ud fra et ønske om, at dyrene i de nye naturnationalparker skal indgå i naturen og leve mere frit og med mindst mulig indblanding fra mennesker. Naturnationalparkerne skal have en tilpas størrelse og karakter til, at dyrene selv kan finde nok føde og vand og beskyttelse mod vind og vejr. Og netop fordi naturnationalparkerne vil dække store områder med vildere natur, kan tilsyn med dyrene ét for ét blive vanskeligt. Det var begrundelsen for dispensationsmuligheden til at føre tilsyn med dyrene på bestandsniveau frem for individniveau.

Men uanset om der er dispensation eller ej, skal tilsynet med dyrene være tilstrækkeligt. Og der kan således ikke dispenseres fra dyrevelfærdslovens § 2 om forsvarlig behandling af dyr, og det betyder, at eventuelle syge dyr eller tilskadekomne dyr skal kunne opdages hurtigt nok til, at de uden unødigt ophold får den nødvendige behandling eller aflives, hvis det vurderes nødvendigt. Det skal også sikres, at der er tilstrækkelig føde i området til dyrene. Ingen dyr må sulte. Og det indebærer, at der enten skal tilføres foder, eller at dyr fjernes fra området, så bestanden netop er tilpasset fødegrundlaget.

Jeg vil også gerne understrege, at dispensationsmuligheden i dyrevelfærdsloven for naturnationalparker netop kun er en mulighed. Det er altså ikke ensbetydende med, at der bare gives dispensationer til højre og venstre. Og som nævnt vil der blive fastsat vilkår og betingelser for en mulig dispensation, og de vilkår og betingelser vurderes på baggrund af den konkrete ansøgning og forvaltningsplan, dyretypeareal m.v.

Kl. 16:44

Sluttelig vil jeg endnu en gang takke initiativtagerne bag beslutningsforslaget her for at sætte fokus på dyrevelfærden i de kommende naturnationalparker. Men som jeg har redegjort for, ser regeringen på nuværende tidspunkt ikke grundlag for at fjerne dispensationsmuligheden, fordi vi mener, at dyrevelfærden under de nævnte betingelser er tilgodeset. Med hver dispensation stilles der krav, der målrettes den konkrete naturnationalpark og de dyr, der skal leve i den. Og så vil Fødevarestyrelsen som nævnt føre en sideløbende kontrol med dyrene på de steder, der har en dispensation. Vi vil holde øje med dyrevelfærden i de kommende naturnationalparker, og så vil vi gennemføre en evaluering af dispensationsmuligheden, når der er gået 1 år, fra de første dyr er sat ud med dispensation.

Selvfølgelig vil vi gribe ind med det samme, hvis der opstår problemer med dyrevelfærden. Dyrevelfærden skal sikres i naturnationalparkerne med eller uden dispensation. Det er afgørende. Tak for ordet.

Kl. 16:45

Første næstformand (Leif Lahn Jensen):

Tak. Der er et par korte bemærkninger. Den første er fra fru Pia Kjærsgaard.

Kl. 16:45

Pia Kjærsgaard (DF):

Sikke dog en gang lirumlarum, for at sige det ligeud. Altså, ministeren står nu og læser op af et papir, har fået fra sin administration ovre i ministeriet. Der må jeg jo så bare minde hr. Jacob Jensen om, at vi har siddet skulder ved skulder, hr. Jacob Jensen og jeg, hr. Erling Bonnesen og jeg, hr. Kristian Pihl Lorentzen og jeg og sikkert også et par stykker andre fra Venstre, i samråd efter samråd i Fødevareudvalget for at få de her ting ændret. Men nu er hr. Jacob Jensen blevet minister. Hold da op, det er godt nok, synes jeg, en stor pris, man må betale, nemlig at få vendt fuldstændig op og ned på sit verdensbillede.

Det var jo også sådan, at vi faktisk aftalte, kan hr. Jacob Jensen nok huske, at vi sammen skulle stille det her forslag om dispensation fra dyrevelfærdsloven. Vi måtte vistnok, som jeg lige husker det, kæmpe lidt om, hvem der egentlig skulle være ordfører, og det blev jo så hr. Jacob Jensen, fordi jeg tænkte: Fint nok, altså, jeg skal nok klare mig, og hr. Jacob Jensen vil så gerne. Så det lod jeg mig selvfølgelig overtale til. Det var helt nemt.

Men hvad er det dog, altså bortset fra at man er blevet minister, der pludselig har ændret ministerens opfattelse?

Kl. 16:46

Første næstformand (Leif Lahn Jensen):

Her vil jeg sige, at her er hr. Jacob Jensen minister, så man siger selvfølgelig minister. Værsgo til ministeren.

Kl. 16:46

Ministeren for fødevarer, landbrug og fiskeri (Jacob Jensen):

Tak for det. Altså, det kommer jo an på, hvordan man tænker politik, og det kan være, at fru Pia Kjærsgaard ser det på en anden måde, end jeg gør. Jeg ser det på den måde, at jeg er gået ind i politik – og det tænker jeg også fru Pia Kjærsgaard er, ja, det er jeg overbevist om at hun er – fordi jeg gerne vil flytte ting i den retning, jeg gerne ser tingene blive flyttet i. For det er fuldstændig rigtigt, og det står jeg totalt ved, at vi var medforslagsstillere på et forslag, der ikke var helt identisk – men næsten – med det forslag, der ligger her.

Er verden så blevet perfekt? Nej, det er den ikke. Er verden på det her punkt blevet bedre end inden valget? Ja, det synes jeg faktisk den er. Og hvorfor synes jeg det? Jo, det synes jeg, fordi netop den bekymring, som også fru Pia Kjærsgaard har rejst – og andre – jo er noget af det, som vi netop i den nye regerings regeringsgrundlag tager højde for ved at kigge på, hvordan vi får evalueret den dispensationsmulighed efter 1 år, men også at vi løbende tager hensyn til, at ingen dyr skal lide nød, heller ikke de dyr, der er bag hegnet inde i en naturnationalpark. Så det er forskellen. Er verden blevet perfekt? Nej. Men den er blevet bedre.

Kl. 16:47

Første næstformand (Leif Lahn Jensen):

Ja tak! Spørgeren.

Kl. 16:47

Pia Kjærsgaard (DF):

Så må jeg bare sige, at dengang ministeren var hr. Jacob Jensen – kan man sige det på den måde? – blev der skrevet et indlæg i Altinget den 10. marts 2022, og der er også kommet mange indlæg senere. Det kommer nok tilbage til. Det var et langt indlæg fra forskellige medlemmer af Venstre om det her med naturnationalparker og dispensation fra dyrevelfærdsloven og kritik fra Dyrenes Beskyttelse, hvor Venstre var helt på linje med eksempelvis Dyrenes Beskyttelse, der som eksperter på området udtrykte stærk kritik af forslaget og syntes, at der skulle være en dispensation. Jeg forstår det bare ikke, men jeg ville så gerne have, at ministeren kom tilbage til at være hr. Jacob Jensen. Det var bedre dengang.

Kl. 16:48

Første næstformand (Leif Lahn Jensen):

Tak. Ministeren.

Kl. 16:48

Ministeren for fødevarer, landbrug og fiskeri (Jacob Jensen):

Jeg synes, at jeg prøver at beskrive det forløb. Vi er gået i regering og har fået et fælles regeringsprogram, som jeg er stolt af, og hvorfor specifikt på det her punkt? Jo, fordi vi netop adresserer den bekymring, som fru Pia Kjærsgaard og jeg i fællesskab, som det også rigtigt siges, i forskellige samråd og artikler m.v. har adresseret – en bekymring, som mange andre også har rejst, om, om man kan lave den her dispensation, uden at det går ud over dyrevelfærden. Og netop fordi vi tager det seriøst, er det jo kommet ind i regeringsprogrammet. Så er der kommet den evaluering, og dermed er der i øvrigt også kommet en anden indrømmelse forhold til, hvad der var tidligere – eller en ting, der er kommet med i vores regeringsprogram – nemlig at vi også tager lokale inddragende hensyn, og det er jo det, der er forskellen fra dengang til i dag.

Kl. 16:49

Første næstformand (Leif Lahn Jensen):

Tak. Så er det hr. Hans Kristian Skibby.

Kl. 16:49

Hans Kristian Skibby (DD):

Tak, hr. formand. Jamen jeg vil sige til ministeren, at jeg godt nok tror, at ministeren må have øvet sig utrolig meget på den tale, der er blevet leveret her i Folketinget i dag, for den er jo også, som fru Pia Kjærsgaard siger, ganske anderledes end de meldinger, vi tidligere har fået fra den selv samme person – en minister kan jo også godt være en person – i forhold til hvordan man skal forholde sig til den danske dyreværnslov. Og i Danmarksdemokraterne er vi jo noget forundret over, at man tilsyneladende i regeringen så lægger op til, at der skal være en gradbøjning af den danske dyreværnslov. Det er det, der sker, når der er noget, der gælder for nogen, og noget andet, der gælder for andre. Det er jo ikke rimeligt, for vi er alle lige for loven. Hvis man har nogen, der ikke behandler dyr, som er i ens varetægt, ordentligt, har vi en dyreværnslovgivning, som skal sikre, at man får bøder og straf og alt muligt andet, der skal til, skærpende omstændigheder og tilsyn, og hvad ved jeg, dyrlægebesøg. Men så lægger regeringen så tilsyneladende op til, at der skal være to forskellige regler: en, når det er regeringen, der sender noget ud; og en anden, når det er private landmænd.

Kl. 16:50

Første næstformand (Leif Lahn Jensen):

Tak. Så er det ministeren.

Kl. 16:50

Ministeren for fødevarer, landbrug og fiskeri (Jacob Jensen):

Jeg skal bare helt stilfærdigt sige, at jeg godt forstår – og det har jeg jo selv været bannerfører for – at der har været og er en bekymring, uanset om man så synes, det er en rigtig bekymring eller ej. Der er et formål med, at man laver naturnationalparkerne, og det er for at fremme noget biodiversitet, som der er brug for, og det er vigtigt. Og så er der også en grund til, at vi så også i vores regeringsprogram har sagt, at for at adressere den bekymring, og det er jo det, der er det nye i forhold til den tidligere valgperiode, går vi netop nu ind og kigger på, hvordan vi evaluerer det. Og så er det ikke sådan, at vi venter 1 år, hvis der er problemer, så griber vi ind med det samme. Det er vigtigt at sige, at der er mange myter omkring, hvad der foregår, manglende føde etc. Der er ikke dyr, der skal mangle føde. Hvis der er et problem med manglende føde, skal de enten tages ud, eller også skal der tilføres føde til de områder.

Kl. 16:51

Første næstformand (Leif Lahn Jensen):

Spørgeren.

Kl. 16:51

Hans Kristian Skibby (DD):

Jeg synes ikke, det er fair, at man bruger undskyldninger omkring øget biodiversitet, i forhold til at der ikke skal være det almindelige naturlige krav om dagligt tilsyn med dyr, der er i ens varetægt, og dyr, som eksempelvis er hegnet ind. Det er tilsyn, som så ikke er der, for det kan ikke være der dagligt, som ministeren selv var inde på tidligere, men det betyder så også, at der vil være en betydelig større risiko for, at det tidspunkt, hvor den misrøgt opdages, skrider rent datomæssigt. Er det noget, som SVM-regeringen virkelig mener er common sense – er det virkelig fornuftigt, at man har den praksis?

Kl. 16:51

Første næstformand (Leif Lahn Jensen):

Tak. Ministeren.

Kl. 16:51

Ministeren for fødevarer, landbrug og fiskeri (Jacob Jensen):

Jeg skal måske bare rette en misforståelse. Der er ikke noget krav om, heller ikke uden for naturnationalparkerne, at der skal være et dagligt tilsyn; der skal være et jævnligt tilsyn. Og anbefalingen er, at det er et par gange om ugen. Hvordan man så i øvrigt tilrettelægger det, er selvfølgelig op til både den, der har ansvaret for dyrene, og efterfølgende også det tilsyn, der så følger med. Jeg har så også sagt, at så længe vi har den situation – og der går 1 år, for der skal ligesom gå 12 måneder, så vi kan få samlet noget data ind – skal Fødevarestyrelsen som tilsynsmyndighed også føre tilsyn med de enkelte dyr, og det skal de, så vi netop ikke kommer til at stå i den situation, at det går galt. Der er ingen der siger, det går galt, men vi skal ikke løbe den risiko, for det er med til at skabe en usikkerhed, som der ikke er nogen der er tjent med.

Kl. 16:52

Første næstformand (Leif Lahn Jensen):

Så er det hr. Kim Edberg Andersen.

Kl. 16:52

Kim Edberg Andersen (NB):

Nu er jeg jo forholdsvis ny, men jeg kan læse i beslutningsforslaget her, at der i dyrevelfærdslovens § 9 faktisk står, at enhver, der holder dyr, skal sørge for, at dyret tilses mindst en gang om dagen. Så det var bare lige i forhold til det, jeg ville spørge, for det kan godt være, at det er teksten her, der er forkert, eller at ministeren måske svarer forkert.

Men er ministeren slet ikke bekymret for, at man godt kan give en dispensationsordning for nogle dyr, man slet ikke har sat ud endnu? Man venter ikke med at give en dispensationsordning til dem, der italesætter, at store naturnationalparker er fantastiske, men at dyrene ikke bliver vilde nok. Så hvorfor laver man en dispensationsordning på forhånd, hvis det ikke er noget, der er nødvendigt? Det er jo der, vores bekymring er. Det, vi er bekymret for, er, at dispensationsordningen bliver brugt, sådan at vi ser endnu flere af de billeder, vi ser fra Djursland. Det er jo vores bekymring. Altså, der er masser af andre områder, hvor staten har været inde over, og hvor der er noget, der er startet med en god hensigt, og lige pludselig kan man få brev hver tredje eller fjerde uge, fordi tingene glider, og det er jo den glidning, vi er bange for.

Kl. 16:53

Første næstformand (Leif Lahn Jensen):

Ministeren.

Kl. 16:53

Ministeren for fødevarer, landbrug og fiskeri (Jacob Jensen):

Men det er jo derfor, jeg prøver at sige noget om, hvordan det her kan blive tilrettelagt. For jeg anerkender bekymringen. Den er ikke forsvundet, hverken ude i den virkelige verden, kan man sige, eller herinde. Det er jo derfor, vi bliver nødt til at se på, hvordan man tilrettelagde det tidligere, og hvordan vi tilrettelægger det nu, og forskellen er bare, at vi nu får evalueret det her, og at tilsynet, som Fødevarestyrelsen skal lave, også foregår løbende, indtil vi har den evaluering, der ligger om et år, altså et år efter de første dyr blev sat ud. Det er sådan set det, der er fremgangsmåden, og hvad der så kommer til at ske derefter, er så op til en politisk afvejning og dermed også, hvad der ligger i den evaluering. Er der noget at komme efter, skal vi selvfølgelig kigge på det. Det er jo derfor, vi har lavet en evaluering og dermed beder om at få en evaluering efter et år.

Kl. 16:54

Første næstformand (Leif Lahn Jensen):

Spørgeren.

Kl. 16:54

Kim Edberg Andersen (NB):

Det er så også fint. Men jeg vil godt høre ministerens definition på jævnligt. Hvad er jævnligt? For ministeren ved selv noget om landbrug, og man kan sige, at hvis du skal kunne fodre dyr, der går på store arealer, skal der være en vis tamhed i dem i forvejen, ellers bliver de i hvert fald tamme, når de bliver fodret i løbet af vinteren; jeg håber da, at vi ikke laver den glidning, at de bare skal skydes i stedet for.

Så jeg vil gerne høre definitionen på jævnligt og høre, hvorfor det er, regeringen mener, at landmænd skal underlægges voldsommere regler eller manglende former for dispensation, og at staten ikke skal.

Kl. 16:55

Første næstformand (Leif Lahn Jensen):

Ministeren.

Kl. 16:55

Ministeren for fødevarer, landbrug og fiskeri (Jacob Jensen):

Altså, i forhold til fritgående dyr på græs og lignende er der et krav om jævnligt tilsyn, hvilket så ifølge Det Veterinære Sundhedsråd bør være mindst to gange ugentligt, og afhængigt af omstændighederne kan det være oftere. Og det er jo lidt noget med, hvis det er om vinteren, vejrlig osv. Det kan tilsige, at man så skal være der oftere. Det var derfor, jeg nævnte det som et eksempel eller som en indikation på, hvad jævnligt så måtte betyde. Det er i hvert fald det, som Det Veterinære Sundhedsråd anbefaler, så det er det, jeg tager udgangspunkt i.

Kl. 16:55

Første næstformand (Leif Lahn Jensen):

Så er det hr. Torsten Gejl.

Kl. 16:55

Torsten Gejl (ALT):

Tak. Jeg hørte desværre ikke hele ministerens tale, men jeg kunne høre på reaktionerne, at den sandsynligvis har været ret god. Men der er en ting, jeg godt kunne tænke mig lige at få ryddet op i, for det her med, om dyrene skal tilses en gang om dagen på individniveau, handler om heste, så vidt jeg forstår – det handler ikke om køer, det handler ikke om får, det handler ikke om alle de andre dyr, det handler om heste. Så vidt jeg forstår, er det, man dispenserer fra – hvilket jeg synes er meget, meget klogt – at de skal tilses en gang om dagen på individniveau. Nu taler ministeren om jævnligt tilsyn, som er et par gange om ugen f.eks. Er det er det, der skal dispenseres fra? Ikke fordi jeg vil kompromittere det, men jeg er bare interesseret i at få ryddet op i det, for det var ikke lige det, jeg havde forstået.

Kl. 16:56

Første næstformand (Leif Lahn Jensen):

Ministeren.

Kl. 16:56

Ministeren for fødevarer, landbrug og fiskeri (Jacob Jensen):

Altså, som jeg husker det, er det heste og kalve, som skal tilses dagligt, mens andre dyr – kvæg eksempelvis – skal tilses jævnligt. Og der vil til dispensationsmuligheden – og jeg understreger, at det jo er en mulighed – selvfølgelig være striber af krav, som man skal leve op til for at få en dispensation. Som jeg sagde i min tale, som hr. Torsten Gejl måske hørte på vej ind i salen, er det jo ikke noget, man bare deler ud til højre og venstre. Der vil selvfølgelig være krav, som også er tilpasset arealerne, dyrenes typer etc. Hvis man kan leve op til det, er det en dispensation fra, at man ikke skal kigge på individniveau, men på bestandsniveau. Det er det, der er forskellen.

Kl. 16:57

Første næstformand (Leif Lahn Jensen):

Spørgeren.

Kl. 16:57

Torsten Gejl (ALT):

Ja, det giver i hvert fald mening for mig. Så bare lige for at opsummere: Det, ministeren siger, er, at man normalt skal tilse heste og kalve på individniveau en gang om dagen, mens man skal tilse de andre dyr jævnligt. Det er sådan, det hænger sammen. Tak.

Kl. 16:57

Første næstformand (Leif Lahn Jensen):

Ministeren.

Kl. 16:57

Ministeren for fødevarer, landbrug og fiskeri (Jacob Jensen):

Ja, det er sådan, jeg også forstår det.

Kl. 16:57

Første næstformand (Leif Lahn Jensen):

Så siger vi tak til ministeren. Der er ikke yderligere bemærkninger, og første ordfører på talerstolen er fru Ida Auken fra Socialdemokratiet. Velkommen.

Kl. 16:57

(Ordfører)

Ida Auken (S):

Vi befinder os i en naturkrise, hvor tusindvis af dyre- og plantearter er i fare for helt at forsvinde fra vores natur. I en naturnationalpark sætter vi naturen og biodiversiteten i fokus med store sammenhængende arealer, hvor naturen i højere grad får lov til at udvikle sig på mere naturlige præmisser. Og for at sikre biodiversiteten kan der udsættes græssende dyr i naturnationalparkerne. Det har der været meget debat om, særlig i forhold til dyrenes velbefindende. Jeg vil derfor gerne begynde med at slå fast, at vi ikke vil gå på kompromis med dyrevelfærden i de kommende naturnationalparker.

Med beslutningsforslaget foreslår stillerne at fjerne muligheden for at dispensere fra dyrevelfærdsloven i naturnationalparkerne. Forslagsstillerne begrunder det med en bekymring for dyrevelfærden. Vi har desværre set sager, hvor dyrevelfærden ikke har været god nok, og det er uacceptabelt. Dyr, der udsættes i en naturnationalpark, skal have god dyrevelfærd. Det kan jeg ikke understrege nok. Som loven for de kommende naturnationalparker er udformet, er der taget en række hensyn for at sikre, at dyrevelfærden er i orden. Lad mig nævne et par eksempler.

Det er afgørende, at der ikke udsættes flere dyr, end et område bæredygtigt kan understøtte året rundt. Der stilles krav om, hvilke dyr der må udsættes, der stilles krav om, at der i forvaltningsplanen for den enkelte naturnationalpark skal fremgå, hvordan dyrenes velfærd opretholdes, hvis det vælges at udsætte dyr i naturnationalparken. Det skal fremgå, hvordan bestanden af dyr reguleres, hvis levevilkårene ændrer sig, ligesom der med dispensationsmuligheden stilles betingelser og vilkår for en dispensation, som er målrettet den konkrete naturnationalpark og de dyr, der sættes ud i den, så dyrevelfærden sikres. Som en del af regeringsgrundlaget har regeringen besluttet, at vi vil evaluere dispensationsmuligheden fra dyrevelfærdsloven, så vi sikrer, at de dyr, der sættes ud i naturnationalparkerne, er godt beskyttet hele vejen rundt. Samtidig er der sikret en løsning, hvor Fødevarestyrelsen sideløbende fører kontrol, så der kan gribes ind med det samme, hvis der viser sig at være dyrevelfærdsmæssige problemer forbundet med dispensationen. Dermed går vi både med livrem og seler og kan være sikre på, at dyrene behandles forsvarligt.

Så for at opsummere vil jeg sige, at i Socialdemokratiet er vi enige med forslagsstillerne i, at dyr skal have god dyrevelfærd. Det gælder både helt generelt og for dyr, der udsættes i naturnationalparkerne, selvfølgelig. Det skal være sunde og raske dyr, som trives, og som hjælper med at skabe en mere mangfoldig natur. Vi mener samtidig, at der er de rette foranstaltninger på plads, og at vi derfor bør afvente evalueringen af dispensationsmuligheden i dyrevelfærdsloven. Det giver os et solidt datagrundlag, før vi på den baggrund tager stilling til, om dispensationsmuligheden i lovgivningen skal genovervejes. Socialdemokratiet støtter derfor ikke beslutningsforslaget. Tak for ordet.

Kl. 17:00

Første næstformand (Leif Lahn Jensen):

Der er et par bemærkninger. Den første er til fru Pia Kjærsgaard.

Kl. 17:00

Pia Kjærsgaard (DF):

Jamen jeg forstår det simpelt hen ikke, altså alt det der med, at der skal være en dispensation, og så skal man lige evaluere. Hvorfor giver man en dispensation? Altså, det må jo være, fordi der skal være lempeligere vilkår end dem, som det har været fremført at eksempelvis landmanden har. Jeg kan ikke se logikken i det. Man laver en dispensationsordning, og så skal der lige evalueres, har man så fået skrevet ind, om et år. Altså, hvorfor lader man ikke bare være? Alle dyr skal da behandles lige, så hvorfor skal der lige være en dispensation i forhold til det her? Det må jo være, fordi man ved, at det kommer til at se mindre godt ud.

Kl. 17:01

Første næstformand (Leif Lahn Jensen):

Ordføreren.

Kl. 17:01

Ida Auken (S):

Jeg tror, man skal prøve at forestille sig, at man var et dyr og selv kunne vælge, om man ville stå bundet inde i en stald, eller om man kunne løbe rundt i en naturnationalpark og blive tilset jævnligt og være sikker på, at der er et solidt fødegrundlag. Og jeg synes egentlig, det svarer på spørgsmålet. Der kan være nogle steder, hvor dyrene måske faktisk får lidt mere fred. Det kan være heste, der er lidt vildere og måske får lidt flere udfoldelsesmuligheder i en naturnationalpark og derfor ikke skal forstyrres hver eneste dag, sådan som de skal, hvis de står i en stald f.eks. Så jeg synes, det giver rigtig, rigtig god mening, at vi giver de dyr en lidt mere naturlig tilværelse, og det er faktisk også, at fødegrundlaget svinger en lille smule. Hvis man spørger Bengt Holst, som jo virkelig ved noget om dyr, så siger han, at det sådan set er helt naturligt, at dyr nogle gange er tykkere og nogle gange er tyndere. Så giver de sig til at vælte et træ eller rode rundt i jorden, og det er det, der gør, at naturen i de her naturnationalparker bliver mere spændende. Det gør, at arterne bliver spredt, det gør, at jorden bliver iltet, så det giver da perfekt mening.



Kl. 17:02

Første næstformand (Leif Lahn Jensen):

Spørgeren.

Kl. 17:02

Pia Kjærsgaard (DF):

Det var jo ikke det, jeg spurgte om. Så begynder man at tale om produktionsdyr, altså, det var slet, slet ikke det, jeg spurgte om. Jeg spurgte: Hvorfor skal der en dispensationsordning til? Og det var ikke Socialdemokratiets fortjeneste. Der tror jeg, at ordføreren trods alt tager fejl. Men hvorfor skal der det?

Kl. 17:02

Første næstformand (Leif Lahn Jensen):

Ordføreren.

Kl. 17:02

Ida Auken (S):

Nu var det jo spørgeren selv, der begyndte at tale om landbrugsdyr og produktionsdyr og landbrugets forhold, så jeg svarede sådan set bare fru Pia Kjærsgaard. Og jeg må bare sige, at det virker, som om man i Dansk Folkeparti egentlig bare er lidt forarget over, at der er nogle regler i landbruget, og at de så ikke gælder fuldstændig et sted, hvor dyrene har meget større udfoldelsesmuligheder, hvor de går ind i en naturlig omgang med naturen, og hvor de kan få lov at løbe frit og være dyr. Er det meget ubehageligt for Dansk Folkeparti, at dyr kan få noget mere frihed? Det undrer mig.

Kl. 17:03

Første næstformand (Leif Lahn Jensen):

Så er det hr. Kim Edberg Andersen.

Kl. 17:03

Kim Edberg Andersen (NB):

Det er bare lige det, at ordføreren siger, at de bliver tilset jævnligt. Men det er jo det, vi kan dispensere fra. Det er jævnligheden. Det blev jo italesat lige før, at jeg havde misforstået det, og det havde jeg, og det var heldigt, at stk. 2 viste og ministeren sagde, at det var et par gange om ugen, der var anbefalingen. Det er jo det, vi kan dispensere fra. Det er det, dispensationen skal dispensere fra; det er det, der står i loven.

Så hvad er jævnligt? Eller vi skal bruge et andet ord: Hvor sjældent skal de tilses? Hvor vilde kan vi lave de her dispensationer? Kan vi lave dem sådan, at de skal kigges til en gang om ugen, en gang om måneden, en gang pr. sæson, efter drægtighed osv.? Altså, der er forhåbentlig nogle tanker bag dispensationen om, hvornår dispensationsmuligheden stopper. Så hvad er tidsrammen for den her dispensationsmulighed? For vi er lige blevet korrekset med, at jævnligt er to gange om ugen.

Kl. 17:04

Første næstformand (Leif Lahn Jensen):

Ordføreren.

Kl. 17:04

Ida Auken (S):

Jeg er sikker på, at hr. Kim Edberg Andersen kan finde på en rigtig tosset ting og tænke, at det nok er nogle sindssyg mennesker, der har med det her at gøre og siger, at det sikkert bare er hvert halve år. Nej, selvfølgelig er det ikke det, for dispensationerne bliver også vurderet. Det bliver jo også vurderet, om dispensationerne dyrevelfærdsmæssigt giver mening. F.eks. lige præcis at heste skal tilses hver dag, er jo en af de ting, man kan dispensere fra. Hvis man overhovedet skal have en dispensation, så sidder der jo en myndighed og kigger på den og giver den, og jeg vil tro, at hvis det så viser sig, at nogen går for vidt i det, de beder om, bliver de fagligt korrekset. Så får man ikke dispensationen. Det er jo ikke sådan et carte blanche, selv om ordføreren får det til at lyde sådan.

Kl. 17:05

Første næstformand (Leif Lahn Jensen):

Spørgeren.

Kl. 17:05

Kim Edberg Andersen (NB):

Nu behøver ordføreren jo egentlig ikke at sige det. For ordføreren har jo fulgt med i et af de projekter, som skal føre frem til naturnationalparkerne, og der så ordføreren sådan helt faktuelt billeder af et gps-halsbånd, der havde gnavet sig langt ind i halsen på en hest. Så der er mennesker, der fører tilsyn og har billernes kampplads for øje – og det køber jeg ind på, biodiversiteten køber jeg ind på. Min problemstilling er hegn, og så hvornår vi har pligt til se til et dyr bag hegn. Men virkeligheden er jo, at der er mennesker, som ikke får sagt til. Den hest var ikke blevet tilset længe, bliver jeg nødt til at sige til ordføreren. Så det findes jo, og det er det, min bekymring går på, ikke så meget ideologien i det.

Kl. 17:05

Første næstformand (Leif Lahn Jensen):

Tak. Ordføreren.

Kl. 17:05

Ida Auken (S):

Men så kan jeg berolige ordføreren med, at det ikke er muligt at dispensere fra dyrevelfærdslovens § 2 om, at dyr skal behandles forsvarligt og beskyttes bedst muligt mod smerte, lidelse, angst, varige men og væsentlig ulempe. Det er simpelt hen den faglige indhegning, man laver, og det vil jo gøre, at man sidder og kigger på det, og så holder vi øje. Der kommer endda kontroller fra Fødevareministeriet og sikrer, at det ikke bliver for vildt, hvis ordføreren er bange for, at biologerne synes, at de skal prøve noget af.

Kl. 17:06

Første næstformand (Leif Lahn Jensen):

Så er det hr. Hans Kristian Skibby.

Kl. 17:06

Hans Kristian Skibby (DD):

Tak. Jeg er helt med på, at der kan være ting, der taler for det ene og det andet. Fru Ida Auken er jo også inde på argumenter, som taler for noget andet end det, jeg i hvert fald kan se mig selv i. Men jeg tænker bare lidt på, at når vi her i Folketinget skal tage stilling til de her typer af sager, er vi jo lægmænd. Vi skal jo kigge på det samlede billede og så vurdere, om det giver mening eller det ikke giver mening. Det er sådan en lægmandsfunktion. Og hvis man kigger på de høringssvar, der kom, og den tilbagemelding, der har været fra de danske dyrlæger, Dyrlægeforeningen f.eks., eller fra Landbrug & Fødevarer eller Dyrenes Beskyttelse, så har de et helt andet billede af det her idylliske Morten Korch-sceneri, som fru Ida Auken var inde på, med en lille hest, der gik og græssede og sådan nogle ting og nussede lidt i jorden, tror jeg der blev sagt. Det er ikke det, vi taler om. Vi taler om dyremisrøgt. Deler Socialdemokraterne ikke den bekymring, der kommer fra fagkundskaben?

Kl. 17:07

Første næstformand (Leif Lahn Jensen):

Ordføreren.

Kl. 17:07

Ida Auken (S):

Som jeg sagde meget klart i min tale, er det helt afgørende for Socialdemokratiet, at dyrene har det godt derude. Jeg siger bare, at nogle gange kan de sociale medier også gå i selvsving, for der kan være billeder af dyr, som er anderledes, end hvordan man er vant til at se et dyr. Det er det, der sker i naturen. Der er perioder, hvor der er rigtig meget næring, og der er nogle, hvor der er lidt mindre, og hvor man skal gå lidt længere.

Men vi skal sørge for, at der er mad hver eneste dag. Det står klart i loven. Der kan ikke dispenseres fra, at der skal være tilstrækkeligt fødegrundlag. Der kommer til at sidde dygtige fagpersoner og vurdere det, når dispensationen skal gives, og der vil blive fulgt op på det løbende, og vi har aftalt i regeringsgrundlaget at evaluere den her dispensationsmulighed. Og det er slet ikke sikkert, den bliver brugt. Det ved vi jo overhovedet ikke om den gør.

Kl. 17:08

Første næstformand (Leif Lahn Jensen):

Spørgeren.

Kl. 17:08

Hans Kristian Skibby (DD):

Tak for svaret, som var et ikkesvar. Jeg spurgte, om ikke Socialdemokraterne nærer tillid til Dyrenes Beskyttelse, til Danmarks Dyrlægeforening og til Landbrug & Fødevarer, frem for at det hele skal være noget, der foregår herinde på Christiansborg. Altså, det er jo folk, der arbejder med det her fagligt, det er veluddannede mennesker, det er folk med embedseksamen og autorisation. Vi andre er bare valgt af borgerne, det er så noget helt andet. Deler Socialdemokraterne virkelig den opfattelse, som andre øjensynligt gør, at man ikke skal lytte til dem, der ved noget om det her?

Kl. 17:08

Første næstformand (Leif Lahn Jensen):

Ordføreren.

Kl. 17:08

Ida Auken (S):

Vi lytter i allerhøjeste grad til dem, der ved noget om det her. Og det med, at man skulle gå ud til en hesteflok hver eneste dag og forstyrre den, er bestemt ikke det, der er dyrevelfærdsmæssigt mest forsvarligt, når dyrene faktisk har noget plads til at bevæge sig på. Jeg vil sige, at hvis man skal snakke om dyrenes beskyttelse her, synes jeg da vi skal snakke om, det, som måske egentlig er det store dyrevelfærdsproblem i Danmark, nemlig at vi lige har fået en dyrevelfærdsrapport, hvor der står, at hver anden kvægbesætning og hver tredje svinebesætning overtræder dyrevelfærdsreglerne. Det er jo millioner af dyr, vi taler om. Så måske skulle vi tale om det i stedet for at tage en diskussion, som får det til at lyde, som om det at lave natur i Danmark er meget farligt for dyr.

Kl. 17:09

Første næstformand (Leif Lahn Jensen):

Tak til ordføreren. Der er ikke yderligere bemærkninger. Tak. Og næste ordfører er hr. Erling Bonnesen fra Venstre. Velkommen.

Kl. 17:09

(Ordfører)

Erling Bonnesen (V):

Tak for det. I Venstre er vi ikke imod naturnationalparkerne. I Venstre er vi imod dårlig dyrevelfærd. Dyrevelfærden i naturnationalparkerne ligger også os i Venstre meget på sinde. Det har vi kæmpet for hele vejen igennem, og det står vi fortsat på mål for, for der skal være god dyrevelfærd alle steder. Det gælder på private arealer, og det gælder på statens arealer. Det er slet ikke til diskussion.

I Venstre mener vi det, vi hele tiden har ment om naturnationalparker og dyrevelfærd. Allerede da vi for 2 år siden behandlede L 229 om naturnationalparkerne her i Folketingssalen, stillede Venstre et ændringsforslag, hvor vi foreslog at fjerne muligheden for at dispensere fra dyrevelfærdsreglerne i naturnationalparkerne. Det blev desværre stemt ned af både røde og blå partier, og da Venstre tog ansvar og gik i regering her for ikke så længe siden, havde vi en række punkter, som var helt afgørende for os at få indflydelse på. Et af de punkter var og er naturnationalparkerne. Derfor har vi så fået skrevet ind i regeringsgrundlaget, at dispensationsmuligheden fra dyrevelfærdsloven skal evalueres, så dyrevelfærden også sikres i naturnationalparkerne.

Som fødevareministeren lige har redegjort for, skal, vi kan kalde det ekstrakontrollen i naturnationalparkerne, foretages fra start til sikring af, at alle dyr har det godt, det vil sige, som om der ikke blev givet dispensation. Det vil være sådan, at der foruden Naturstyrelsens tilsyn også vil være en sideløbende kontrol fra Fødevarestyrelsen. Men naturnationalparkerne er som bekendt jo slet ikke etableret endnu, så derfor kan der så heller ikke evalueres endnu. Derfor vil vi evaluere dispensationsmulighedens påvirkning på dyrevelfærd, når vi har data nok til at evaluere ud fra. Indtil evalueringen kan ske om et års tid efter igangsætning, vil Fødevarestyrelsen som ansvarlig myndighed føre sideløbende kontrol.

Det betyder, at hvis der er dyr, der ikke har det godt, så skal der gribes ind, om det så indebærer ekstra fodring eller at tage dyrene ud af områderne. Derfor kan dyrevelfærden godt tilgodeses, indtil dispensationsmuligheden skal evalueres. Derfor vil jeg sige, at jeg synes, det er godt, at Venstre er med i regeringen. Ellers ville det jo ikke være muligt at holde fokus på denne sag, som vi gør det nu, så jeg er glad for, at vi her i dag i Folketingssalen kan holde fokus på, at dyrevelfærden i de kommende naturnationalparker skal være i orden. Nu bliver det så med Venstre i regering muligt at få fulgt op og evalueret og taget stilling til, hvordan det går, og dermed også sikre dyrevelfærden. Jeg tænker, at der bør være bredt flertal i Folketinget for at følge op og evaluere på, hvordan det rent faktisk kommer til at gå med dyrevelfærden.

Også vedrørende den lokale indflydelse på de kommende naturnationalparker er det godt, at Venstre er gået med i regering. Fra regeringens side sikres det, at lokale kommunalbestyrelser og byråd vil blive involveret i parkernes gennemførsel og fremtidige drift. De lokale bestyrelser vil blive dannet med inspiration fra organiseringen af de fem nationalparker fra tidligere. For det er helt afgørende, at vi får de lokale synspunkter med.

Det store spørgsmål er også hegningen i de kommende naturnationalparker, og hvordan det skal gøres, og helt naturligt også at få set på, hvordan man får mest mulig natur og biodiversitet. Så det kan vi jo komme tilbage til. Også her er det godt, at Venstre er kommet i regering, så vi kan få det spørgsmål sat på dagsordenen og drøftet i forbindelse med etablering af de nye naturnationalparker. I Venstre er vi glade for, at vi i situationen har taget ansvar og derfor kan lykkes med at se på rammerne for, hvordan vi etablerer naturnationalparker, og for, at vi så har landet det her kompromis.

Lad mig derfor slå fast en gang for alle, at i Venstre er vi helt enige med forslagsstillerne i, at dyrevelfærden i de kommende naturnationalparker skal være helt i orden. Vi vil ikke gamble med dyrevelfærden, og vi går derfor med livrem og seler, kan man sige, hvilket sker ved Fødevarestyrelsens tilsyn, indtil der kan foretages den omtalte evaluering. På baggrund af disse tiltag er vi i Venstre trygge ved, at dyrevelfærden i de kommende naturnationalparker bliver holdt øje med, og at der bliver fulgt op, hvis det er nødvendigt. Så derfor kommer vi så heller ikke til at støtte beslutningsforslaget.

Kl. 17:14

Første næstformand (Leif Lahn Jensen):

Tak. Der er nogle korte bemærkninger. Den første er fra fru Pia Kjærsgaard.

Kl. 17:14

Pia Kjærsgaard (DF):

Det kunne jeg jo nok regne ud, når ministeren havde været på. Men jeg vil bare lige citere her: Vi vil ikke gå på kompromis med god dyrevelfærd og ser med stor alvor på, at en lang række dyrevelfærdsorganisationer udtrykker bekymring over dispensationsmuligheden, og vi er meget bekymrede over igen at skulle se flere henvendelser som dem, vi har set fra Molslaboratoriet. Det er sagt af hr. Erling Bonnesen i valgkampen. Og så har Venstre været så fantastiske, at man har fået lavet en evaluering. Jamen altså, er det så sådan, at alt det, vi har kæmpet for sammen side om side, er glemt og gemt, fordi man har fået en evaluering om 1 år?

Altså, jeg må sige: Mor er ikke vred, mor er skuffet.

Kl. 17:15

Første næstformand (Leif Lahn Jensen):

Ordføreren.

Kl. 17:15

Erling Bonnesen (V):

Jamen det synes jeg ikke mor skal være, for jeg har også markeret i min ordførertale, at i Venstre står vi fuldstændig ved det, som vi har stået for hele tiden. Så kunne vi sige, at hvis ikke vi var kommet med i regering, ville vi overhovedet ikke kunne komme videre i den her sag. Så kunne vi jo have markeret det samme. Men som jeg også sagde i ordførertalen – og det er jo et faktum – så blev fjernelsen af den dispensationsmulighed, som vi stemmer om her, desværre stemt ned af både røde og blå partier på det tidspunkt.

Det, der kommer til at ske nu, er, at vi får lavet en dobbeltkontrol, dvs. en ekstrakontrol, fra Fødevarestyrelsens side, som om der ikke er givet dispensation. Og når vi så ser erfaringerne fra det, får vi den på bordet igen. Det var jo ikke sket, hvis Venstre ikke var kommet med i regering. Så jeg synes, man skal prøve at hæfte sig ved, at vi nu kan få fastholdt et fokus på sagen. Og vi er jo fuldstændig enige om alle sammen, at dyrevelfærden selvfølgelig skal være i orden, og så får vi mulighed for at tage stilling til den.

Kl. 17:16

Første næstformand (Leif Lahn Jensen):

Spørgeren.

Kl. 17:16

Pia Kjærsgaard (DF):

Jamen hvad skal der ske med dispensationsmuligheden efter en evaluering? Altså, det synes jeg svæver lidt i luften. Jeg synes, at det meget er at hænge det op på en knage, og så kan man komme lidt videre, i forhold til hvad man viklet sig ind i med de synspunkter, man har haft før. Men har man noget bud på, hvad en evaluering skal gøre – hvad der så skal ske?

Kl. 17:16

Første næstformand (Leif Lahn Jensen):

Ordføreren.

Kl. 17:16

Erling Bonnesen (V):

Nu er der jo kun 30 sekunders taletid her, men jeg kan sige kort og godt, at ved at vi så får den her proces nu, kan vi få fastholdt det. Der er jo ikke etableret nogen naturnationalparker endnu. Det bliver der, og så kan vi så samle erfaringerne op på det. Men der skal jo føres kontrol via Fødevarestyrelsen, som om der ikke er givet dispensation. Og der kan ikke gives dispensation overhovedet i forhold til de generelle regler – det er jo kun i forhold til det omkring tilsyn m.v., som det er fremgået tidligere. Og når vi så har dataene på bordet, kan vi tage evalueringen, og så kan vi tage stilling.

Men vi er fuldstændig enige om, at dyrevelfærden skal være i orden og fastholdes.

Kl. 17:17

Første næstformand (Leif Lahn Jensen):

Hr. Kim Edberg Andersen.

Kl. 17:17

Kim Edberg Andersen (NB):

Tak for det. Jeg vil gerne have hr. Erling Bonnesen til at fortælle mig om det med jævnligt. Altså, hvis man dispenserer fra noget, der er jævnligt, hvor tit er det så? Det er den ene ting. For jeg har jo som fru Pia Kjærsgaard kæmpet mod det her, og der var hr. Erling Bonnesen en af dem, som sagde nærmest ordret det samme som mig, altså om, at det, der skete på Djursland, var noget svineri, og det var jo på grund af manglende tilsyn.

Men når nu hr. Erling Bonnesen har fået en plads i et parti, der gik i regering og søgte indflydelse, så vil jeg godt høre: Har den indflydelse betydet, at hr. Erling Bonnesen simpelt hen er blevet så vakt af glæden over at være i regering, at han mener, at tilsynet skal være ligeligt fordelt, også for produktionsdyr? For hvis man ikke skal tilsyn jævnligt på 4.000 ha, så kunne en landmand med 50 ha vel også nøjes med at have tilsyn mindre end jævnligt.

Kl. 17:18

Første næstformand (Leif Lahn Jensen):

Ordføreren.

Kl. 17:18

Erling Bonnesen (V):

Nu skal man lige være opmærksom på, at der overhovedet ikke er etableret nogen naturnationalparker endnu. De eksempler, som vi har set, de tossede eksempler, som vi jo alle sammen eller i hvert fald rigtig mange kommenterede vidt og bredt – det mener vi fuldstændig stadig væk, det tror jeg vi alle sammen er fuldstændig enige om – har ikke noget med naturnationalparkerne at gøre. Det forholdt vi os jo alle sammen fuldstændig hårdt og kontant til, og det tror jeg stadig væk vi mener.

For så vidt angår det med jævnligt osv., kan jeg henvise til det, ministeren har svaret, for vi har jo kun kort tid her.

Kl. 17:18

Første næstformand (Leif Lahn Jensen):

Spørgeren.

Kl. 17:18

Kim Edberg Andersen (NB):

Ministeren svarede faktisk ikke. Han fortalte, hvad jævnligt betyder, og det, man kan dispensere fra, er det med jævnligt. Så jeg vil gerne høre ordføreren: Hvad skal dispensationsgrænsen være? Er det 14 dage, 3 uger, 1 måned, 1 år? Hvor tit? Hvor vildt skal der dispenseres? For de her ting er jo sket på grund af manglende tilsyn. Det er selvfølgelig ikke sket i en naturnationalpark; det halmstrå kan man jo godt gribe, men jeg er sikker på, at ordføreren vidste, hvad jeg mente.

Så når der nu bliver lavet de her, vil jeg bare gerne vide: Hvad skal dispensationsgrænsen være? Er det 1 uge, 3 uger? Det må være nemt, for den her tanke skal man jo have haft, inden man laver reglen.

Kl. 17:19

Første næstformand (Leif Lahn Jensen):

Ordføreren.

Kl. 17:19

Erling Bonnesen (V):

Men ministeren svarede rent faktisk på det, så jeg vil da anbefale spørgeren lige at spole tilbage og trække det frem, for det kan man gøre; der svarede ministeren rent faktisk på det omkring jævnligt. Og så er det meget vigtigt at markere, at der kan ikke – som i ikke – dispenseres fra de generelle dyrevelfærdsregler. Det er vigtigt at få det slået fuldstændig fast. Det, der måske eventuelt kan komme på tale, er en dispensation i forhold til det med tilsynet osv., og der skal ministeren jo i givet fald ind at lægge rammerne og grundlaget for det.

Kl. 17:20

Første næstformand (Leif Lahn Jensen):

Så er det fru Mette Abildgaard.

Kl. 17:20

Mette Abildgaard (KF):

Tak for det. Jeg har været væk fra miljøområdet som ordfører et par år, men jeg har dog ikke kunnet undgå at bemærke, at Venstres modstand mod naturnationalparkerne har fyldt meget i forhold til det her med udsætning af dyr. Jeg bed alligevel mærke i, at Venstre jo i høj grad nu her tager æren for, at man har fået ind i regeringsgrundlaget, at der nu skal ske en evaluering af de her naturnationalparker. Og da jeg har været væk fra området, har jeg forsøgt lige at læse lidt op på tingene, og som jeg læser det, var der jo aftalt en evaluering. Det var jo ikke sådan, at man bare havde tænkt sig at sætte naturnationalparker i gang og sætte dyr ud og så aldrig nogen sinde evaluere det. Det var sådan set besluttet i forvejen. Så jeg skal bare lige helt forstå, hvad det er, Venstre har fået i forhold til det.

Kl. 17:20

Første næstformand (Leif Lahn Jensen):

Ordføreren.

Kl. 17:20

Erling Bonnesen (V):

Som jeg markerede i den allerførste linje i min ordførertale, tror jeg det var, er Venstre ikke imod naturnationalparkerne. Det var vi heller ikke før. Vi er imod dårlig dyrevelfærd. Og det, vi har fået ind omkring en evaluering, er jo præcis det, som vi taler om nu. Det er jo meget normalt, som spørgeren også er inde på, at man evaluerer alt muligt i forhold til al mulig lovgivning. Og den evaluering, vi taler om nu her, er i forhold til den dispensationsmulighed, som der jo ligger i loven om naturnationalparkerne. Vi foreslog at få den fjernet. Det var spørgerens parti med til at få stemt ned. Der har vi så fået ind, at det tager vi så den her evaluering på specifikt, når vi kommer 1 år frem, og så ser vi, hvad erfaringerne er på det. Og jeg glæder mig da over, at alle siger, at dyrevelfærden skal være i orden – der er jo ikke nogen, der mener det modsatte.

Kl. 17:21

Første næstformand (Leif Lahn Jensen):

Spørgeren.

Kl. 17:21

Mette Abildgaard (KF):

Men vi havde jo aftalt på forhånd, at der skulle en evaluering til. Det var noget af det, vi Konservative bl.a. lagde vægt på i forhandlingerne, ligesom vi lagde vægt på, at man af forsigtighedshensyn satte færre dyr ud til at starte med, end hvad man egentlig vurderede at arealet kunne klare – at man kommer til at gøre det fremadrettet.

Så det er jo nogle ting, som vi bl.a. fra konservativ side har bragt ind i forhandlingerne undervejs. Så det der med, at man lige pludselig slår det op, som om det er sådan en kæmpe indrømmelse, som Venstre har fået i regeringsgrundlaget, er simpelt hen faktuelt forkert.

Kl. 17:22

Første næstformand (Leif Lahn Jensen):

Ordføreren.

Kl. 17:22

Erling Bonnesen (V):

Det mener jeg nu ikke det er, for man kan jo sige helt specifikt, at vi har fået det på plads nu, som vi har markeret i regeringsgrundlaget. Og så er det da meget naturligt, at man set ud fra et konservativt synspunkt vil evaluere al mulig lovgivning hen ad vejen. Det kan jeg da sagtens forstå – det synspunkt har vel alle.

Kl. 17:22

Første næstformand (Leif Lahn Jensen):

Så er det hr. Hans Kristian Skibby.

Kl. 17:22

Hans Kristian Skibby (DD):

Tak. Nu er det ikke, fordi jeg skal stille diagnoser, men der er sådan lidt støvsugersælgersyndrom over det, som ordføreren er ude i. Altså, før valget solgte man i Venstre én model. Nu er man så blevet ansat i en anden støvsugervirksomhed, og nu sælger man så en anden model. Man kan jo ikke bruge den samme tale – jo, hvis man påstår, at begge dele er den bedste på markedet, kan man selvfølgelig, men det ændrer jo ikke på det.

Jeg noterede mig, at ordføreren sagde, at Venstre går med livrem og seler. Jamen hvis man virkelig går med livrem og seler, hvorfor vælger man så at støtte en dispensationsmulighed med § 20 a, når man ikke endnu ved, om det overhovedet bliver nødvendigt med en dispensation? Hvorfor ikke vente og så lave en evaluering og alt det, som åbenbart har været på plads helt før regeringsdannelsen, og hvis det så viser sig, at der virkelig var nogen argumenter for det, kunne man indføre den efterfølgende? Hvorfor gør man det, når man nu påstår, at det er med livrem og seler?

Kl. 17:23

Første næstformand (Leif Lahn Jensen):

Ordføreren.

Kl. 17:23

Erling Bonnesen (V):

Det er da meget nemt at svare på, for vi har lavet et kompromis, i forbindelse med at vi skrev regeringsgrundlaget. Jeg har markeret klart og tydeligt, at i Venstre står vi fuldstændig og mener det samme, som vi har ment hele tiden om den her sag. Vi fik desværre stemt vores ændringsforslag ned, dengang vi behandlede L 229. Så har man haft det oppe at drøfte, og det er jo ikke særlig fremmed, heller ikke for spørgeren selv, at når man deltager i forskellige forhandlinger, er det noget med at give og tage osv., og når man ikke har 90 mandater, må man jo så få det bedste ud af situationen. Så man kan sige, at var vi ikke gået i regering, havde vi ikke deltaget i de forhandlinger og ikke fået det regeringsgrundlag ud af det, kunne vi jo have stemt om det her forslag inden ret lang tid, og så var vi aldrig kommet til at snakke mere om det her. Nu har vi i Venstre fået sikret, at vi får holdt fokus på det. Det må spørgeren da være glad for.

Kl. 17:24

Første næstformand (Leif Lahn Jensen):

Spørgeren.

Kl. 17:24

Hans Kristian Skibby (DD):

Nu bruger ordføreren ordet kompromis. Jeg kender alt til kompromiser. Hjemme hos min kone og jeg var det sådan, at børnene og jeg ville have en hund og min kone ville have en kat, og så var kompromiset, at vi fik en kat. Er det et kompromis? Der var en, der fik sin vilje, og der var fire, der sad og var lidt kede af det. Det er jo det, Venstre er ude i her. Der er jo ikke noget nyt i, at det kompromis er kommet ind. Det skyldes jo ikke den regeringsdeltagelse, som hr. Erling Bonnesen skitserer her. Jeg synes måske, at ordføreren skulle gå ind at kigge lidt på, hvordan det går med de høringssvar, der er kommet til det her fra branchen, i stedet for.

Kl. 17:25

Første næstformand (Leif Lahn Jensen):

Ordføreren.

Kl. 17:25

Erling Bonnesen (V):

Nu skal jeg overhovedet ikke blande mig i, hvordan spørgeren klarer sine katteproblemer derhjemme. Det tror jeg ordføreren klarer bedst på hjemmefronten. Det, jeg forholder mig til, er præcis det her beslutningsforslag. Jeg forholder mig præcis til den indflydelse, vi har fået, i forbindelse med at vi har forhandlet regeringsgrundlaget, og jeg forholder mig præcis til, at det er godt, at Venstre er kommet med i regeringen, for så får vi sikret, at vi stadig væk holder fokus på det her. Og jeg glæder mig da over, at der er et bredt flertal til, at vi skal holde øje med, at dyrevelfærden skal være i orden, også i naturnationalparkerne, og så tager vi jo en snak om den sag, når det så skal evalueres, og det synes jeg da er fint.

Kl. 17:25

Første næstformand (Leif Lahn Jensen):

Tak. Så er det fru Karina Adsbøl.

Kl. 17:25

Karina Adsbøl (DD):

Tak for det. Det er jo sådan, at hvis der er meget skidt, er det i hvert fald vigtigt med nogle store støvsugerposer.

Jeg vil godt citere ordføreren fra Maskinbladet:

Manglende forståelse for lokale forhold og restriktioner for borgernes brug af naturen får Venstre til at kræve, at regeringen trykker på stopknappen til udrulning af naturnationalparker i Danmark. Regeringens naturnationalparker er en katastrofe. Det er stærkt kritisabelt, at regeringen ikke lever op til de generelle regler for dyrevelfærd, og at regeringen selv vil søge dispensation væk fra lovgivningen, lyder det fra Erling Bonnesen.

Hvad skete der med Venstre? Altså, ordføreren har selv på den måde været ude i forhold det her område adskillige gange. Og så hørte jeg ordføreren på talerstolen sige, at hvis der er noget, så bliver dyrene fjernet. Jamen hvad tror ordføreren, der sker med dyrene? Tror ordføreren, at de kommer hen til et sted, hvor der er masser af halm og god pleje? Altså, der er jo mange af de her dyr, der risikerer at blive aflivet.

Kl. 17:26

Første næstformand (Leif Lahn Jensen):

Ordføreren.

Kl. 17:26

Erling Bonnesen (V):

Jamen jeg står fuldstændig ved hvert ord, jeg har skrevet på Facebook, og jeg kan helt genkende det, som spørgeren lige har læst op – nu kan jeg ikke lige huske, hvad det var for et blad. Men jeg står fuldstændig ved det. For det, som vi også markerede, var det, vi var ved at planlægge – at det var vi ikke tilfredse med, og det markerede vi. Og så har vi jo så fået foretaget de her tilpasninger og ændringer – det kompromis, som jeg har redegjort for nu. Og det er jo sådan set bedre, at vi får det på plads og så kan evaluere det og få fulgt op på det. Men det, der er værd at markere, er jo – som jeg har svaret tidligere, og det kan jeg gøre en gang til – at der ikke, som i ikke, kan dispenseres fra de generelle dyrevelfærdsregler nu. Det er vigtigt at holde fast i.

Det, der så også er fokus på, er, at man kan se på en eventuel dispensation i forhold til det omkring tilsyn m.v. Men dyrevelfærden skal bare være i orden, for ellers skal der jo gribes ind. Det er sådan set det nye. Og derfor er det jo godt, at vi er kommet med i regeringen og kan sikre det.

Kl. 17:27

Første næstformand (Leif Lahn Jensen):

Spørgeren.

Kl. 17:27

Karina Adsbøl (DD):

Altså, det er jo bare et faktum, at Venstre fuldstændig har ændret holdning og mening til det, man tidligere har sagt i forhold til at dispensere – og det kan man jo – altså hvis der ikke kommer nogen og holder øje med, at dyrevelfærdsloven bliver overholdt, og man kan dispensere fra reglerne. Og jeg vil bare sige, at ordføreren jo selv har været ude at sige tingene netop i forhold til regler for dyrevelfærd. Altså, ordføreren har selv tordnet imod det her. Jeg tror faktisk, det må være ret svært for ordføreren i dag at stå på talerstolen i forhold til det her.

Men hvad skete der med Venstre?

Kl. 17:28

Første næstformand (Leif Lahn Jensen):

Ordføreren.

Kl. 17:28

Erling Bonnesen (V):

Nej, jeg er glad for at stå her i dag. Og det er forkert, som spørgeren siger, at der ikke kommer nogen og holder øje med det. Jo, det gør der, for der bliver faktisk lavet den her dobbeltkontrol. Først er der jo den første styrelse, og så kommer Fødevarestyrelsen og skal lave dobbeltkontrollen, og de skal netop tjekke det, som om der ikke er givet en dispensation, og så får man muligheden for at følge op på det og evaluere. Og for at man kan evaluere, skal der være noget at evaluere på, og derfor er det sådan set såre fornuftigt, at vi siger, at så tager vi en periode efter det, og den periode er på 1 år.

Men det er værd at holde fuldstændig fast i, at den generelle dyrevelfærdslovgivning kan der ikke dispenseres fra. Det er godt, og derfor er jeg sådan set glad for at stå her.

Kl. 17:28

Første næstformand (Leif Lahn Jensen):

Så siger vi tak til ordføreren. Og den næste ordfører på talerstolen er fru Karin Liltorp fra Moderaterne. Velkommen.

Kl. 17:29

(Ordfører)

Karin Liltorp (M):

Tak for ordet. Det er Moderaternes ønske, at vi finder den helt rigtige balance mellem på den ene side at sikre mere vild natur og biodiversitet i Danmark og på den anden side at sikre, at de dyr, der sættes ud i naturnationalparkerne, ikke behandles uforsvarligt.

Jeg tror, at vi alle sammen grundlæggende er enige i, at vi skal værne om dyrs sundhed og trivsel, også når de lever bag hegn i de naturnationalparker, vi kommer til at etablere. Derfor er det også beskrevet i regeringsgrundlaget, at ministerens dispensationsmulighed fra dyrevelfærdsloven skal evalueres, så vi på bedst mulig vis kan sikre dyrevelfærden i naturnationalparkerne.

I forbindelse med evalueringen af dispensationsordningen bliver det vurderet, om muligheden skal modificeres eller helt tilbagekaldes, hvis det viser sig, at dyrene ikke behandles forsvarligt. Vi vil derfor evaluere dispensationsmuligheden fra dyrevelfærdsloven, et år efter at dyrene er sat ud i parkerne, så vi har de relevante data at foretage en evaluering på baggrund af.

Naturnationalparkerne er endnu ikke etableret, og vi er optaget af, at der ikke træffes forhastede beslutninger, inden vi har haft lejlighed til at se, hvordan dyrene rent faktisk trives i parkerne. Når parkerne er blevet etableret rundtomkring i det ganske land, vil Fødevarestyrelsen løbende føre tilsyn med dyrene, hvilket vil være medvirkende til at sikre, at dyrevelfærden ikke forringes som følge af en given dispensation.

Vi mener på den baggrund, at der med den nuværende ordning er taget højde for dyrenes sundhed, trivsel og velvære. Det er derfor ikke Moderaternes og regeringens opfattelse, at der for nuværende er grundlag for at fjerne dispensationsmuligheden. På den baggrund kan Moderaterne ikke støtte forslaget.

Kl. 17:31

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og den næste ordfører er fru Marianne Bigum fra SF. Velkommen.

Kl. 17:31

(Ordfører)

Marianne Bigum (SF):

Tak. I SF mener vi det, vi hele tiden har ment. Med naturnationalparkerne har vi taget et stort skridt fremad for naturbeskyttelsen i Danmark, og det er vi rigtig stolte af. Med etableringen af områder med naturlige dynamikker, hvor de naturlige dynamikker styrer udviklingen, skaber vi langt mere spændende natur, og samtidig sikrer vi levemulighederne for arter, der ellers ville forsvinde fra vores landskaber.

Nogle steder kan store græssende dyr som en naturlig del af det danske landskab bidrage til at skabe den diversitet, vi gerne vil have, og dyrene er en del af svaret på, hvordan vi får en rigere natur i Danmark. Vi har et ansvar, når vi holder dyr bag hegn. Derfor skal der naturligvis føres tilsyn med dyrene i naturnationalparkerne, men det giver ikke mening at kræve den samme form for tilsyn med fritgående dyr i kæmpestore naturområder, som vi kræver i forhold til opstaldede dyr, der dag for dag er hundrede procent afhængige af mennesker.

Da naturnationalparkerne og dyrene i dem er forskellige, giver det heller ikke mening at stille de samme krav alle steder. Derfor vurderer fagfolk med en veterinærfaglig baggrund, hvilke tilsynskrav der bør stilles til hver eneste naturnationalpark. Jeg har personligt tillid til, at de fagfolk, vi beder udarbejde de her tilsynsplaner, gør det på en måde, der sikrer dyrevelfærden. Hvorfor skulle de ikke gøre det? Vi kan derfor ikke støtte forslaget.

Kl. 17:32

Første næstformand (Leif Lahn Jensen):

Vi siger tak til ordføreren. Der er ikke nogen korte bemærkninger. Næste ordfører på talerstolen er hr. Hans Kristian Skibby fra Danmarksdemokraterne. Velkommen.

Kl. 17:32

(Ordfører)

Hans Kristian Skibby (DD):

Tak. På vegne af Danmarksdemokraterne vil jeg gerne takke Dansk Folkeparti for det her beslutningsforslag, der er til behandling her i Folketinget. Det er en vigtig sag, og den fyldte jo også rigtig meget i den valgkamp, som vi for ikke så forfærdelig længe siden har været igennem. Derfor er det jo godt, at man nu har mulighed for at få debatteret det her i Folketinget.

Det er selvfølgelig på lidt  en besynderlig baggrund. For hvis man kigger på, hvordan samarbejdet tidligere har været her i Folketinget, har det jo været sådan, at partiet Venstre var en af de der alliancepartnere, man havde, når det kom til, at der netop ikke skulle være den her undtagelse i dyreværnslovgivningen set i forhold til de dyr, som eksempelvis var i de her naturnationalparkers varetægt.

I Danmarksdemokraterne mener vi naturligvis, at der skal være en dyrevelfærdslov, og den skal være lige for alle, som er underlagt dyrevelfærdslovgivningen. Den kan ikke gradbøjes efter vores klare overbevisning, men det er ikke desto mindre det, som regeringen lægger op til. Det er en gradbøjning, og så er der så nogen, der siger, at det er en lille, mild gradbøjning, men det er altså en gradbøjning, og det kan vi i Danmarksdemokraterne ikke rigtig se fornuften i.

Vi har til sinde at stemme for det her beslutningsforslag. Vi bakker helhjertet op om, at den her dispensationsmulighed skal fjernes. Skal man holde dyr, skal man leve op til de regler, der er i dyrevelfærdslovgivningen, et hundrede procent. Det er helt horribelt, at staten må hegne dyr ind og lade dem sulte, mens andre selvfølgelig skal tage sig godt af dem og sørge for, at de bliver tilset og fodret. Og så er det da rigtigt, at ministeren har prøvet at give en form for garanti her i dag om, at hvis der viser sig tegn i sol og måne og andre steder om, at der er nogle dyr, der ender i en form for misrøgt, så vil man gribe standhaftigt ind. Men det synes vi i Danmarksdemokraterne ikke er godt nok.

Vi mener faktisk, at der er en grund til, at vi har en dyrevelfærdslov, og det er også derfor, at den skal være der for alle. Det er også det, der måske er årsagen til det, hvis man kigger i nogle af de bemærkninger, der er kommet i forhold til den her diskussion, bl.a. fra Dyrenes Beskyttelse, som vi tidligere var inde på. Vi var jo faktisk ude at besøge dem så sent som i går aftes med Miljø- og Fødevareudvalget, og der havde vi også et møde med Den Danske Dyrlægeforening, og vi har også talt med Landbrug & Fødevarer om det, og der er altså en klar diskrepans i den tilgang, som i hvert fald et parti som Venstre tidligere har haft. Så er det muligt, at der er kommet en anden støvsugersælger på i mellemtiden; det skal jeg ikke gøre mig klog på, men det er lidt en besynderlig situation, vi er i.

Men ikke desto mindre anerkender vi naturligvis, at der ikke ser ud til at være flertal for det, men det skal ikke forhindre Danmarksdemokraterne i at støtte helhjertet op om beslutningsforslaget.

Kl. 17:35

Første næstformand (Leif Lahn Jensen):

Tak. Der er et par korte bemærkninger. Den første er fra fru Pia Kjærsgaard.

Kl. 17:36

Pia Kjærsgaard (DF):

Jamen det er jeg glad for at høre. Så vil jeg bare lige komme med en lille korrektion, for jeg så godt, at Danmarksdemokraterne i valgkampen skyndte sig at rykke annoncer ind om det her emne, som jo er et vigtigt emne, og det hedder altså nu dyrevelfærdsloven, og det hedder naturnationalparker og ikke nationalparker. Det er forskellige ting, så det er bare lige, for at ordføreren noterer sig det, for jeg synes, det er bedst at være korrekt. For nationalparker er noget helt andet end naturnationalparker.

Kl. 17:36

Første næstformand (Leif Lahn Jensen):

Ordføreren.

Kl. 17:36

Hans Kristian Skibby (DD):

Ja, der står også naturnationalparker her, men jeg skal da undskylde over for mor, hvis jeg har sagt noget, der ikke er helt efter bogen. Tak.

Kl. 17:36

Første næstformand (Leif Lahn Jensen):

Jeg er lidt i tvivl om, om det er det rigtige at sige, men vi lader det ligge, og så går vi videre til den næste spørger, som er hr. Torsten Gejl.

Kl. 17:36

Torsten Gejl (ALT):

Tak. Tak for talen, og tak for bekymringerne omkring dyrene. Jeg kan ikke forstå, hvorfor man absolut ikke må dispensere ifølge dyrevelfærdsloven, hvis det nu kommer dyrene til gode, hvis det nu viser sig, at den dispensation, man laver, faktisk er en fordel for dyrenes trivsel. Hvis man må det, betyder det, at store hesteflokke kan løbe rundt på 3.000 ha. Hvis det er sådan, at det her lovforslag bliver gennemført, så skal de være i små folde og ind i stalden igen. Hvorfor er det dog, at man ikke ser på dyrenes trivsel først og så på lovgivningen bagefter?

Kl. 17:37

Første næstformand (Leif Lahn Jensen):

Ordføreren.

Kl. 17:37

Hans Kristian Skibby (DD):

Jeg synes jo faktisk egentlig, at vi har set på dyrenes trivsel. Jeg er helt med på, at de eksempler, der har været, så ikke har været sammenlignelige, men trods alt er det jo altså sådan, at når der er dyr, der er indhegnet, og man alligevel påberåber sig, at der skal være en såkaldt vild tilgang til dyrepasningen, så har det nogle udfordringer. Og der er der bare nogle steder, hvor vi kan se, at det godt kan sætte vores dyrevelfærdslovgivning under pres, set i forhold til de klare retningslinjer, der skal være over for folk, som har dyr i deres varetægt, og der mener vi ikke, at man skal gradbøje den.

Så er det da muligt, at man kan finde andre vinkler på det, sådan som spørgeren prøver på. Det vil jeg såmænd ikke forfægte synderlig meget, men jeg vil bare sige, at jeg synes, at der skal være lige ret for alle, og det vil jo sådan set i den yderste konsekvens betyde, at man også skulle tage favntag med andre steder, altså hvor det er private, som jo ville kunne påberåbe sig den samme rettighed.

Kl. 17:38

Første næstformand (Leif Lahn Jensen):

Spørgeren.

Kl. 17:38

Torsten Gejl (ALT):

Hvis lovforslaget bliver gennemført, vil det efter min overbevisning betyde, at der ikke længere kan være vilde heste på Falster, at der ikke kan være vilde heste på Langeland. Man kan ikke tilse dyr på individniveau hver dag, hvis der er en hesteflok, der skal have lov til at løbe på bare 1 ha og slet ikke på 40 ha eller 1.000 ha. Hvis det er sådan, at man skal tilse dem på individniveau hver dag, er man nødt til at jage dem rundt i en jeep eller med en drone. Altså, man skræmmer jo livet af hestene. Hvorfor ikke give dem det frie liv, hvor de bliver set på bestandsniveau, dvs. ansvarligt, men ikke til dagligt?

Kl. 17:39

Første næstformand (Leif Lahn Jensen):

Ordføreren.

Kl. 17:39

Hans Kristian Skibby (DD):

Nu kom vi så ind på droner og alt muligt andet. Jeg synes jo bare, det er påfaldende, at man ikke anerkender, at der fagligt har været rejst kritik af den tilgang, der har været til den her lovbemyndigelse, til den her dispensationsregel i den nye lov. Den er jo blevet kritiseret af både Dyrenes Beskyttelse, de danske dyrlæger og også Landbrug & Fødevarer. Jeg ved ikke, om de har været inde at kigge på droneteknologi i forhold til deres kritik af loven, men det er da et tegn på, at vi ikke står sådan helt på uvishedens rand, når vi har den her tilgang til det.

Kl. 17:39

Første næstformand (Leif Lahn Jensen):

Tak. Så er det hr. Erling Bonnesen.

Kl. 17:39

Erling Bonnesen (V):

Tak for det. Det er jo sådan lidt morsomt med den der støvsugersnak, og jeg har jo været ude at tømme den gamle støvsuger derude, men det lyder lidt, som om spørgeren har et behov for at komme ud og få tømt det gamle indhold ud af sin egen støvsuger. For vi er jo fuldstændig enige i, at vi i Venstre mener det samme, som vi har gjort hele tiden, og man kunne jo spørge, om man kunne være kommet længere, når man tænker på, hvordan man stod, og vi blev jo med vores ændringsforslag dengang desværre stemt ned. Så jeg synes jo, at vi i forhold til den proces, som vi har været igennem, og som vi har redegjort for tidligere, nu står et bedre sted, hvor vi lige præcis får muligheden for at evaluere det her.

Så er spørgeren ikke enig i, at vi nu, i stedet for, at det hele bare ikke kommer nogen steder hen, står et bedre sted, med det resultat, at vi kan komme ind og få den her evaluering, som jeg har redegjort for, og som vi har debatteret, og at vi så igen kan få taget stilling? Det er jo i kraft af os i Venstre, at det er lykkedes. Så er spørgeren ikke i enig i, at vi sådan set står bedre nu, end vi gjorde?

Kl. 17:40

Første næstformand (Leif Lahn Jensen):

Ordføreren.

Kl. 17:40

Hans Kristian Skibby (DD):

Nej, det er jeg ikke, for jeg mener ikke, at der skal være en mulighed for at dispensere fra dyrevelfærdslovgivningen. Jeg mener ikke, at muligheden skal være der, og det er sådan set den helt grundlæggende præmis i det. Så vil jeg da lige sige, at vi hjemme hos os har centralstøvsugere. De fungerer noget mere automatisk, og det kan jeg anbefale spørgeren.

Kl. 17:41

Første næstformand (Leif Lahn Jensen):

Spørgeren.

Kl. 17:41

Erling Bonnesen (V):

Men vi kan jo sige, at faktum er, at det på den ideelle dag, hvis det var sådan, at spørgeren havde 90 mandater, så blev nøjagtig, som spørgeren ville have det. Sådan har vi det alle sammen, men det er der bare ingen af os der har, og så må man jo agere i den verden, man står i. Og det er sådan set lige præcis det, som vi har gjort i Venstre. Derfor står vi jo sådan set et bedre sted i dag, end man gjorde dengang. For så ville der jo ikke være sket mere. Nu får vi så muligheden for at få sagen op igen, og det er da godt.

Kl. 17:41

Første næstformand (Leif Lahn Jensen):

Ordføreren.

Kl. 17:41

Hans Kristian Skibby (DD):

Altså, når der ikke er andre, der vil rose regeringens superlative indsatser, så er det da godt, at ordføreren og de selv er i stand til at gøre det. Jeg deler ikke ordførerens præmis, og jeg deler ikke holdningerne. Jeg mener, det er en uskik, at man indfører en dispensationsregel i en lovgivning, ovenikøbet på den her baggrund, hvor man ikke ved, om den overhovedet er nødvendig.

Hvorfor dog ikke vente, til man har fået evalueringen? Og hvis det så viser sig, at der skulle være noget, der talte for, at man skulle have en dispensation, så kunne man da indføre den efterfølgende. Hvorfor gøre det omvendt?

Kl. 17:42

Første næstformand (Leif Lahn Jensen):

Så er det fru Zenia Stampe.

Kl. 17:42

Zenia Stampe (RV):

Jeg har bare fået brug for et klart svar på, om det, som Danmarksdemokraterne er imod, er, at man har mulighed for at give dispensation fra reglerne om tilsyn, eller om det i virkeligheden er udsættelse af store græssere bag hegn.

Kl. 17:42

Første næstformand (Leif Lahn Jensen):

Ordføreren.

Kl. 17:42

Hans Kristian Skibby (DD):

Vi er imod, at der er noget, der hedder særbehandling i forhold til den dyreværnslov, som egentlig skal være rimelig stationær, og det betyder, at man, uanset hvordan de dyr kommer i menneskers varetægt, skal overholde de samme regler i forhold til dyrenes trivsel. Og der kommer man, bl.a. i forhold til det daglige tilsyn, eksempelvis i den periode, hvor det kommer under 5 grader og græsset så begynder ikke at gro og der så ikke er så meget græs til de græssende dyr osv., ind og skal kigge på, hvad der så kan komme i stedet for osv. Alle de ting taler for, at der ikke skal være en dispensation, og det er faktisk også derfor, at Dyrenes Beskyttelse og dyrlægerne advarer imod det. Derfor er vores tilgang den, som den er.

Kl. 17:43

Første næstformand (Leif Lahn Jensen):

Spørgeren.

Kl. 17:43

Zenia Stampe (RV):

Jamen det virker jo lidt, som om ordføreren ikke tror på, at det er muligt at have store græssere bag hegn, hvis man skal følge de regler, som gælder for landbruget. Derfor må jeg måske så bare spørge på en lidt anden måde: Hvis man nu satte den her alternative tilsynsmetode ind, f.eks. med droner, og det kan lade sig gøre at lave det her tilsyn og det fungerer fint, er Danmarksdemokraterne så tilhængere af store græssere bag hegn?

Kl. 17:43

Første næstformand (Leif Lahn Jensen):

Ordføreren.

Kl. 17:43

Hans Kristian Skibby (DD):

Vi er i hvert fald tilhængere af droner, så meget kan jeg sige, men det andet må jo komme an på en mere faktuel undersøgelse. Det er ikke noget, vi særbehandler her i salen. Vi tager konkret de beslutningsforslag, der kommer til behandling, ind på vores gruppemøder forud for møderne her i salen – det er åbenbart i modsætning til, hvad nogle andre gør – og vi meddeler så her, om vi kan støtte dem eller ej. Og vi kan støtte det her beslutningsforslag, fordi det er sund fornuft.

Kl. 17:44

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Næste ordfører er hr. Carsten Bach fra Liberal Alliance. Velkommen.

Kl. 17:44

(Ordfører)

Carsten Bach (LA):

Mange tak for det. Vi vil i Liberal Alliance meget gerne have mere vild natur i Danmark. Formuleret lidt anderledes vil vi gerne have flere og mere sammenhængende områder i Danmark med mere vild natur og arealer, hvor kommerciel, menneskelig aktivitet påvirker naturen mindst muligt. Vi vil også gerne have mere forskelligartet natur og mange forskellige typer af natur, og derfor vil vi også gerne have naturnationalparker, hvor store græssende dyr æder af vegetationen og skaber dynamisk udvikling, levesteder for sjældne arter, der ellers ikke har ret meget plads at leve på herhjemme, samt den øgede artsrigdom, de græssende dyr fører med sig.

For at kunne opretholde den type natur i Danmark bliver vi nødt til at indhegne arealerne. Hegnet er ganske simpelt en forudsætning for, at vi kan have et tilpas stort antal græssende dyr gående på disse arealer. Ellers ville der være en risiko for, at der kan løbe en ko eller en hest ud foran os i trafikken, og det kan vi ikke acceptere i Danmark. For at kunne opretholde den type af natur i Danmark kan vi heller ikke tilskudsfodre dyrene, men skal i stedet tilpasse dyretrykket på arealerne, så det er tilsvarende den naturligt forekommende mængde af føde. Det er ikke det samme som at sige, at dyrene ikke har velfærd. Frihed er nemlig også velfærd. Sådan er det for dyr, og sådan er det, når vi taler om menneskers velfærd, hvor jeg og mit parti vægter frihed meget højt. Dyr i naturen har det bare helt simpelt rigtig godt. Og det har de, fordi de lever i frihed og i overensstemmelse med deres helt naturlige adfærd.

For et par uger siden havde vi her i salen faktisk en debat om forbud mod hold af mink i Danmark. Jeg og Liberal Alliance er ikke tilhængere af sådan et forbud, men minkens velfærd i meget små trådbure bliver, set i forhold til dens naturlige adfærd, ikke bedre af, at den har et dagligt tilsyn, bliver fodret og således aldrig er sulten. Det er et godt eksempel på, at diskussionen om dyrevelfærd har brug for, at alle nuancer kommer med, også når vi her i Folketinget skal træffe beslutninger. Derfor er det også godt, at vi tager debatten, og tak for at stille beslutningsforslaget. Jeg forstår nemlig til fulde bekymringerne for dyrevelfærd i de her nye naturnationalparker, som er en form for blanding imellem vildt dyreliv og domesticeret dyreliv.

Dyrevelfærd handler, jævnfør eksemplet med mink, bare ikke nødvendigvis udelukkende om tilskudsfodring og et dagligt tilsyn, ligesom velfærd for vores ældre medborgere ikke nødvendigvis udelukkende handler om at få serveret et måltid tre gange om dagen og et ugentligt bad. Dyr skal ikke lide overlast – punktum. Mere behøver vi jo egentlig ikke at skrive i dyrevelfærdsloven.

Jeg medgiver – jeg medgiver helt bestemt også til fulde – at Naturstyrelsen ikke har udvist tilpas omhyggelighed i deres arbejde med at passe de store dyr, de har på deres arealer på Mols. Jeg mener så heller ikke, at Naturstyrelsen er de rigtige til i fremtiden at stå for arealforvaltningen af statens arealer. En dårlig sag bør bare ikke overskygge de mange gode. Der er så mange fordele ved at være et dyr i naturen. Og hvis jeg kunne tale med dyrene, er jeg sikker på, at jeg ville høre dem bekræfte mig i netop det, og at de ville opfordre mig til ikke at stemme for beslutningsforslaget. Tak for ordet.

Kl. 17:49

Første næstformand (Leif Lahn Jensen):

Der er et ønske om en kort bemærkning fra hr. Torsten Gejl

Kl. 17:49

Torsten Gejl (ALT):

Tak. Jeg tror, ordføreren kan tale med dyrene, for jeg tror, at det præcis var det, dyrene ville have sagt – det, som ordføreren fortalte.

Jeg har bare et enkelt spørgsmål. Jeg er meget enig i ordførerens tale, men hvis det skulle være Naturstyrelsen, der skulle forvalte de statslige naturnationalparker, hvordan tænker ordføreren så at det skulle gøres?

Kl. 17:49

Første næstformand (Leif Lahn Jensen):

Ordføreren.

Kl. 17:49

Carsten Bach (LA):

Først vil jeg sige, at min vurdering af Naturstyrelsens indsats er, at de er rigtig gode til at forvalte de naturarealer, hvor kommerciel skovdrift også er en del af præmissen. Det har vi bare i Danmark en hel masse private aktører der er rigtig gode til, og det skaber konkurrenceforvridning, når staten så er en kommerciel aktør, og det bør ophøre.

Hvordan arealforvaltningen så skulle være i stedet for, vil jo være en politisk drøftelse, en politisk diskussion. Jeg kunne forestille mig, at man kunne finde private aktører – det kunne f.eks. være Den Danske Naturfond, som har vist sig at være ganske dygtige til at forvalte natur med henblik på at øge artsrigdom og biodiversitet, og det kunne måske være en aktør, der kunne bringes på banen i forhold til forvaltning af statens arealer.

Kl. 17:50

Første næstformand (Leif Lahn Jensen):

Tak. Ordføreren.

Kl. 17:50

Torsten Gejl (ALT):

Ja, det er interessante tanker, som jeg ikke selv havde nået at tænke endnu – om man kunne udlicitere pasningen af nogle store naturnationalparker til private. Man ville måske forvente, at vi i Alternativet bare havde det sådan, at det kan man ikke, men der er da mange områder, hvor private kan gå ind og lave et rigtig godt stykke arbejde, og hvor man måske kunne involvere lokalområdet. Så et forsøg i den retning ville vi synes kunne være interessant.

Kl. 17:51

Første næstformand (Leif Lahn Jensen):

Ordføreren.

Kl. 17:51

Carsten Bach (LA):

Jeg er glad for, at der også er nogle af Liberal Alliances grundværdier, f.eks. at private jo sagtens kan varetage velfærdsopgaver, der kan lande hos Alternativet. Mig bekendt har Danmarks Naturfredningsforening faktisk en række arealer, som i virkeligheden bliver drevet af en privat kommerciel aktør, og naturværdien dér er ganske høj. Så det kan sagtens lade sig gøre.

Kl. 17:51

Første næstformand (Leif Lahn Jensen):

Vi siger tak til ordføreren. Der er ingen yderligere korte bemærkninger. Så er næste ordfører fru Mette Abildgaard fra Det Konservative Folkeparti. Velkommen.

Kl. 17:52

(Ordfører)

Mette Abildgaard (KF):

Tak for det. Der er desværre af nogle, bevidst eller ubevidst, skabt et billede af, at dyrene i de nye naturnationalparker ikke vil være beskyttet af dyrevelfærdsloven, og det passer ganske enkelt ikke. Den offentlige debat har desværre i nogen grad været præget af både misinformation og misforståelser. Dyrevelfærdslovens bestemmelser om forsvarlig behandling af dyr gælder også i de kommende naturnationalparker. Dyrene skal beskyttes bedst muligt mod smerte, lidelse, angst, varige men og væsentlig ulempe. Det er sådan, det lyder formelt i dyrevelfærdslovens § 2. Fødevarestyrelsen kontrollerer, om reglerne overholdes. Det kan ske på baggrund af en anmeldelse til politiet eller Fødevarestyrelsen, eller fordi man er udtrukket til en tilfældig stikprøvekontrol.

Men ja, der kan gives dispensationer fra enkelte paragraffer i dyrevelfærdsloven i de nye naturnationalparker. Det kan gøres individuelt ud fra en vurdering af arealets beskaffenhed, hvilke dyr der udsættes på arealet osv. Og som der har været talt om i dag, kan der også dispenseres i forhold til tilsyn. Det skal fortsat gøres på en måde, så dyrenes velfærd sikres, og så syge og tilskadekomne dyr opdages. Hvis et dyr får skader eller problemer med hove og klove, skal den ansvarlige for dyreholdet vurdere, om der er behov for behandling, herunder om dyrene eventuelt bør fjernes fra arealet for at blive behandlet eller aflivet.

Naturstyrelsen kommer til at udarbejde beredskabsplaner for håndtering af dyrene i kritiske situationer. Det kan være tørkeperioder eller hårde vintre. Men hvorfor er det så nødvendigt at dispensere? Det er det, fordi dyrene går på ganske store arealer. Det gør det svært at føre den tætte kontrol med dyrene på samme måde. Og hvorfor er der i det hele taget behov for naturnationalparker? Det er der jo, fordi dansk natur er historisk presset. Arter og levesteder forsvinder med større hast end nogen sinde før. 1.844 arter er lige nu i risikozonen for at forsvinde fra dansk natur. Det gælder f.eks. hasselmusen, kirkeuglen og flere sommerfuglearter. Det kunne jeg kun drømme om også ville optage forslagsstillerne lidt mere.

Men hvad har dansk natur brug for, for at disse arter, men også naturtyper kan overleve? Primært lys og plads. Dyrene, heste og kvæg, fremmer naturlige processer. De store planteædende pattedyr skal være med til at skabe grundlaget for en vildere natur, hvor der vil være flere levesteder for dyr og planter. De udfører en vigtig funktion i økosystemet ved at gumle og trampe i græsset og skabe lys og luft til nyt liv.

Dyrene i naturnationalparkerne får på mange måder meget bedre mulighed for naturlig udfoldelse og naturlig adfærd, som også Liberal Alliances ordfører var inde på, sammenlignet med dyr, der holdes på mindre arealer. Muligheden for naturlig adfærd nævnes ofte som en væsentlig faktor, når der tales om dyrevelfærd, men det indgår desværre ikke rigtig i debatten her.

I Det Konservative Folkeparti kigger vi til eksempelvis Dyrehaven. I Dyrehaven tilser man på bestandsniveau, ligesom det vil være muligt i forhold til dispensationen, hvis man giver den her, og fordi Dyrehaven er hegnet ind, reguleres der i forhold til fødegrundlaget, præcis som det også er beskrevet i de forvaltningsplaner, der er lagt frem for bl.a. naturnationalparkerne i Gribskov og Fussingø.

Vi Konservative bakkede op om naturnationalparkerne, da de oprindelig blev indført, og derfor kommer vi også til at afvise det beslutningsforslag her. Selvfølgelig skal vi evaluere; selvfølgelig skal vi se på, om det bliver, som vi havde forestillet os, og om det lever op til de ambitioner, der har været; og selvfølgelig skal vi sikre, at de grundlæggende paragraffer i forhold til dyrevelfærd, altså den her § 2, jeg refererede til, bliver overholdt. Derfor var det også tanken, inden der blev lavet det her regeringsgrundlag, at der skulle ske en evaluering.

Så nævner Liberal Alliances ordfører, at hvis han kunne tale med dyrene, tror han, at de ville sige, at man skulle bakke op om beslutningsforslaget. Det eneste parti, jeg husker havde en politiker, der kunne tale med dyrene, var faktisk forslagsstillerens parti, hvor der var en ordfører, som kunne tale med dyrene ifølge et interview på Radio24syv, men jeg husker, at ordføreren dengang sagde, at hun ville adskille det fra sin funktion som dyrevelfærdsordfører, så på den måde har det vist ikke spillet ind i forhold til vurderingen af den her sag.

Men vi i Det Konservative Folkeparti kommer til at afvise det her beslutningsforslag.

Kl. 17:57

Første næstformand (Leif Lahn Jensen):

Det gør, at hr. Carsten Bach ønsker en kort bemærkning. Værsgo.

Kl. 17:57

Carsten Bach (LA):

Tak, og tak for talen. Det var egentlig bare for at korrigere i forhold til min egen ordførertale, hvor det fremgik, at hvis jeg kunne tale med dyr – det kan jeg ikke, skal jeg lige skynde mig at sige – ville dyrene formentlig opfordre mig til ikke at stemme for beslutningsforslaget. Det er jo ret væsentligt i den her sammenhæng, at det lige bliver korrigeret. Tak.

Kl. 17:57

Første næstformand (Leif Lahn Jensen):

Ordføreren.

Kl. 17:57

Mette Abildgaard (KF):

Jeg skal beklage, hvis jeg fik sagt det modsatte. Dyrene ville opfordre til at bakke op om naturnationalparkerne og de muligheder, der ligger deri.

Kl. 17:57

Første næstformand (Leif Lahn Jensen):

Så er det fru Pia Kjærsgaard.

Kl. 17:57

Pia Kjærsgaard (DF):

Det kan man jo faktisk ikke rigtig vide, men vi kan da godt bruge det her.

Jeg vil bare sige, at i Dyrehaven tilskudsfodrer man jo, fru Mette Abildgaard, så det er altså ikke helt det samme.

Kl. 17:57

Første næstformand (Leif Lahn Jensen):

Ordføreren.

Kl. 17:57

Mette Abildgaard (KF):

I Dyrehaven regulerer man, i forhold til hvordan fødegrundlaget er. Det er jo reguleret efter sin egen lov. Der er en specifik lov, der går ind og adresserer det, og man kommer jo også til i de kommende naturnationalparker at gå ind at sikre, at fødevaregrundlaget svarer til de dyr, der er udsat, og er det ikke tilfældet, er der et ansvar for at regulere, enten ved at tilskudsfodre eller ved at tage dyr ud.

Kl. 17:58

Første næstformand (Leif Lahn Jensen):

Spørgeren.

Kl. 17:58

Pia Kjærsgaard (DF):

Sådan har det jo i hvert fald ikke været – det må man jo bare sige – i det, vi har oplevet indtil nu. Altså, der har ikke været nogen tilskudsfodring eller regulering eller noget som helst. Faktisk har der været nogle aldeles grelle tilfælde, som vi godt kunne have undværet at opleve. Sådan har det bare været. Det er ikke sket i Dyrehaven. Jeg synes bare, at Dyrehaven er et dårligt eksempel at trække frem.

Kl. 17:58

Første næstformand (Leif Lahn Jensen):

Ordføreren.

Kl. 17:58

Mette Abildgaard (KF):

Det er jo i hvert fald et eksempel på, at man fører tilsyn på bestandsniveau, og det er det, man får mulighed for at gøre med den dispensationsmulighed, hvor der vil kunne blive givet dispensation i forhold til det, vi diskuterer i dag. Og så er jeg fuldstændig enig med de øvrige, der har peget på de sager fra Mols, der har fyldt, ikke sager fra Molslaboratoriet – det synes jeg er en væsentlig præcisering at få ind – men de øvrige sager fra Mols, som har fyldt, og som har været skrækkelige, og som på alle mulige måder fortjener at blive taget afstand fra.

Kl. 17:59

Første næstformand (Leif Lahn Jensen):

Der er ikke flere bemærkninger. Vi siger tak til ordføreren. Og næste ordfører er hr. Søren Egge Rasmussen fra Enhedslisten. Velkommen.

Kl. 17:59

(Ordfører)

Søren Egge Rasmussen (EL):

Tak. Enhedslisten støtter ikke beslutningsforslaget. Vi støtter mere biodiversitet meget, vi støtter god dyrevelfærd meget. Målet med at lave de her naturnationalparker er jo at komme frem til at have mere biodiversitet. At man kommer frem til det, kan bl.a. gøres, ved at man sætter nogle store græssere ud. Og man skal ikke gøre det her af hensyn til de store græssere, man skal jo gøre det af hensyn til den samlede biodiversitet. Så hvis man vil være god ved studene, er det jo ikke det at oprette flere naturnationalparker, man skal arbejde for. Men det, at vi får nogle arealer, hvor der bliver græsset i bund, og hvor der kommer mere lys ned, gør jo, at der kommer andre planter, at der kommer andre insekter. Og det er jo det, der er formålet.

Den her dispensationsmulighed for ikke at tilse dyrene på individniveau hver eneste dag er vi sådan set for. Jeg lytter mig til, at ministeren har en meget restriktiv tilgang til det, og jeg synes, det er godt, at der bliver lavet en evaluering af det. Målet er jo ikke at give flest mulige dispensationer. Og man kan jo også godt i sin vurdering af dispensationer vurdere, om det er noget, der skal gives hele året rundt, eller om man er kommet til at udsætte nogle dyr, hvor der i de perioder, hvor de kunne få unger, måske ikke skal være en dispensation.

Jeg tror egentlig, at vi ville komme nemmere ud af den her debat, hvis vi havde nogle erfaringer fra de konkrete naturnationalparker, og der er vi jo ikke kommet til endnu. Jeg noterer mig også, at i forbindelse med processerne omkring Fussingø, og hvad der skal sættes ud af dyr dér, er man kommet frem til, at det er stude og kronvildt. Og det er man jo kommet frem til efter en dialog med lokalbefolkningen, hvor det så er blevet fravalgt at have heste der. Jeg tror egentlig, at vi kunne have en lidt mere nede på jorden-debat om de her naturnationalparker, hvis det ikke var heste, man satsede på i første omgang.

Så håber jeg, at man kommer frem til at kunne bruge moderne teknik til at have en ordentlig overvågning af de her dyr for at sikre, at de har det godt – at der ikke er nogen, der er syge, at der ikke er nogen, der er kommet til skade. Og der synes jeg da, det er værd at arbejde videre med, om droner kan være en bedre løsning, frem for at en ansat kører rundt i en firehjulstrækker af en eller anden slags for at komme ud og tilse de her dyr. Det må være muligt at have en del af tilsynet via nogle moderne løsninger.

Jeg synes, det er rigtig godt, at det er lagt ind, at hvis man giver en dispensation, skal man, 1 år efter at dispensationen har haft effekt, kan man sige, altså at der har været dyr derude, lave en evaluering. Det synes jeg sådan set er godt at lægge ind. Jeg tror, alle godt ved, at vi ikke skal have nogen dårlige erfaringer fra de her nye naturnationalparker; vi skal kun have gode erfaringer. Og derfor tror jeg egentlig, at man vil være påpasselig med, hvor mange dyr man sætter ud, og man vil også være påpasselig med, hvor mange dispensationer man giver.

Så jeg håber, at vi kommer frem til at få nogle gode erfaringer med naturnationalparker – at der kan opstå en rigere biodiversitet. Og det er jo sådan set natur for naturens skyld, og hvis vi så også kan opleve det, at vi mennesker kan komme ud og opleve en del af den natur, så tror jeg sådan set, at det også vil være til gavn for os mennesker.

Kl. 18:03

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Zenia Stampe, Radikale Venstre.

Kl. 18:03

(Ordfører)

Zenia Stampe (RV):

Tak for det. Vi kan ikke støtte forslaget i dag, og jeg er egentlig ret glad efter dagens debat, for nogle af dem, vi tidligere har diskuteret med, kan vi forstå at vi nu har fået en fælles forståelse med, eller det er i hvert fald nogle, der er blevet mere trygge ved naturnationalparkerne. Det har vi hele tiden været, og for os er de fuldstændig afgørende. Vi står i en biodiversitetskrise, og som et land, der ellers betragter sig selv som en grøn førernation, er vi jo i den helt særlige situation, at vi er et af de lande, der har mindst og dårligst natur, og grunden til, at vores natur er så ringe, er jo dels manglen på plads, dels manglen på de store græssere, som det også handler om – dem, der kan sørge for, at der opstår lysåben natur. Det er lige præcis en af de naturtyper, der er hårdest ramt i Danmark, og hvor der er flest truede arter knyttet til. Derfor er der for os ingen slinger i valsen i forhold til at give plads til de store græssere, og når jeg hører debatten i dag, bliver jeg egentlig også lidt i tvivl, om forslagsstillernes modstand handler om tilsynet, altså et anderledes tilsyn end det, man laver i landbruget, eller om modstanden i virkeligheden drejer sig om de store græssere bag hegn. Der synes jeg godt, jeg kunne tænke mig en større ærlighed. Jeg stillede jo et spørgsmål til Danmarksdemokraterne, og jeg kunne ikke få svar på, om man var for eller imod store græssere bag hegn. Man har åbenbart kun en holdning til tilsynet, som vi jo ikke kender den konkrete udformning af, for det vil jo netop komme an på den enkelte forvaltningsplan.

Men for os er de store græssere en fuldstændig nødvendig del af genopretningen af Danmarks natur, og det giver sig selv, synes vi, at man ikke stiller de samme krav til husdyr, der går i en stald, og til dyr, der får lov til at leve et så naturligt liv som muligt, i overensstemmelse med deres naturlige adfærd i meget store områder, for det er jo netop nogle andre dyr. Altså, dyr, der går med frihed i et stort naturområde, er også noget andet end dyr, der står i en stald, men det er jo også, tror jeg, næsten praktisk umuligt at foretage den samme kontrol over så store områder, men vi mener heller ikke, at den er nødvendig, og for os virker den her debat lidt som et skalkeskjul for en modstand mod udsætning af store græssere og opsætning af hegn. Det er vi på ingen måde modstandere af, slet ikke når vi ved, hvor stor en rolle udsætning af de store græssere spiller for at genoprette vores natur.

Det handler om alle de andre arter. Altså, det er jo de store græssere, der forhindrer, at ting gror til, og at der er nogle arter af græs, høje græsser, der tager pladsen for de nøjsomme arter og på den måde også fortrænger insekterne og fortrænger fuglene. På den måde hænger det hele jo sammen, og der er de store græssere bare en nøgle til store selvforvaltende rige økosystemer, og vi er ikke bekymrede for dyrevelfærden, jo også fordi det ikke handler om dispensation fra dyrevelfærden. Der gælder præcis de samme regler for, hvad dyr må udsættes for. Det, der kan gives dispensation for, men hvor vi ikke kender de konkrete dispensationer, er arten af tilsynet, og det er jo, fordi de regler, vi i dag har, er designet og lavet til at sørge for god dyrevelfærd i landbruget, og der tror jeg så måske, at vi er enige med forslagsstillerne om, at der er virkelig meget at komme efter dér.

Det håber vi ikke der bliver i naturnationalparkerne, men hvis der opstår situationer, hvor der ikke er føde nok til dyrene, skal der jo gribes ind. Enten skal bestanden reguleres, eller også skal man tilskudsfodre. Vi har ikke nogen intentioner om, at vild natur handler om, at man med vilje skal plage dyr, på ingen måde. Der skal man selvfølgelig sætte ind. Men vi er heller ikke bange for at sige, at der er forskel på dyr, der lever på store arealer, har frihed og selv skal finde føde, og dyr, der står et helt liv i en stald.

Kl. 18:08

Første næstformand (Leif Lahn Jensen):

Der er en enkelt kort bemærkning fra fru Pia Kjærsgaard.

Kl. 18:08

Pia Kjærsgaard (DF):

Men den diskussion kan vi også godt tage, fru Zenia Stampe. Det er bare ikke det, det drejer sig om i dag. Jeg skal bare høre om noget, for sådan opfattede jeg lidt Enhedslistens ordførers tale og også nu fru Zenia Stampe fra Radikale Venstres ordførertale. Man er faktisk villig til at lade de store græssere betale prisen for mere biodiversitet. Sådan har jeg opfattet begges ordførertaler, de ordførertaler, der har været på det sidste, men nu er det fru Zenia Stampe, der står her.

Kl. 18:08

Første næstformand (Leif Lahn Jensen):

Ordføreren.

Kl. 18:08

Zenia Stampe (RV):

Jeg bliver nødt til at sige, at det simpelt hen er absurd at sige, at vi plager de her store græssere. Deres artsfæller tilbringer hele liv indenfor i en stand med henblik på at blive slagtet og spist eller brugt til skind eller mælkeproduktion. Her er det store dyr, der endelig får deres frihed igen efter i mange, mange år kun at være blevet udnyttet til menneskers forbrug i Danmark. Nu giver vi dem rent faktisk friheden, og vi siger også, at vi er ansvarlige for, at de lever under ordentlige vilkår. De skal ikke sulte eller gå rundt og være syge; så har vi et ansvar for at sætte ind. Men nej, vi behøver ikke at tage ud at kigge dem i øjnene hver dag, fordi det jo netop er hensigten, at de skal leve vildt og naturligt. De er ikke husdyr, men vi har selvfølgelig et ansvar, fordi de er bag hegn.

Kl. 18:09

Første næstformand (Leif Lahn Jensen):

Spørgeren.

Kl. 18:09

Pia Kjærsgaard (DF):

Jamen de er tamme dyr; det er ikke vilde dyr. Og jeg bliver bare nødt til at sige, at det, at de spiser fuldstændig i bund, for det er det, der er hensigten, jo betyder, at de sulter. Det er der slet ingen tvivl om. Jeg tager gerne diskussionen, som fru Zenia Stampe altid vil forsøge at føre det over på, om andre dyr, bestemt, men det er bare ikke det, det drejer sig om her i dag. Nu er det endda gået lidt videre end selve dispensationsordningen. Nu begynder vi at diskutere alt muligt andet, men okay, det er da sådan set inden for samme emne. Men det er jo rigtigt, at når de store græssere græsser helt i bund, er det, fordi de sulter.

Kl. 18:10

Første næstformand (Leif Lahn Jensen):

Ordføreren.

Kl. 18:10

Zenia Stampe (RV):

Nej, for hvis de sulter, skal vi jo tage dem ud. Men det er rigtigt, at det er sværere at finde føde i naturen end i en stald. Det var også sværere for mennesker at finde føde, dengang vi var jægere, inden vi blev bønder. Sådan er det jo. Men dyrene har jo til gengæld deres frihed, og jeg tror, som der er flere, der har været inde på her, at det er det, vi skal til at vænne os til. Vi skal ikke acceptere dyrplageri, at nogen lider, men vi skal vænne os til, at dyr kan være vilde og ikke nogen, der skal holdes tamme.

Kl. 18:10

Første næstformand (Leif Lahn Jensen):

Der er ikke yderligere korte bemærkninger, så vi siger tak til ordføreren. Og den næste ordfører er hr. Torsten Gejl fra Alternativet.

Kl. 18:11

(Ordfører)

Torsten Gejl (ALT):

Tak, formand. Det er måske igen relevant at runde, hvorfor vi overhovedet skal have de her store græssere i vores naturnationalparker. Grunden til det er, at de skaber biodiversitet, og så trives de for øvrigt der. De moser jorden igennem, de laver ekskrementer, som er børnehave for et hav af insekter, biller osv. osv. De holder masser af planter nede, sådan at der kommer lysåbninger og sommerfugle. De er simpelt hen en uundværlig del af naturnationalparkerne i forbindelse med at skabe mangfoldighed i naturen. Og der har i øvrigt været de her dyr i Danmark igennem mange tider. Altså, det er ikke sådan, at vi indfører dem; vi genindfører dem. Så er det rigtigt, at om vinteren er de tyndere og om sommeren er de tykkere. Sådan fungerer naturen. Der er forskel på at være sulten og at sulte. Hvis man er sulten, spiser man i bund, men hvis man sulter, altså hvis man er et dyr, der sulter i de danske naturnationalparker, så skal man tages ud, hvis man ikke allerede er blevet det, og fodres. Vi må jo også gerne fodre i naturnationalparkerne i rigtig hårde år.

Jeg synes, at det her er et ekstremt dårligt forslag. Jeg synes virkelig, det er et af de dårligste forslag, jeg har stået her på talerstolen med, og jeg har trods alt stået her over 400 gange. Til det med at indføre regler for dyr i nationalparker, som egentlig er designet til dyrene i landbruget; at indføre en tilsynspligt, hvor man skal jage hesteflokke rundt i jeep på tusinder af hektarer for at tjekke dyrene på individniveau dagligt, vil jeg sige, at det jo kan gøres meget klogere. Hvis det er sådan, at det bliver gjort på bestandsniveau, vil dygtige forvaltere jo kende de store flokke; de vil kunne danne sig overblik over dem, de vil kunne tilse dem ofte nok til at kunne se, om der skulle være en hest, som er halt, og få det afhjulpet. Til gengæld får dyrene en frihed, som man ikke kender fra landbruget, og som jeg glæder mig til at sikre dyr i danske naturnationalparker.

Hvis det var sådan, at den her regel blev indført, ville det koste de vilde heste på Langeland og formodentlig på Falster, siger Morten D.D. Hansen, som jeg har snakket med. Altså, så skal vi til at reducere dyrenes frihed. Jeg synes, at man skal lade være med at bruge dyreværnsloven, som er tænkt til landbruget, til at modvirke dyrevelfærden i naturnationalparkerne, for jeg synes, at det er det, man gør her.

Jeg synes, vi skal sikre en fantastisk dyrevelfærd i store naturnationalparker, hvor hesteflokkene kan gungre ud på tusinder af hektarer i områder, hvor man kan tage sin rygsæk på og gå i dagevis. Det er en anden måde at tænke det på. Vi skal vænne os til, at de store dyr gerne må være frie Danmark – så frie, de kan blive i meget store parker. Og jeg ved godt, at der vil komme historier. Jeg ved godt, at første gang der er en fri hest i en naturnationalpark, der brækker benet, så vil der komme et kæmpe fokus på det. Jeg ved også godt, at det vil strømme ind med billeder, som man hævder er taget i de danske naturnationalparker, men som ingen ved hvor kommer fra, ligesom det er sket med Molslaboratoriet. Jeg ved bare, at den dag, der kommer et billede ind af en hest, som har brækket benet i en dansk naturnationalpark, så dør der i stilhed næsten 30.000 smågrise i landbruget, på samme dag – det landbrug, hvis regler man vil presse ned over dyrene i naturnationalparkerne.

Jeg synes, det er fint at evaluere lovgivningen i naturnationalparkerne. Jeg synes, det er fint at evaluere den dispensation, i forhold til hvordan vi skaber de allerbedste vilkår. Jeg synes også, det er fint, at det er med i regeringsgrundlaget, at der skal være større lokal selvbestemmelse, i lokalbestyrelserne. Det er altid klogt at tage de lokale med på vejen, når man vil lave forandringer, som berører lokale danskere. Men jeg håber simpelt hen ikke, at regeringen begynder at ryste på hånden, fordi der bliver pumpet informationer op på de sociale medier om en hest, der er halt, eller et dyr, der er blevet taget ud, fordi det er blevet sygt; det bliver dyr i naturen, det kan vi aldrig nogen sinde forhindre. Hvis alternativet er at sætte dem på stald, vil jeg hellere være et frit dyr, der risikerer et brækket ben en gang imellem.

Så jeg håber ikke, at vi kommer til at tage friheden fra de her store græssere igen. Jeg synes, det ville være rigtig, rigtig forfærdeligt, og vi kommer i Alternativet til sammen med andre rød-grønne partier at kæmpe med næb og klør for, at de store græssere kan beholde deres frihed i de danske naturnationalparker. Tak, formand.

Kl. 18:16

Første næstformand (Leif Lahn Jensen):

Der er en enkelt kort bemærkning fra fru Pia Kjærsgaard.

Kl. 18:16

Pia Kjærsgaard (DF):

Jeg kan sige til hr. Torsten Gejl, at jeg faktisk stod i morges nede på Slotsholmen og diskuterede med hr. Torsten Gejls partifælle fru Theresa Scavenius, og jeg roste hr. Torsten Gejl for en god tone, for det var det, det handlede om i Folketinget. Jeg begynder at fortryde, for jeg må nok sige til det der med at jage heste rundt i en jeep – hold nu op! Og i forhold til det der med, at der dukker billeder op på de sociale medier – og jeg skrev det ordret ned – hvor man »hævder« at have taget dem i naturnationalparkerne eller på Mols, synes jeg altså, man går langt over stregen. Og jeg synes på et meget, meget sent tidspunkt i den her debat, at nu er vi altså der, hvor vi ikke rigtig kan være længere. Det her drejer sig om en dispensation, men jeg synes, at debatten har taget en yderst mærkværdig drejning under hr. Torsten Gejl. Det skuffer mig, fordi jeg havde et andet indtryk.

Kl. 18:17

Første næstformand (Leif Lahn Jensen):

Ordføreren.

Kl. 18:17

Torsten Gejl (ALT):

Ja, det her er nok mit sande jeg. Men alligevel tak for de pæne ord. Jeg oplever meget ofte at se billeder på de sociale medier, hvor man hævder, at det her er et billede taget på Molslab. Der er bare ingen, der kan bevise det. Der er ingen, der kan rydde op i det. Der er ingen, der kan finde ud af, hvor meget af det der er rigtigt. Og ordføreren ved jo også godt, at de sociale medier fungerer sådan, at når man ikke kender ophavet til et billede, skal man ikke hundrede procent tro på, hvad man ser på det.

Kl. 18:17

Første næstformand (Leif Lahn Jensen):

Spørgeren.

Kl. 18:17

Pia Kjærsgaard (DF):

Så må jeg altså bare sige, at jeg selv har været på Mols. Jeg har selv taget billeder, og dem kan jeg hundrede procent stå inde for. Det bliver hr. Torsten Gejl bare nødt til at erkende. Det er jo ikke noget, man kan stå og vise her, men jeg sender dem gerne. Jeg gør det ikke alle mulige andre steder. Jeg har selv taget dem – haft en assistent med, der har taget dem – og set heste lide; set græssere, der var udmagrede. Så lad være med det, hr. Torsten Gejl. Altså, jeg ved ikke rigtig, hvad jeg skal sige, for jeg har set det med mine egne øjne. Vi har selv taget billeder, og det er ikke bare noget, som man sidder og plukker på de sociale medier.

Kl. 18:18

Første næstformand (Leif Lahn Jensen):

Ordføreren.

Kl. 18:18

Torsten Gejl (ALT):

Jeg kan ikke huske, hvornår jeg sagde, at fru Pia Kjærsgaard ikke har taget billeder. Og jeg kan heller ikke huske, hvornår jeg beskyldte fru Pia Kjærsgaard for at lægge billeder ud, som ikke kommer derfra, hvor man siger. Så den kritik forstår jeg ikke.

I forrige spørgsmål lød det, som om fru Pia Kjærsgaards synes, at det er dårlig politisk kultur, at jeg snakker om at jage heste rundt i en jeep. Det, jeg siger, er bare, at hvis man skal sikre, at hvert individ bliver tjekket hver dag på individuelt niveau, så skal man køre rundt og følge hesteflokke meget, meget tæt. Og det tror jeg faktisk vil være rigtig dårligt for dyrene.

Kl. 18:19

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Den næste og sidste ordfører er hr. Kim Edberg Andersen fra Nye Borgerlige. Værsgo.

Kl. 18:19

(Ordfører)

Kim Edberg Andersen (NB):

Tak for det. Skal vi ikke tage det kedelige først? Vi kommer til at støtte forslaget. Så er den ligesom ude af verden, og så kan vi tage hul på den her debat herinde, som godt nok bliver sådan lidt sjov.

For jeg kan høre, at problemet, hvis man laver tilsyn med heste, man sætter ud bag ved et hegn, er, at de så ikke er vilde nok. Jeg husker da fra min barndom, at Jane Goodall, som jeg tror hun hed, var i stand til at være helt inde ved nogle vilde gorillaer, og med mit kendskab til heste tror jeg nok at de vænner sig til den jeep, der kører forbi en gang om dagen. Det overlever de såmænd nok pænt nok, og de synes også selv, de er vilde alligevel. Så det går nok. Men det bliver jo lige pludselig ideologisk herinde, i stedet for at vi siger, at lad os nu lige vente med en dispensation, til vi kan se, om de her heste bliver fuldstændig puddelhundetamme, hvis de ser en bil køre forbi en gang om dagen. Ja, skal vi så ikke vente med at lave en dispensationsordning? For bekymringen ved at lave dispensationsordningen på forhånd er jo, at man tænker, at det er, fordi man godt ved, at der kommer noget, som man ikke har lyst til at bruge alt for meget tid og penge på, og at en dispensationsordning derfor er fin. Jeg bliver nødt til at sige til Venstres ordfører, at ministeren altså nævnte det der med, at det var et par gange om ugen, og at jeg så ikke rigtig har fået et svar fra jer endnu i forhold til, hvad dispensationen så er, og det er jo det, der er min bekymring.

Min bekymring er jo, at vi her lige om lidt skal snakke om heste, der bliver kigget til en gang om året, og man siger så, at nej, det kommer aldrig til at ske. Jamen jeg troede da heller aldrig nogen sinde, at jeg på andre områder skulle stå og diskutere, om ældre kunne få bad en gang hver tredje uge. Jeg troede, at det ville være en naturlig ting, at det gjorde man en gang om ugen. Men tingene har det med at skride, lige så snart det kommer væk herindefra og det kommer ud i virkeligheden. Jeg har også set de billeder, og jeg mener faktisk også, at jeg har fået lov at se nogle af fru Pia Kjærsgaards billeder, og jeg bliver nødt til at sige, at noget af det, jeg har set, er noget svineri.

Det er derfor, vi bliver nødt til at vente og fjerne den her dispensationsordning, indtil vi har et bevis for, at den er nødvendig, for selvfølgelig også at kunne gøre det, som er vigtigt med hensyn til biodiversitet. Den køber jeg fuldstændig ind på – lad os da endelig få noget vildere – det er der da ingen problemer i, og når vi så skal snakke om naturnationalparker, kan det godt være, at vi har nogle andre indsigelser. Men lige nu snakker vi om, om vi skal indføre en dispensation sådan på forhånd, og at vi så bare skal sidde og købe, at det faktisk er, fordi der aldrig bliver brug for den, fordi dyrene simpelt hen har det så supergodt. De render rundt som Tyren Ferdinand i »Disney Sjov« og er bare så glade, mens de er vilde ude i naturen.

Jeg forstår det simpelt hen ikke, og derfor er det også en stor glæde for mig at sige, at Nye Borgerlige naturligvis støtter op om det her forslag. Og jeg synes faktisk, det er lidt skammeligt, at man har købt ind på det her sådan lidt akademiske med, at det, hvis dyrene ser en jeep køre forbi en gang om året, så ikke er vildt nok. Lad os nu gøre det her ordentligt, det er tamdyr, og vi sætter dem bag et hegn, og når man sætter dyr bag et hegn, har man et ansvar, og det har altid fungeret i landbruget. Så hvorfor lave særregler, bare fordi det er staten, der ejer dyrene?

Kl. 18:22

Første næstformand (Leif Lahn Jensen):

Der er indtil videre en enkelt kort bemærkning fra hr. Torsten Gejl.

Kl. 18:22

Torsten Gejl (ALT):

Tak for talen. Hvis det, som ordføreren i talen startede med at foreslå, var, at der skulle sættes gorillaer ind i naturnationalparkerne, så vil jeg sige, at vi i Alternativet alligevel lige sætter foden ned og tænker, at det skal vi nok lige undersøge lidt bedre.

Med hensyn til de her jeeps handler det jo ikke om en jeep, der bare kører forbi en gang om dagen. Det handler om en hesteflok på 30 heste eller flere, der dagligt skal tilses på individniveau, og det er altså ikke bare at køre forbi med en jeep. Altså, det er så indgribende i forhold til de dyrs mulighed for at vænne sig af med at kunne lide mennesker eller kunne lide biler osv. De må gerne være bange for biler, og den ene dag er de det ene sted i en naturnationalpark på 4.000 m², og den anden dag er de et andet sted, og hvis man skal tilse dem på individniveau hver dag, skal der simpelt hen så meget personale til, at det er fuldstændig urentabelt.

Men kunne ordføreren ikke overveje, om det så i stedet ikke kunne være fint at give dyrene lidt mere overordnet frihed, og at de måske så kunne blive tilset på bestandsniveau en gang om ugen?

Kl. 18:23

Første næstformand (Leif Lahn Jensen):

Ordføreren.

Kl. 18:23

Kim Edberg Andersen (NB):

Nu er det jo synd, at fru Zenia Stampe ikke er her, for det er jo lidt det der med, om jeg har et problem med dyr bag ved hegn, og det har jeg ikke. Ovre på den ene side af mig går der nogle tyrekalve, og de skal da på grillen på et eller andet tidspunkt, for det er til produktion, og jeg har nogle Galloway, der går dernede, og som går ude hele dagen. De bliver så fodret, og der skal man nok vide, hvis ikke man ved det, at de stiller sig derhen, hvor de bliver fodret, og der står de så i hele fodringssæsonen. For de er ikke dumme, de ved godt, hvor maden kommer hen, og det regner jeg da også med at de gør i naturnationalparkernerne, og i hele den periode kan man tælle dem. For der står de da ved foderet. Det er helt sikkert.

Men nej, jeg mener ikke, at der skal være gorillaer derude, og hvis der skal det, skal de i hvert fald være i dyrehaven. For vi har ulvene i Nordjylland, og dem vil vi jo ikke rigtig gerne have. Men det, der var min pointe, var, at det jo er muligt at have tæt menneskelig kontakt med dyr, der rent faktisk stadig væk er vilde, og det er det, jeg angriber. Jeg angriber, at man ikke er vild nok, hvis man bliver tilset på individniveau. Det, at mennesker kommer ud til dyrene, og at dyrene får en symbiose, tager de ikke for, at det er mennesker ad libitum.

Kl. 18:24

Første næstformand (Leif Lahn Jensen):

Spørgeren.

Kl. 18:24

Torsten Gejl (ALT):

Nej, nej, vi skal for guds skyld ikke have en situation, hvor dyrene skal fodres halvdelen af året og de så står på et bestemt sted. For det er jo landbrug, og det er jo det, vi ikke skal have. Men det her er jo naturnationalparker, og her skal der være dyr, der har en større frihed, og som græsser og finder føde der, hvor der er, og naturnationalparkerne og dyreflokkene skal indrettes i forhold til hinanden, så der er mad nok året rundt. Men de må meget gerne græsse i bund om vinteren, de må meget gerne vælte træer, de må gerne trøfle det igennem. Der skal være tjek på dyrevelfærden, men de skal for guds skyld ikke vænnes til at blive fodret. For så kan de ikke finde maden i naturen.

Kl. 18:25

Første næstformand (Leif Lahn Jensen):

Ordføreren.

Kl. 18:25

Kim Edberg Andersen (NB):

Men jeg bliver jo lidt forvirret. For jeg håber da stadig væk, at det er meningen, at vi skal fodre dem med de der sager, når der er rigtig hårde vintre eller rigtig tørke. Og jeg tror da heller ikke, at man kastrerer alle de handyr, der er, og de har en tendens til at formere sig, og hvis nu dispensationen er på nogle måneder, så er der lige pludselig mange dyr, og det er ikke min fantasi. For vi har jo set det ske. Vi har jo set det her med, at man sætter dem ud, at man laver beregninger, at man regner, og at der lige pludselig er lidt for mange et sted, og at det er et problem. Jeg siger bare, at jeg stoler på dyr. Jeg stoler ikke så meget på mennesker, så derfor bliver jeg bare nødt til at sige, at lad os vente med den her dispensation, til vi kan se, at det er nødvendigt.

Kl. 18:25

Første næstformand (Leif Lahn Jensen):

Vi siger tak til ordføreren. Der er ingen yderligere bemærkninger. Og så er det ordføreren for forslagsstillerne, fru Pia Kjærsgaard, fra Dansk Folkeparti. Velkommen.

Kl. 18:26

(Ordfører for forslagsstillerne)

Pia Kjærsgaard (DF):

Tak. Det har jo været en heftig debat, må man sige, for det er jo noget, der sætter følelserne i gang, når det drejer sig om dyr – ingen tvivl om det. Jeg kunne forstå på hr. Torsten Gejl, at det var et af de værste forslag, han nogen sinde skulle opleve at behandle her i Folketinget. Det siger jo altså ikke så lidt. Så er der heldigvis andre, der har syntes, det har været et godt forslag, og det er jeg meget godt tilfreds med. Så er der dem, der synes, at det på et tidspunkt var et godt forslag, men det synes de sådan set så ikke længere. Så det har været sådan lidt blandet, kan man godt sige, i forhold til modtagelsen af det her forslag, og det er jo egentlig ret pudsigt.

Jeg må bare sige, at de her store græssere, det er et sjovt udtryk, som man bruger nu, ganske simpelt hen har været, synes jeg, en meget trist brik i sådan et biologisk spil, og det har været de her fanatiske biologer, som har vundet spillet. Det må man bare konstatere. Hvis jeg skal give lidt igen, vil jeg næsten sige, at hr. Torsten Gejl i virkeligheden hører til en af dem. Han er måske ikke uddannet som sådan, men rent overbevisningsmæssigt tror jeg det er på den måde.

Men som det også har været diskuteret i løbet af dagen, har den her dispensationsmulighed jo ikke været taget i brug, og hvorfor skulle den egentlig også det? Alle, der har dyr i deres varetægt, skal leve op til den samme lovgivning, og det er, uanset om det er den ene eller den anden, uanset hvilket dyr det er, uanset om det er kæledyr, landbrugsdyr, tamdyr, eller hvad det er, eller de dyr, der nu skal gå såkaldt frit, frit bag hegn og uden tilført foder, i landets naturnationalparker. Vi har allerede en masse triste erfaringer med dyrevelfærd, som ikke bliver overholdt, og ved at have en dispensationsmulighed vil vi bare få endnu flere. Det synes jeg ikke vi kan være bekendt.

Jeg må sige, at jeg tror, at der er mange, der følger den her debat, for det har jo været meget oppe at vende, og der er mange, der brænder for det her. Så bliver jeg meget ærgerlig over, at nogle udeomkring, som bruger meget tid på det her, og som følger det meget, meget nøje, skal have at vide, at de billeder, som bliver lagt på de sociale medier nok bare er et eller andet, der er fra Kina måske eller et eller andet, altså noget, der slet ikke hører til her. Der må jeg bare gentage, at jeg har været på Molslaboratoriet, jeg har set dyrene, jeg har set den hest, som ingen ville tro på led, indtil man altså fandt ud af det og måtte bedøve den og operere den, og jeg ved ikke hvad, fordi dens bidsel sad helt forkert på den. Jeg har også set dyr, som har været meget, meget udsultet, og som jeg ikke har brudt mig om at se. Jeg har haft meget stor kontakt med de mennesker, som oprigtigt og ærligt og med hjertet beskæftiger sig med det her, og jeg synes ikke, de fortjener andet end at vide, at deres ord altså bliver hørt, og at jeg meget gerne vil følge op på det.

Så er der det med evalueringen. Hvad skal der ske nu, hvad forventer man egentlig der skal ske? Det er jeg meget, meget spændt på. Jeg er meget spændt på hele projektet, jeg er meget spændt på, hvor meget biodiversitet der egentlig kommer ud af det, når først vi kommer til det, for det er jo det, som skulle være hele hensigten, og det er jeg altså enormt spændt på. Og jeg er meget spændt på, hvor meget og hvor længe regeringen, inklusive Venstre, kan holde til det her efter at have haft helt, helt andre synspunkter. Det er mærkeligt, at de tidligere venner på samråd efter samråd pludselig har fået en anden opfattelse. Det synes jeg lige så godt man kan sige: Vi er i regering nu, og derfor er vi nødt til at have den opfattelse. I stedet for forsvarer man de ting, der sker, men som man ikke har forsvaret før. Men tak til de partier, der har modtaget det pænt. Mindre tak til dem, der har ændret holdning. Og en stærk undren over for nok mest hr. Torsten Gejl, som har udtalt sig særdeles kritisk – for at sige det pænt – om det her.

Men vi har i Dansk Folkeparti prøvet, og sådan skal det jo være, altså at man prøver synspunkterne af, og det har vi gjort, og nu må vi se, hvad fremtiden bringer i forhold til det her. Jeg tror ikke, det bliver den sidste diskussion, vi har om det her emne. Tak.

Kl. 18:30

Første næstformand (Leif Lahn Jensen):

Der er en enkelt bemærkning til hr. Torsten Gejl.

Kl. 18:30

Torsten Gejl (ALT):

Tak for talen. Der er en ting, vi deler, og det er bekymringen for dyrenes velfærd. Så jeg ved godt, at ordførerens meninger om det her kommer fra et godt sted. Jeg tror bare, at det er formen, det er måden, vi skaber den velfærd på, vi bare er uenige om – fuldstændig totalt fløjtende hamrende uenige. Men hvis det nu er sådan, at vi skal indføre det her beslutningsforslag og sikre, at dyrene skal tilses på et bestemt niveau hver dag, og vi har en nationalpark på 4.000 ha med en 2-3 hesteflokke, skal vi så prøve at løse det ved at prøve at lave et beredskab, der er så stort, at vi kan tilse dem alle sammen på individniveau hver dag, eller skal de i virkeligheden ud af nationalparken og ind i nogle små folde og nogle stalde og sådan noget?

Kl. 18:31

Første næstformand (Leif Lahn Jensen):

Ordføreren.

Kl. 18:31

Pia Kjærsgaard (DF):

Det er ikke nationalparker, vi taler om, det er naturnationalparker. Der er en stor misforståelse omkring det her. Det ved hr. Torsten Gejl garanteret også godt. Nej, jeg bryder mig ikke om naturnationalparkerne. Jeg synes, de er en misforståelse, for man påstår, at dyrene lever frit. Det gør de jo ikke. De lever bag hegn, og det er ikke Sahara, det er det ikke i Danmark, og det skal heller ikke være det. Nu bliver der jo gjort så lidt grin med det der med gorillaen, men der har jo også været talt om endnu større dyr, moskusokser osv. Det har der jo været talt om, så hvor lander vi henne? Jeg tror ikke på, det lander på gorillaer eller hyæner. Man kan sige, at så ville naturen jo egentlig gå sin gang, så ville hyænerne æde de dyr, som ikke kan klare sig selv. Men det er vel heller ikke der, vi skal hen.

Kl. 18:32

Første næstformand (Leif Lahn Jensen):

Er der yderligere bemærkninger? Ja, spørgeren.

Kl. 18:32

Torsten Gejl (ALT):

Det er en spændende idéudvikling fra talerstolen med gorillaer og hyæner osv. Det ved jeg ikke helt, det tror jeg vi skal tænke rigtig, rigtig godt igennem før vi gør. Med hensyn til de der billeder på de sociale medier, er det vigtigt, at ordføreren forstår, at det, jeg siger, er, at når det er sådan, at man ikke kender et billedes ophav, så skal man passe på med at stole på det, og der er masser, masser af billeder på de sociale medier, som bliver anvendt i alle mulige sammenhænge, hvor de bliver brugt til at dokumentere noget, som de ikke kan dokumentere, fordi man ikke kan se på billedet, hvor det er fra. Så jeg tror da heller ikke, at ordføreren stoler på alle de billeder, ordføreren møder på de sociale medier.

Kl. 18:32

Første næstformand (Leif Lahn Jensen):

Ordføreren.

Kl. 18:32

Pia Kjærsgaard (DF):

Nej, det gør jeg ikke, og det er derfor, jeg gør mig den ulejlighed at se det med mine egne øjne, og det ville jeg anbefale andre at gøre. Det er jo den fordel, jeg kan stå med her og sige: Jeg har selv set det, jeg har selv taget nogle billeder. Så glem alt det andet. Jeg har selv set det! Og det der med gorillaerne var ikke mig. Det var ikke mig, der indførte gorillaer i den her debat. Jeg kan ikke engang huske, hvem det var, men ja, den var lidt langt ude.

Kl. 18:33

Første næstformand (Leif Lahn Jensen):

Vi siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at beslutningsforslaget henvises til Miljø- og Fødevareudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 18:33

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, fredag den 21. april 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 18:33).


27. møde

Onsdag den 22. februar 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af lovforslag nr. L 43:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.).

Af børne- og undervisningsministeren (Mattias Tesfaye).

(Fremsættelse 09.02.2023).

3) 1. behandling af lovforslag nr. L 44:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen, m.v.).

Af børne- og undervisningsministeren (Mattias Tesfaye).

(Fremsættelse 09.02.2023).

4) 1. behandling af lovforslag nr. L 34:

Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område).

Af uddannelses- og forskningsministeren (Christina Egelund).

(Fremsættelse 08.02.2023).

1) Til finansministeren af:

Lisbeth Bech-Nielsen (SF)

Hvad er ministerens holdning til, at Danmark hvert år tager værdier fra naturen svarende til ca. 10 pct. af vores samlede bnp?

(Spm. nr. S 183, skr. begr. (omtrykt)).

2) Til finansministeren af:

Morten Messerschmidt (DF)

Mener ministeren – idet bl.a. et hemmeligholdt notat sår tvivl om regeringens påstande i forbindelse med afskaffelsen af store bededag – at de samfundsøkonomiske effekter ved lovforslaget om afskaffelse af store bededag hviler på et solidt datagrundlag?

(Spm. nr. S 271 (omtrykt)).

3) Til indenrigs- og sundhedsministeren af:

Peder Hvelplund (EL)

Er ministeren af den opfattelse, at der ikke findes et eneste eksempel på et dokumentationskrav i regionerne eller kommunerne, der skal sløjfes?

(Spm. nr. S 250, skr. begr.).

4) Til indenrigs- og sundhedsministeren af:

Jens Henrik Thulesen Dahl (DD)

Mener ministeren, at psykiatrien har tilstrækkelig gode muligheder og vilkår for at opspore, udrede og behandle mennesker med psykisk mistrivsel og sygdom i dag?

(Spm. nr. S 262).

5) Til indenrigs- og sundhedsministeren af:

Jens Henrik Thulesen Dahl (DD)

Hvilken viden mener ministeren at man mangler for at tage hul på forhandlinger om psykiatrien, og hvornår forventer ministeren at præsentere regeringens psykiatriudspil og indkalde til psykiatriforhandlinger med Folketingets øvrige partier?

(Spm. nr. S 263).

6) Til justitsministeren af:

Karina Lorentzen Dehnhardt (SF)

Er ministeren enig i, at Danmarks indsats mod krigsforbrydelser har en alvorlig mangel, i og med Danmark – i modsætning til stort set alle andre EU-lande – ikke direkte har kriminaliseret forbrydelser som tortur, krigsforbrydelser og forbrydelser mod menneskeheden i sin straffelov?

(Spm. nr. S 264, skr. begr.).

7) Til justitsministeren af:

Mikkel Bjørn (DF)

Vil ministeren tilkendegive regeringens holdning til det generelle strafniveau i Danmark for kriminalitet, herunder navnlig personfarlig kriminalitet, i lyset af formanden for Dommerforeningens meningstilkendegivelser om at nedbringe strafniveauet?

(Spm. nr. S 268).

8) Til social- og boligministeren af:

Mette Thiesen (DF)

Vil ministeren tage initiativ til, at termen forældrefremmedgørelse anerkendes i lovgivningen som en måde, hvorpå en forælder manipulerer et barn til at tage afstand fra den anden forælder i en forældremyndigheds- eller samværssag, og at forældrefremmedgørelse derved vil have konsekvenser for den udøvende part?

(Spm. nr. S 239, skr. begr.).

9) Til beskæftigelsesministeren af:

Victoria Velasquez (EL)

Hvordan kan det være, at ministeren ikke har haft de allerfattigste børnefamilier på sin liste over prioriterede opgaver, når der ifølge den daværende fungerende beskæftigelsesminister Peter Hummelgaards egne ord under førstebehandlingen af lovforslag nr. L 1 om forlængelse af det midlertidige børnetilskud den 29. november 2022 var »al mulig god tid til at afvente dannelsen af en ny regering« og stadig nå at forlænge retten til det midlertidige børnetilskud?

(Spm. nr. S 219 (omtrykt)).

10) Til beskæftigelsesministeren af:

Nick Zimmermann (DF)

Mener ministeren, at det er en værdig afslutning på arbejdslivet, at beviseligt nedslidte danskere skal være længere tid på sygedagpenge, fleksjob, ledighedsydelse og ressourceforløb som en konsekvens af, at regeringen vil afkorte perioden med seniorpension fra 6 til 3 år?

(Spm. nr. S 266, skr. begr.).

11) Til beskæftigelsesministeren af:

Morten Messerschmidt (DF)

Vil ministeren – i tilknytning til lovforslaget om afskaffelse af store bededag – tilkendegive regeringens holdning til Dansk Folkepartis ændringsforslag om indsættelse af en solnedgangsklausul, hvorved en permanentgørelse af afskaffelsen af store bededag betinges af en gennemarbejdet vurdering af forslagets reelle samfundsøkonomiske effekter?

(Spm. nr. S 272).

12) Til børne- og undervisningsministeren af:

Nick Zimmermann (DF)

Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger såsom, at der er mange køn, der har menstruation, at børn ikke skal kalde deres bror eller deres søster for »bror« eller »søster«, men for »søsken«, og at nevøer og niecer skal kaldes »niøcer«?

(Spm. nr. S 176, skr. begr. (omtrykt)).

13) Til udlændinge- og integrationsministeren af:

Peter Kofod (DF)

Vil ministeren tilkendegive, om regeringen gør nok for at sikre henholdsvis Danmarks og EU's ydre grænser?

(Spm. nr. S 267).

14) Til udlændinge- og integrationsministeren af:

Peter Kofod (DF)

Vil ministeren tilkendegive, om regeringen i lyset af det store asylpres i Europa og det hollandske parlaments ønske vil genoptage og intensivere bestræbelserne på at oprette et dansk asylcenter i Rwanda?

(Spm. nr. S 269).

15) Til udlændinge- og integrationsministeren af:

Mikkel Bjørn (DF)

Vil ministeren oplyse, hvorfor regeringen ønsker at forblive en del af statsborgerretskonventionen, når ligesindede lande såsom Belgien, England og Frankrig har oplyst, at de ikke ønsker at tiltræde konventionen, fordi den sætter for snævre rammer for fratagelse af statsborgerskab?

(Spm. nr. S 270 (omtrykt)).

16) Til transportministeren af:

Kenneth Fredslund Petersen (DD)

Hvad er ministeren holdning til, at staten yder økonomisk støtte til Midtjyllands Lufthavn, som ifølge bestyrelsesformand Ulrik Wilbek er betingelsen for, at en ny operatør vil påtage sig ruteflyvningen igen efter påske?

(Spm. nr. S 261. Medspørger: Betina Kastbjerg (DD)).

17) Til ministeren for ligestilling af:

Rosa Lund (EL)

Hvordan vil ministeren forsvare, at ambulant behandling til voldsudsatte skal finansieres gennem SSA-reserven, ifølge ministeren selv, fordi »SSA-reserven er tiltænkt nye initiativer, hvor man ser, om ting virker«, når sådanne initiativer netop allerede er blevet afprøvet og evalueret gennem flere år, eksempelvis rådgivningstilbuddet »Sig det til nogen«?

(Spm. nr. S 249).

18) Til klima-, energi- og forsyningsministeren af:

Signe Munk (SF)

Har ministeren i sinde at opsætte et politisk vedtaget mål for Danmarks globale forbrugsbaserede udledninger, og i så fald, hvor højt et mål forventer ministeren at sætte?

(Spm. nr. S 234, skr. begr. Medspørger: Carl Valentin (SF)).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Justitsministeren (Peter Hummelgaard):

Lovforslag nr. L 49 (Forslag til lov om ændring af kriminallov for Grønland, retsplejelov for Grønland og andre love. (Samtykkebaseret voldtægtsbestemmelse, digital kommunikation i kriminalretsplejen, tilståelsessager, udeblivelsesdomme, pligtig afgangsalder for dommere og kredsdommere m.v. og ændringer som følge af modernisering af arve- og skiftelovgivningen i Grønland m.v.)) og

Lovforslag nr. L 50 (Forslag til lov om ændring af straffeloven og retsplejeloven. (Initiativer mod digitale krænkelser, herunder forbud mod grooming, sidestilling af tilsnigelse af samleje med voldtægt, religiøse lederes udnyttelse af religiøs afhængighed med henblik på at skaffe sig samleje m.v.)).

Ministeren for fødevarer, landbrug og fiskeri (Jacob Jensen):

Lovforslag nr. L 51 (Forslag til lov om administration af den fælles landbrugspolitik m.v.).

Karina Lorentzen Dehnhardt (SF) m.fl.:

Beslutningsforslag nr. B 38 (Forslag til folketingsbeslutning om id-kort til de mest udsatte borgere med stofmisbrug).

Titlerne på de anmeldte sager vil fremgå af www.folketingstidende.dk (jf. ovenfor).

Jeg skal meddele, at spørgsmål nr. 12 (spm. nr. S 176) af hr. Nick Zimmermann (DF) til børne- og undervisningsministeren udgår af dagsordenen efter ønske fra spørgeren.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:00

Formanden (Søren Gade):

Jeg skal for god ordens skyld sige, at finansministeren har tilladelse til at svare siddende på grund af en sprængt akillessene.

Det første spørgsmål er til finansministeren af fru Lisbeth Bech-Nielsen.

Kl. 13:01

Spm. nr. S 183 (omtrykt)

1) Til finansministeren af:

Lisbeth Bech-Nielsen (SF):

Hvad er ministerens holdning til, at Danmark hvert år tager værdier fra naturen svarende til ca. 10 pct. af vores samlede bnp?

Skriftlig begrundelse

Der henvises artiklen »Nyt grønt nationalregnskab afslører massivt overtræk på naturens ressourcer« bragt i MandagMorgen den 27. januar 2023.

Formanden (Søren Gade):

Værsgo.

Kl. 13:01

Lisbeth Bech-Nielsen (SF):

Hvad er ministerens holdning til, at Danmark hvert år tager værdier fra naturen svarende til ca. 10 pct. af vores samlede bnp?

Kl. 13:01

Formanden (Søren Gade):

Ministeren.

Kl. 13:01

Finansministeren (Nicolai Wammen):

Allerførst tak for spørgsmålet. Det grønne bnp er et spændende forskningsprojekt, der bl.a. søger at værdisætte tab af biodiversitet, udledning af drivhusgasser og forurening af luft- og vandmiljø, og som finansminister glæder det mig, at nogle af landets dygtigste økonomer forsker i at gøre fremskridt i at sætte tal på det grønne område, for det tror jeg vi har en fælles interesse i bliver gjort. Det er også sådan, at når regeringen træffer beslutninger om ny politik, skal konsekvenserne for miljø og klima som udgangspunkt kortlægges som en del af beslutningsgrundlaget, og de konsekvenser skal vi naturligvis hele tiden blive bedre til at regne på, så de kan være med i det samlede beslutningsgrundlag.

Det er også på den baggrund, at Finansministeriet støtter udviklingen af modellen GrønREFORM. Det er Finansministeriets ambition, at vi med modellen i fremtiden bliver endnu bedre til at sammentænke miljø- og klimapolitikken med den økonomiske politik, fordi klima, miljø og biodiversitet er en meget vigtig prioritet for regeringen, ligesom jeg også ved at det er for spørgeren. Klimakrisen er vores generations største udfordring, og derfor har vi i regeringsgrundlaget sat de mest ambitiøse klimamål for Danmark nogen sinde. Bl.a. vil vi jo hæve barren for klimaindsatsen og fremrykke målet om klimaneutralitet til 2045, og vi sætter også et mål om 110 pct.'s reduktion i 2050, og derudover kommer vi med ambitiøse udspil for Danmarks biodiversitet og miljø.

Med andre ord: Vi tager det meget alvorligt at passe godt på vores klima, vores natur, vores biodiversitet, og vi arbejder målrettet på at få nogle bedre værktøjer til at se, også i en økonomisk sammenhæng, hvad betydningen er af de beslutninger, vi træffer, for vores klima, natur og miljø.

Kl. 13:03

Formanden (Søren Gade):

Spørgeren.

Kl. 13:03

Lisbeth Bech-Nielsen (SF):

Tak for det. Ministeren har jo ret i, at det her er et arbejde, der løbende pågår, og hvor vi hele tiden prøver at blive klogere – selvfølgelig først og fremmest de kloge forskere, som arbejder med det grønne bnp. Og når jeg stiller spørgsmålet på den her måde, er det jo, fordi det ved præsentationen kom frem, at man vurderede, at der hvert år skete ødelæggelser for et beløb svarende til 10 pct. af vores bnp, og det er jo et gigantisk, voldsomt stort tal. Og hvis det står til troende, at det er i det omfang, at der sker naturødelæggelser, så kan man sige, at ud over at det i sig selv er en katastrofe, at vores natur, miljø og klima bliver ødelagt, er der også det økonomiske aspekt i det.

Mener finansministeren, at i det omfang, hvor der pågår de her ødelæggelser og man kan sætte et tal på, skal vi så at sige også betale for det – eller at dem, der har begået ødelæggelserne, skal betale for det – ud fra, lad os sige et udvidet forureneren betaler-princip?

Kl. 13:04

Formanden (Søren Gade):

Ministeren.

Kl. 13:04

Finansministeren (Nicolai Wammen):

Allerførst tak for, at spørgeren også anerkender, at der er et arbejde i gang her, og jeg ved, at det er noget, som fru Lisbeth Bech-Nielsen er meget optaget af og engageret i. Og det er jeg også selv, fordi jeg synes, det er en meget væsentlig del af den opgave, vi står med, ikke alene at tænke i den traditionelle bundlinje, men også i en klima-, miljø- og biodiversitetsbundlinje. Det er også baggrunden for, at regeringen i regeringsgrundlaget har lagt op til en række indsatser, hvor vi styrker vores miljø og vores biodiversitet og frem for alt tager meget alvorligt fat om den klimaudfordring, som Danmark står med, med de mest ambitiøse mål i verden.

Kl. 13:05

Formanden (Søren Gade):

Spørgeren.

Kl. 13:05

Lisbeth Bech-Nielsen (SF):

Jeg er helt med på, at regeringen i regeringsgrundlaget har sat nogle rigtig flotte grønne mål, specielt på klimaområdet. Jeg prøver bare at grave et spadestik dybere og høre, hvad finansministeren siger, i forhold til om det lige præcis er 10 pct. eller et andet beløb. For det er jo nogle voldsomt store beløb, der er tale om, og hvem skal ligesom betale regningen? Det taler vi jo tit om herinde: Pengene skal passe, regningen skal betales.

Hvem skal betale, når vi ser på, hvad der sker med vores vandløb, åer, biodiversitet og lignende? Det vil jeg prøve at blive konkret på, også fordi det jo var et af de spørgsmål, vi besvarede i fællesskab, da vi lavede en CO2-afgift for erhvervslivet. Der skal vel også være nogen, der betaler regningen for de ting, der sker i vores natur og miljø.

Kl. 13:06

Formanden (Søren Gade):

Ministeren.

Kl. 13:06

Finansministeren (Nicolai Wammen):

Jamen jeg tager det meget alvorligt, at der er en omkostning for vores natur og miljø, og det er jo også derfor, at man grundlæggende har et forureneren betaler-princip. Derudover iværksætter vi en række indsatser som regering og Folketing på det statslige niveau – det sker også på kommunalt og regionalt niveau. Og hvad det præcise tal er, har jeg ikke noget finansministerielt skøn over, men spørgeren har jo ret i, at uanset om det er det ene eller det andet beløb, så er det en udfordring, vi står med.

Kl. 13:07

Formanden (Søren Gade):

Tak for det. Og så er det spørgeren for det sidste spørgsmål.

Kl. 13:07

Lisbeth Bech-Nielsen (SF):

Bare for at skære helt ind til benet af det: Er det rimeligt i finansministerens optik, at man også på det her område følger en forureneren betaler-logik?

Kl. 13:07

Formanden (Søren Gade):

Ministeren.

Kl. 13:07

Finansministeren (Nicolai Wammen):

Jeg tror, at det er vigtigt, at man ser det her som en bred samfundsudfordring, hvor der selvfølgelig er et klart element af, at forureneren betaler, men hvor vi også som samfund ved at træffe en række beslutninger kan modgå de her tendenser. Og det er det, der skal ses i en sammenhæng, fordi det er så store ting, der er på spil her, og i øvrigt også meget store beløb.

Kl. 13:07

Formanden (Søren Gade):

Tak for det. Det afslutter spørgsmålet, og vi giver finansministeren fri.

Så går vi videre til spørgsmål nr. 4 (spm. nr. S 262). Det er til indenrigs- og sundhedsministeren af hr. Jens Henrik Thulesen Dahl.

Kl. 13:08

Spm. nr. S 271 (omtrykt)

2) Til finansministeren af:

Morten Messerschmidt (DF):

Mener ministeren – idet bl.a. et hemmeligholdt notat sår tvivl om regeringens påstande i forbindelse med afskaffelsen af store bededag – at de samfundsøkonomiske effekter ved lovforslaget om afskaffelse af store bededag hviler på et solidt datagrundlag?

(Spørgsmålet er udgået af dagsordenen).

Kl. 13:08

Spm. nr. S 250

3) Til indenrigs- og sundhedsministeren af:

Peder Hvelplund (EL):

Er ministeren af den opfattelse, at der ikke findes et eneste eksempel på et dokumentationskrav i regionerne eller kommunerne, der skal sløjfes?

Skriftlig begrundelse

Der henvises til ministerens svar på 2022-23 (2. samling), SUU alm. del – spørgsmål nr. 11.

(Spørgsmålet er udgået, da det er taget tilbage af spørgeren).

Kl. 13:08

Spm. nr. S 262

4) Til indenrigs- og sundhedsministeren af:

Jens Henrik Thulesen Dahl (DD):

Mener ministeren, at psykiatrien har tilstrækkelig gode muligheder og vilkår for at opspore, udrede og behandle mennesker med psykisk mistrivsel og sygdom i dag?

Formanden (Søren Gade):

Værsgo til spørgeren.

Kl. 13:08

Jens Henrik Thulesen Dahl (DD):

Mener ministeren, at psykiatrien har tilstrækkelig gode muligheder og vilkår for at opspore, udrede og behandle mennesker med psykisk mistrivsel og sygdom i dag?

Kl. 13:08

Formanden (Søren Gade):

Ministeren.

Kl. 13:08

Indenrigs- og sundhedsministeren (Sophie Løhde):

Det korte svar på det spørgsmål er jo i virkeligheden nej. Det lidt længere svar er, som jeg også har understreget flere gange som indenrigs- og sundhedsminister, at der ikke er nogen tvivl om, at vi fra regeringens side mener, at psykiatrien har brug for et markant løft – et løft, der også rækker ud over den aftale, der blev indgået om en 10-årsplan for psykiatrien og mental sundhed tilbage i efteråret.

Det er også derfor, at vi som regering med vores regeringsgrundlag har lagt et tårnhøjt ambitionsniveau i forhold til psykiatrien og de store investeringer, som vi mener der er behov for i de kommende år. Med yderligere 3 mia. kr. i en ny 10-årig psykiatriplan, som kommer oven i de 500 mio. kr. årligt fra den tidligere psykiatriaftale, vil det betyde, at psykiatrien vil være løftet med 4 mia. kr. ekstra om året om 10 år.

Den massive investering i psykiatrien skal selvfølgelig danne grundlag for, at vi kan få en nyere, bedre og langt mere sammenhængende psykiatri, og investeringerne skal være med til både at sikre flere sengepladser og flere hænder til at løfte opgaverne i forhold til de enorme udfordringer, som psykiatrien står over for, både når det gælder opsporing, men også når det gælder udredning og behandling i psykiatrien og socialpsykiatrien.

Kl. 13:09

Formanden (Søren Gade):

Tak for det. Spørgeren.

Kl. 13:09

Jens Henrik Thulesen Dahl (DD):

Det er jo dejligt at høre ministeren bekræfte det, som jeg også tror står i regeringsgrundlaget, nemlig at der er rigtig, rigtig mange planer på det her område. Men så undrer jeg mig lidt over den her såkaldte her og nu-pakke på 77 mio. kr., der blev aftalt i psykiatripakken fra september, og som skal udmøntes i 2023, når man sammenligner med, at der afsættes 800 mio. kr. i akutplanen til sygehusvæsenet.

Vi er sådan set enige om, at det også er nødvendigt at gøre noget i forhold til akutsystemet og i forhold til det generelle sygehusvæsen, men hvor bliver psykiatrien af i det her? Skal vi ikke sørge for, at der snart kommer flere midler til den?

Kl. 13:10

Formanden (Søren Gade):

Ministeren.

Kl. 13:10

Indenrigs- og sundhedsministeren (Sophie Løhde):

Det skal vi i den grad, og det har den her regering også tænkt sig at levere på. Nu har vi ikke præsenteret vores forslag til finanslov endnu, men når vi gør det, kan ordføreren se frem til at læse den såkaldte § 16, der er indenrigs- og sundhedsministerens budgetoversigt i finanslovsforslaget. For her vil det jo sådan set fremgå, at det ikke alene er den bevilling, som ordføreren her henviser til, men at det er en prioritering på 0,5 mia. kr. fra 2023 og frem, som vi lægger op til nu at investere ekstra i psykiatrien.

Kl. 13:11

Formanden (Søren Gade):

Spørgeren.

Kl. 13:11

Jens Henrik Thulesen Dahl (DD):

Så får jeg jo lyst til at spørge om noget. Nu så jeg lige, at NB-Økonomi havde et forlydende om, hvad der står i det der finanslovsforslag, som ministeren henviser til, og der ser det ikke ud, som om der er de store ekstra penge, når man kommer et par år eller to frem. Så er det, ministeren siger her, at der bliver lagt den der halve milliard kroner permanent oveni hvert år på psykiatrien de kommende år?

Kl. 13:11

Formanden (Søren Gade):

Ministeren.

Kl. 13:11

Indenrigs- og sundhedsministeren (Sophie Løhde):

Nu har jeg desværre ikke haft lejlighed til at læse NB-Økonomi. Det er ellers et glimrende medie. Når jeg her godt kan stå og annoncere, at der kommer en halv milliard kroner ekstra til psykiatrien fra 2023 og frem, er det, fordi et flertal her i Folketinget allerede har besluttet og vedtaget det. Godt nok er partiet Danmarksdemokraterne ikke en del af den psykiatriaftale – eller den sundhedsaftale, der blev lavet, som psykiatriaftalen så efterfølgende er blevet en del af. Men vi har jo prioriteret nu her at sikre, at vi får tilføjet, at der skal afsættes 0,5 mia. kr. mere. Og hvis jeg måtte have taget fejl, og Danmarksdemokraterne så er med i den aftale, er det jo kun godt, for så er ordføreren jo også hermed blevet oplyst om, hvad man allerede har skrevet under på politisk der skal investeres fra 2023 og frem.

Det, der er behov for, er jo, at vi ikke kun gør noget her på kort sigt, men også kigger fremad og dermed finder investeringer til en reel 10-årsplan for psykiatrien og ikke bare – i gåseøjne – en 2-årsplan.

Kl. 13:12

Formanden (Søren Gade):

Det sidste spørgsmål fra spørgeren.

Kl. 13:12

Jens Henrik Thulesen Dahl (DD):

Det er jo derfor, jeg også efterlyser lidt fakta. Jeg var faktisk med til for Danmarksdemokraterne at forhandle psykiatriplanen i september, så ja, vi er med i den del. Og jeg er godt bekendt med det, der står i den aftale. Men jeg er også bekendt med, at der jo efterlyses ret mange ekstra midler i de kommende år, sådan at man får et varigt løft. Jeg tror faktisk, at der i regeringens plan står 4 mia. kr. på det permanente plan. Så er de penge tænkt ind i det finanslovsforslag, vi kommer til at se lige om lidt?

Kl. 13:13

Formanden (Søren Gade):

Ministeren.

Kl. 13:13

Indenrigs- og sundhedsministeren (Sophie Løhde):

Jeg beklager, hvis jeg fejlagtigt fik sagt, at Danmarksdemokraterne ikke var med i psykiatriaftalen. Det var sundhedsaftalen, Danmarksdemokraterne ikke var med i. Jeg beklager, det var min fejl.

Med psykiatriplanen og -aftalen, der er lavet blandt Folketingets partier, har vi prioriteret og øremærket et ekstraordinært løft på 500 mio. kr. til psykiatrien for 2023 og frem. Det var det, man nåede at aftale, og det var derfor, der også før folketingsvalget var en diskussion om, at man havde lavet en 2-årsplan, men at psykiatrien havde behov for en 10-årsplan. Den udfordring eller opgave med at levere investeringerne og finansieringen til den længere bane og ikke bare de første år er den opgave, som regeringen har taget på sig, og det er derfor, vi også har sagt klart i regeringsgrundlaget, at vi vil investere et ekstra, historisk stort løft i psykiatrien på 3 mia. kr. oven i den ene milliard kroner, som psykiatrien er blevet løftet med, så vi om 10 år har løftet psykiatrien med 4 mia. kr. ekstra.

Det er et historisk højt niveau, og det har vores psykiatri brug for, så vi også kan få ligestillet psykiatrien og somatikken med hinanden. Vi mener, vi skal tage et opgør med, at der er forskel på, om man som patient har ondt i sindet eller har en fysisk lidelse.

Kl. 13:14

Formanden (Søren Gade):

Tak for det. Det afslutter spørgsmålet.

Inden vi går videre, skal jeg meddele, at følgende spørgsmål udgår af dagens dagsorden: nr. 2 (spm. nr. S 271) af Morten Messerschmidt (DF) til finansministeren, nr. 3 (spm. nr. S 250) af Peder Hvelplund (EL) til indenrigs- og sundhedsministeren og nr. 9 (spm. nr. S 219) af Victoria Velasquez (EL).

Derfor går vi nu videre til spørgsmål nr. 5 (spm. nr. S 263), og det er også til indenrigs- og sundhedsministeren af hr. Jens Henrik Thulesen Dahl.

Kl. 13:14

Spm. nr. S 263

5) Til indenrigs- og sundhedsministeren af:

Jens Henrik Thulesen Dahl (DD):

Hvilken viden mener ministeren at man mangler for at tage hul på forhandlinger om psykiatrien, og hvornår forventer ministeren at præsentere regeringens psykiatriudspil og indkalde til psykiatriforhandlinger med Folketingets øvrige partier?

Formanden (Søren Gade):

Værsgo.

Kl. 13:14

Jens Henrik Thulesen Dahl (DD):

Tak. Hvilken viden mener ministeren at man mangler for at tage hul på forhandlinger om psykiatrien, og hvornår forventer ministeren at præsentere regeringens psykiatriudspil og indkalde til psykiatriforhandlinger med Folketingets øvrige partier?

Kl. 13:14

Formanden (Søren Gade):

Ministeren.

Kl. 13:14

Indenrigs- og sundhedsministeren (Sophie Løhde):

Tak for det, og tak for spørgsmålet. Som jeg nævnte i min besvarelse før, mener vi i regeringen, at psykiatrien har behov for et markant løft, og det er også derfor, at vi med regeringsgrundlaget har lagt et historisk højt ambitionsniveau for psykiatrien ved at prioritere yderligere 3 mia. kr. ekstra til en ny psykiatriplan. Midlerne kommer oven i de her 500 mio. kr. årligt fra den tidligere psykiatriaftale, så vi om 10 år har øget bevillingen til psykiatriområdet med 4 mia. kr.

Som bekendt ligger der en psykiatriaftale, som blev indgået lige inden folketingsvalget. Den aftale står stadig ved magt. Nu handler opgaven om at sikre, at den aftale ikke kun er fine ord på et stykke papir, men rent faktisk også kommer ud og virker i psykiatrien – at pengene kommer ud, at initiativerne bliver implementeret. Og det er det, vi her på den korte bane har sat os for er det allervigtigste, altså at vi nu får sikret, at det ikke kun er en flot aftale på ord, men også i handling, og dermed, at initiativerne kommer i gang hurtigst muligt, og at vi gradvis kan påbegynde opbygningen af psykiatrien, og at det kan mærkes.

Så kommer vi med yderligere et løft på 3 mia. kr. ekstra til en ny psykiatriplan, og der vil vi naturligvis invitere Folketingets partier til forhandlinger herom. Vi står på et solidt fagligt grundlag med det oplæg, som især Sundhedsstyrelsen, men også med bidrag fra Socialstyrelsen, har udarbejdet til en kommende psykiatriplan.

Kl. 13:16

Formanden (Søren Gade):

Spørgeren.

Kl. 13:16

Jens Henrik Thulesen Dahl (DD):

Jeg er fuldstændig enig med ministeren i, at vi står på et rigtig godt grundlag, og derfor undrer det mig også. Jeg husker, at ministeren i sin tidligere rolle også efterlyste, at man skulle se at komme i gang, fordi vi har et godt grundlag. Vi har et godt udgangspunkt for at komme videre. Så hvornår kan vi forvente, at vi skal tage fat i det grundlag og få lavet de aftaler, der rækker reelt 10 år frem? For jeg tror også, vi er enige om, at den aftale, vi lavede tilbage i september, hvor vi begge to var involveret, ikke var tilstrækkelig.

På daværende tidspunkt diskuterede vi også de ekstra midler, og nu kan jeg jo se, at der i regeringsgrundlaget står beskrevet med op til de 4 mia. kr. – men hvor er de henne? Hvornår får vi dem at se? For ude i psykiatrien mangler de desperat de midler.

Altså, jeg har et eksempel – jeg tror det er fra Svendborg psykiatri – hvor man rent faktisk går ud og fyrer medarbejdere, fordi økonomien ikke hænger sammen, medarbejdere, som man jo i øvrigt desperat har brug for. Men når man er i den situation, har vi altså brug for at gøre noget, der hjælper dem derude ganske snart, og ikke bare vente på et eller andet en gang. Den tidligere regering brugte jo, som jeg husker det, ca. 3½ år af sin regeringsperiode, før vi blev indkaldt til de forhandlinger, som jeg tror vi sammen på daværende tidspunkt havde efterlyst længe. Jeg håber ikke, vi skal vente 3½ år på, at den her regering indkalder til forhandlinger.

Kl. 13:17

Formanden (Søren Gade):

Ministeren.

Kl. 13:17

Indenrigs- og sundhedsministeren (Sophie Løhde):

Jeg opfatter grundlæggende mig selv som et utålmodigt menneske; det er godt i nogle henseender, i andre henseender er det ikke så godt. Det er jo ikke nogen hemmelighed, at psykiatrien mangler penge, og det er også derfor, at jeg som ressortminister har stort fokus på nu, at de 500 mio. kr. ekstra til psykiatrien, som vi lige har aftalt før folketingsvalget, også kommer ud til psykiatrien – at vi får implementeret de initiativer, som vi aftalte med den psykiatriaftale, der blev lavet før folketingsvalget.

Så er det helt korrekt, at mit parti gerne havde set, at vi med den aftale dengang havde fundet finansiering ikke bare til 2 år, men til 10 år. Det kunne man ikke enes om på daværende tidspunkt, og det er jo derfor, at jeg er stolt og glad for, at vi nu har en regering, der, som led i sit regeringsgrundlag, har prioriteret at øremærke et historisk stort løft til psykiatrien, så en 10-årsplan også kan blive fuldt finansieret.

Kl. 13:18

Formanden (Søren Gade):

Spørgeren.

Kl. 13:18

Jens Henrik Thulesen Dahl (DD):

Men det er jo derfor, jeg nu efterlyser det. Én ting er, at jeg også har læst regeringsgrundlaget – det har jo været der et stykke tid nu – men hvornår er det, vi tager fat? Er ministeren i gang? Har ministeren sit ministerie i gang med at lave det oplæg, som vi skal mødes om? Og kunne ministeren ikke løfte sløret for, hvornår vi ser noget mere konkret?

For når jeg hører dem ude i psykiatrien, råber de: Kom og gør noget, hjælp os nu. Så nytter det jo ikke noget, hvis vi sådan engang ad åre gør noget. Vi har en 2-årsplan, men 10-årsplanen skulle jo gerne etableres og beskrives, så man reelt kan se ind i, at der sker noget i de næste 10 år og vi ikke bare venter på, at ministeren tager initiativet.

Kl. 13:18

Formanden (Søren Gade):

Ministeren.

Kl. 13:18

Indenrigs- og sundhedsministeren (Sophie Løhde):

Men skulle vi ikke også se at få implementeret de ting, vi har aftalt der skal ske på 2 år? Altså, det er jo ikke sket. Det er jo derfor, at Sundhedsstyrelsen nu aktuelt er gået i gang med det arbejde, det faglige oplæg eller det grundlag, der skal laves, for at de initiativer med de 500 mio. kr. ekstra til psykiatrien også kan komme ud, så man kan mærke det ude i psykiatrien. Det er det, der har mit fulde fokus, altså at vi leverer på det, som vi har stillet personalet og patienterne i udsigt. Det synes jeg er helt, helt afgørende, både når vi snakker psykiatrien, og når vi snakker socialpsykiatrien.

Herudover synes jeg jo, det er vigtigt, at psykiatrien, foruden at den skal have et selvstændigt fokus, så også skal ses som en del af det samlede sundhedsvæsen. Og der har vi jo annonceret, også med regeringsgrundlaget, at vi nu her inden længe nedsætter en sundhedsstrukturkommission, og der er det selvfølgelig så at sige også relevant, at en ny psykiatriplan kommer til at kunne tage højde for de anbefalinger, som en sundhedsstrukturkommission måtte komme med, og som en efterfølgende regering og forhåbentlig også et flertal i Folketinget ender med at beslutte sig for.

Kl. 13:20

Formanden (Søren Gade):

Spørgeren for det sidste spørgsmål.

Kl. 13:20

Jens Henrik Thulesen Dahl (DD):

Men der bliver jeg jo så netop en lille smule bekymret. For når jeg nu hører, at der bliver henvist til en strukturkommission – som jeg sagtens kan se at der kan være en idé i – får jeg samtidig den bekymring, om det så gør, at vi i øvrigt ikke kommer i gang med den politiske forhandling. At Sundhedsstyrelsen er i gang med at implementere den aftale, der er lavet, skulle vel heller ikke forhindre, at vi politisk tager fat i, hvordan vi laver den reelle 10-årsplan, altså tager fat i den politiske debat om det. Det vil jeg meget gerne opfordre til, og jeg vil håbe, at ministeren vil give et tilsagn om, at vi inden for relativt kort tid bliver indkaldt til diskussioner af, hvordan vi kommer videre med det her.

Kl. 13:20

Formanden (Søren Gade):

Ministeren for en afsluttende bemærkning.

Kl. 13:20

Indenrigs- og sundhedsministeren (Sophie Løhde):

Hvordan vi kommer videre med det her, forudsætter i hvert fald, at den 2-årsplan, vi har lavet, også bliver omsat til virkelighed, og det er det, der har mit fulde fokus nu her. Altså, vi kunne allerede nu begynde at sige, at vi hellere vil snakke om, hvad der skal ske om 5 år, om 8 år, men skulle vi ikke starte med at levere på det, vi har sagt og lovet patienterne og personalet de næste 2 år? Det er 500 mio. kr. ekstra om året, hvor Sundhedsstyrelsen laver den faglige forberedelse, og det skal jo efterfølgende implementeres, aftales og forhandles med bl.a. Kommunernes Landsforening, men også med Danske Regioner. Og det er en aftale, jeg håber vi kan lave her i løbet af foråret eller den tidlige sommer.

Kl. 13:21

Formanden (Søren Gade):

Tak for det, og det afslutter spørgsmålet. Vi siger tak til sundhedsministeren og tak til spørgeren.

Mødet er udsat til kl. 13.30.

Mødet er udsat. (Kl. 13:21).

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:30

Formanden (Søren Gade):

Mødet er genoptaget.

Vi går til spørgsmål nr. 6 til justitsministeren af fru Karina Lorentzen Dehnhardt fra Socialistisk Folkeparti.

Kl. 13:30

Spm. nr. S 264

6) Til justitsministeren af:

Karina Lorentzen Dehnhardt (SF):

Er ministeren enig i, at Danmarks indsats mod krigsforbrydelser har en alvorlig mangel, i og med Danmark – i modsætning til stort set alle andre EU-lande – ikke direkte har kriminaliseret forbrydelser som tortur, krigsforbrydelser og forbrydelser mod menneskeheden i sin straffelov?

Skriftlig begrundelse

I denne uge er det 1 år siden, at Rusland indledte sin ulovlige invasion af Ukraine, der blandt andet har medført omfattende og systematiske krigsforbrydelser over for civile.

Formanden (Søren Gade):

Værsgo.

Kl. 13:30

Karina Lorentzen Dehnhardt (SF):

Tak for ordet. Er ministeren enig i, at Danmarks indsats mod krigsforbrydelser har en alvorlig mangel, i og med at Danmark – i modsætning til stort set alle andre EU-lande – ikke direkte har kriminaliseret forbrydelser som tortur, krigsforbrydelser og forbrydelser mod menneskeheden i sin straffelov?

Kl. 13:30

Formanden (Søren Gade):

Ministeren.

Kl. 13:30

Justitsministeren (Peter Hummelgaard):

Tak for ordet, og også tak for spørgsmålet. Som det fremgår af begrundelsen for spørgsmålet, er det om et par dage årsdagen for Ruslands invasion af Ukraine. Lad mig derfor starte med at sige, at regeringen på det kraftigste fordømmer Ruslands ulovlige invasion og vil fortsætte den stærke opbakning og støtte til Ukraines frihedskamp. Vi skal som retssamfund sikre, at personer, der har begået krigsforbrydelser, bliver retsforfulgt, også i Danmark. Derfor er det vigtigt for mig at slå fast, at Danmark ikke er et fristed for krigsforbrydere. Der er ikke bestemmelser i straffeloven, som selvstændigt kriminaliserer tortur, krigsforbrydelser og forbrydelser imod menneskeheden, men det betyder ikke, at der er alvorlige mangler i straffeloven. Krigsforbrydelser, tortur og visse forbrydelser mod menneskeheden er kriminaliseret efter reglerne i straffeloven om bl.a. drab, vold, voldtægt, frihedsberøvelse og hærværk.

Samtidig har vi regler om dansk straffemyndighed, også kaldet jurisdiktion, som gør det muligt at retsforfølge lovovertrædelser begået uden for den danske stat, når de angår handlinger omfattet af Romstatutten, hvis gerningspersonen befinder sig i Danmark. Romstatutten er det juridiske fundament for Den Internationale Straffedomstol. Det er også muligt at retsforfølge handlinger, der er omfattet af en international bestemmelse, ifølge hvilken Danmark er forpligtet til at have straffemyndighed, eksempelvis Genèvekonventionens regler om krigsførelse. Personer, der begår krigsforbrydelser i f.eks. Ukraine, kan derfor altså godt holdes strafferetligt ansvarlige i Danmark.

Jeg har også stor forståelse for, at bagtæppet for både spørgsmålet og også SF's beslutningsforslag om det samme emne er en grusom krig, som aktualiserer spørgsmålet om muligheden for retsforfølgelse af internationale forbrydelser i Danmark, og derfor ser jeg også meget frem til den drøftelse, vi skal have, i forbindelse med at vi her i salen behandler beslutningsforslaget.

Kl. 13:32

Formanden (Søren Gade):

Spørgeren.

Kl. 13:32

Karina Lorentzen Dehnhardt (SF):

Jeg er måske en lille smule skuffet over ministerens svar, for jeg havde nok håbet på, at der ville være en klar opbakning til at få kriminaliseret det her i dansk lovgivning. Vi ser jo den forfærdelige krig udspille sig i Ukraine, og FN har jo dokumenteret, at der foregår krigsforbrydelser.

Mit spørgsmål er derfor: Er ministeren helt sikker på, at der ikke er huller i vores straffemuligheder i dag? F.eks. peger Amnesty, Institut for Menneskerettigheder og DIGNITY i et fælles indlæg på, at det ikke er nok med straffelovens eksisterende paragraffer om vold og drab, fordi vi uden den helt rigtige klassificering af forbrydelserne risikerer, at gerningsmændene slipper for at blive retsforfulgt for det fulde omfang af deres forbrydelser.

Så er ministeren fuldstændig sikker på, at straffeloven dækker alt, når det handler om krigsforbrydelser, tortur osv.?

Kl. 13:33

Formanden (Søren Gade):

Ministeren.

Kl. 13:33

Justitsministeren (Peter Hummelgaard):

Først og fremmest vil jeg sige, at der ikke er nogen grund til at være skuffet, for min indledende besvarelse af spørgsmålet skulle ikke lyde som en afvisning af ønsket om særskilt at kriminalisere, men baserer sig alene på en vurdering af, at der ikke er alvorlige mangler i straffeloven. Altså, krigsforbrydelser, tortur og også visse forbrydelser imod menneskeheden er kriminaliseret efter reglerne i straffeloven om bl.a. drab, vold, voldtægt, frihedsberøvelser og hærværk.

Men jeg vil ikke afvise noget på nuværende tidspunkt, og det er også derfor, jeg ser meget frem til at drøfte problemstillingen i forbindelse med behandlingen af SF's beslutningsforslag.

Kl. 13:33

Formanden (Søren Gade):

Spørgeren.

Kl. 13:33

Karina Lorentzen Dehnhardt (SF):

Det er jo så lidt positivt, kan man sige, at ministeren ikke fuldstændig afviser, at vi kan gøre det her.

Så vil jeg gerne følge op på det her om strafbarhed eller mulig straffrihed for krigsforbrydere. For Den Internationale Straffedomstol skal jo tage sig af sager med ledende generaler og statsoverhoveder, mens almindelige soldater, hvis man kan sige det på den måde, skal retsforfølges nationalt, primært selvfølgelig i Ukraine eller der, hvor en gerningsmand opholder sig. Men ifølge DIGNITY og Amnesty International er det f.eks. uklart, hvordan angreb, der ikke skelner mellem civile og kombattanter, eller brug af eksplosive våben med uforholdsmæssig stor effekt i tætbefolkede område er kriminaliseret i Danmark.

Mener ministeren så, at vi på nuværende tidspunkt har en klar straffelov på det område? Eller kunne det være et ekstra argument for at kriminalisere krigsforbrydelser?

Kl. 13:34

Formanden (Søren Gade):

Ministeren.

Kl. 13:34

Justitsministeren (Peter Hummelgaard):

Jeg tror i virkeligheden, jeg vil gentage noget af det, jeg har sagt, nemlig at den umiddelbare vurdering er, at der ikke er mangler i straffeloven, for så vidt angår kriminalisering af forbrydelser begået i forbindelse med en krig.

Men når det så er sagt, synes jeg, det er en relevant diskussion. Jeg synes også, det er et legitimt ønske at have den diskussion, som vi skal have i forbindelse med SF's beslutningsforslag, og det er jo altså af samme årsag, at jeg heller ikke vil afvise, at vi kan gå ned ad den sti.

Kl. 13:35

Formanden (Søren Gade):

Spørgeren for et afsluttende spørgsmål.

Kl. 13:35

Karina Lorentzen Dehnhardt (SF):

Så vil jeg måske spørge ministeren på en anden måde: Hvad skal der til, for at ministeren så bakker op om det her forslag? Altså, det er jo ikke en helt hypotetisk situation. Ministeren har oversendt et svar til mig om, at der faktisk er to ukrainske flygtninge, som har anmeldt sager i Danmark, og i Norge har vi jo set, at man har fået en afhoppet Wagnersoldat, som man også har anholdt og modtaget. Så det er jo ikke en helt hypotetisk situation. Så hvad mener ministeren egentlig der skal til, for at vi får det særskilt kriminaliseret?

Kl. 13:35

Formanden (Søren Gade):

Ministeren for en afsluttende bemærkning.

Kl. 13:35

Justitsministeren (Peter Hummelgaard):

Det her er noget, vi tager meget, meget alvorligt, og jeg forstår også godt, hvor SF's ønske kommer fra. Af samme årsag rejser jeg også selv om nogle uger til en justitsministerkonference i Storbritannien om netop retsforfølgelse af krigsforbrydelser begået i forbindelse med krigen i Ukraine.

Og så vil jeg bare sige, at Danmark jo også tidligere har retsforfulgt personer for både grov vold og vold med døden til følge begået i forbindelse med f.eks. den væbnede konflikt i Jugoslavien. Det er selvfølgelig også der, den indledende vurdering af, at der ikke er mangler i straffeloven, stammer fra. Men det ændrer ikke ved, at vi tager den her drøftelse med SF med åben pande og ikke afviser noget.

Kl. 13:36

Formanden (Søren Gade):

Det afslutter spørgsmålet. Vi siger tak til spørgeren

Vi går videre til spørgsmål nr. 7. Det er ligeledes til justitsministeren, og det er af hr. Mikkel Bjørn fra Dansk Folkeparti.

Kl. 13:36

Spm. nr. S 268

7) Til justitsministeren af:

Mikkel Bjørn (DF):

Vil ministeren tilkendegive regeringens holdning til det generelle strafniveau i Danmark for kriminalitet, herunder navnlig personfarlig kriminalitet, i lyset af formanden for Dommerforeningens meningstilkendegivelser om at nedbringe strafniveauet?

Formanden (Søren Gade):

Værsgo.

Kl. 13:36

Mikkel Bjørn (DF):

Tak for det. Jeg kunne godt tænke mig at høre, om ministeren ikke vil tilkendegive regeringens holdning til det generelle strafniveau i Danmark for kriminalitet, herunder navnlig personfarlig kriminalitet, i lyset af bl.a. formanden for Dommerforeningens meningstilkendegivelser om at nedbringe strafniveauet.

Kl. 13:37

Formanden (Søren Gade):

Ministeren.

Kl. 13:37

Justitsministeren (Peter Hummelgaard):

Tak for ordet, og også tak til spørgeren for spørgsmålet. Efter regeringens opfattelse er strafniveauet generelt, som det skal være, men det skal have hårde konsekvenser at begå kriminalitet, der udfordrer almindelige menneskers tryghed og sikkerhed. Straffene for denne type kriminalitet skal også i højere grad afspejle forbrydelsernes grovhed og samfundets afstandtagen. Derfor vil regeringen jo gennemføre en strafreform, hvor der bl.a. skal sættes hårdere og mere konsekvent ind over for alvorlig personfarlig kriminalitet, herunder vold og voldtægt.

Som spørgeren sikkert allerede er opmærksom på, står vores retssystem desværre over for store udfordringer. Vi mangler fængselsbetjente, vi har for få fængselspladser og for lange sagsbehandlingstider. Det er uholdbart for de ofre for kriminalitet, der har brug for at komme videre i deres liv, og det er også utilfredsstillende for alle de medarbejdere, der gør en stor indsats for at få enderne til at mødes.

Der er med de seneste flerårsaftaler for både politiet, anklagemyndigheden og kriminalforsorgen allerede taget vigtige skridt til at løse udfordringerne, men der er brug for mere. Regeringen vil derfor som en del af strafreformen investere i en styrkelse af straffesagskæden, så vi skaber forudsætningerne for at kunne føre den retspolitik, vi mener er rigtig. Når forudsætningerne er på plads, vil alvorlig personfarlig kriminalitet være et af de områder, hvor vi skal sikre, at straffen står mål med forbrydelsens grovhed.

Der er desuden nedsat et udvalg, der skal afdække forholdet mellem strafniveauer og strafferammer. Udvalget skal bl.a. undersøge, om domstolene følger lovgivers anvisninger om strafudmåling. Udvalgets redegørelse vil give et solidt grundlag for en politisk drøftelse af strafniveauerne, og derfor ser jeg også frem til at modtage udvalgets redegørelse, der efter planen skal afgives inden sommerferien i år. Tak for ordet.

Kl. 13:39

Formanden (Søren Gade):

Spørgeren.

Kl. 13:39

Mikkel Bjørn (DF):

Tak for det. Jeg må sige, at jeg mildest talt er en anelse forundret over det med, at strafniveauet i Danmark generelt er, som det burde være. I november 2022 blev en 42-årig mand idømt 3½ års fængsel for voldtægt af en blot 9-årig pige. Den 16. februar i år blev en udlænding idømt 3 års fængsel og midlertidigt indrejseforbud for voldtægt af en 16-årig pige. Faktisk giver vi generelt helt absurd lave straffe for personfarlig kriminalitet i Danmark. Voldtægtsforbrydere, overfaldsmænd, mordere slipper gang på gang uden rimelig straf.

Jeg er glad for, at man har sat sig for at undersøge, hvad det er for nogle mekanismer, der gør, at strafniveauet generelt er lavt i Danmark. Men jeg er meget interesseret i at høre, hvad regeringen har af konkrete initiativer for at sikre, at vi står på ofrenes side i de her sager og ikke på de kriminelles – voldtægtsforbryderes, overfaldsmænds eller seriekriminelles – side.

Kl. 13:40

Formanden (Søren Gade):

Ministeren.

Kl. 13:40

Justitsministeren (Peter Hummelgaard):

Jeg ved ikke, om spørgeren bevidst misforstod mig eller i hvert fald måske overhørte det, jeg også sagde, om, at regeringen jo helt generelt – og endda nedfældet i regeringsgrundlaget – har en klar, klar politik om, at ved personfarlig kriminalitet skal straffene skærpes. Det gælder bl.a. straffe for vold og for voldtægt. Så sent som i dag har jeg fremsat et lovforslag, hvor vi både kriminaliserer nye typer af personfarlig kriminalitet og skærper strafferammerne for allerede kendte typer af personfarlig kriminalitet; det gælder grooming og sextortion, og tilsnigelse til sex sidestiller vi med voldtægt osv.

Så generelt er den her regering optaget af at skærpe straffene, for så vidt angår personfarlig kriminalitet.

Kl. 13:40

Formanden (Søren Gade):

Spørgeren.

Kl. 13:40

Mikkel Bjørn (DF):

Jamen skal jeg forstå det sådan, at hvis Dansk Folkeparti fremsætter et beslutningsforslag her i Folketingssalen om at hæve normalstraffen for særlige former for personfarlig kriminalitet i Danmark, så vil regeringen bakke op om det forslag?

Kl. 13:41

Formanden (Søren Gade):

Ministeren.

Kl. 13:41

Justitsministeren (Peter Hummelgaard):

Nej, sådan skal det dog alligevel heller ikke forstås. Det skal det jo ikke af den årsag, at vi selvfølgelig synes, det er vigtigt, at når det er, at vi måtte beslutte, at vi skal skærpe straffene, som det bl.a. er afspejlet i regeringsgrundlaget, så vil vi gerne have en forhandlet politisk proces omkring det.

Det skal i øvrigt også indgå i den generelle balance, hvor det er, at regeringen siger, at vi gerne vil have en egentlig strafreform, hvor der er nogle typer kriminalitet, hvor vi i højere grad måske kan anvende alternative strafformer, mens det er helt åbenlyst, at for andre former for kriminalitet – navnlig personfarlig kriminalitet – skal straffene skærpes, og at de ting skal ses i en helhed og sammenhæng.

Kl. 13:41

Formanden (Søren Gade):

Spørgeren for et afsluttende spørgsmål.

Kl. 13:41

Mikkel Bjørn (DF):

Det er meget positivt, at regeringen er indstillet på at hæve strafniveauet for personfarlig kriminalitet. Udfordringen er jo bare – bl.a. i hvert fald – at meget ofte er mange af dem, der begår den personfarlige kriminalitet, udlændinge.

Derfor er jeg interesseret i at høre ministerens og regeringens syn på udvisning af kriminelle udlændinge, og om regeringen ville bakke op om det, hvis Dansk Folkeparti fremsatte et forslag her i Folketingssalen om udvisning af kriminelle udlændinge ved første dom.

Kl. 13:42

Formanden (Søren Gade):

Ministeren for en afsluttende bemærkning.

Kl. 13:42

Justitsministeren (Peter Hummelgaard):

Jeg tror, jeg helt grundlæggende kan sige, at det jo er regeringens klare og utvetydige holdning, at udlændinge, der begår kriminalitet, i videst muligt omfang skal udvises. Derfor mener jeg også, at det er rigtigst, at anklagemyndigheden nedlægger en udvisningspåstand i alle de tilfælde, hvor det kan være relevant.

Kl. 13:42

Formanden (Søren Gade):

Det afslutter spørgsmålet, og vi siger tak til justitsministeren.

Vi går videre til spørgsmål nr. 8. Det er til social- og boligministeren af fru Mette Thiesen.

Kl. 13:42

Spm. nr. S 239

8) Til social- og boligministeren af:

Mette Thiesen (DF):

Vil ministeren tage initiativ til, at termen forældrefremmedgørelse anerkendes i lovgivningen som en måde, hvorpå en forælder manipulerer et barn til at tage afstand fra den anden forælder i en forældremyndigheds- eller samværssag, og at forældrefremmedgørelse derved vil have konsekvenser for den udøvende part?

Skriftlig begrundelse

Forældrefremmedgørelse, altså en situation hvor et barn bliver fremmedgjort af den ene forælder gennem manipulation, har store for konsekvenser for både børn og forældre. Alligevel bruges det som en taktik, der forhaler processen, og forældrefremmedgørelse kan øve indflydelse på en afgørelse om, hvilken forælder et barn ender hos. Alligevel er termen forældrefremmedgørelse ikke anerkendt som en måde at manipulere børn i forældreretssager til at tage afstand fra den anden forælder, og derfor er det heller ikke strafbart.

Formanden (Søren Gade):

Værsgo.

Kl. 13:42

Mette Thiesen (DF):

Tak, formand. Vil ministeren tage initiativ til, at termen forældrefremmedgørelse anerkendes i lovgivningen som en måde, hvorpå en forælder manipulerer et barn til at tage afstand fra den anden forælder i en forældremyndigheds- eller samværssag, og at forældrefremmedgørelse derved vil have konsekvenser for den udøvende part?

Kl. 13:43

Formanden (Søren Gade):

Ministeren.

Kl. 13:43

Social- og boligministeren (Pernille Rosenkrantz-Theil):

Det korte svar er ja, men så bliver det en ufattelig kort spørgerunde. Så jeg uddyber det lige lidt.

Det er jo et nyt ord, men et gammelt begreb, forstået på den måde, at det desværre altid har været sådan, at i forbindelse med at forældre blev skilt, er der nogen, der opfører sig enormt aggressivt og får skilt børnene fra den anden forælder. Hen over årene har man så kaldt det noget forskelligt, og jeg synes egentlig, at begrebet forældrefremmedgørelse dækker det meget godt. Vi har lavet chikanepakker, sidst vi var inde at kigge på det, og det drejer sig jo om det samme, nemlig det fuldstændig uacceptable forhold, at kontakten i nogle sammenhænge afbrydes uden grund, og at forældrene på den måde inddrager barnet i deres konflikt og måske ovenikøbet lykkes med at distancere barnet fra den anden forælder, f.eks. ved at tale negativt om vedkommende eller ved at forhindre processen omkring deling af børnene i at skride fremad.

Som jeg sagde, har vi lavet en stribe ting for at imødegå lige præcis den problematik. Jeg mener ikke, at vi er nået til vejs ende på den rejse, i forhold til at vi ved, at det stadig væk foregår, og derfor er jeg selvfølgelig åben over for at gå videre ad det spor, herunder også at tale om, om vi skal bruge det begreb, forælderfremmedgørelse, direkte i lovgivningen. Så jeg vil gerne give tilsagn om, at vi, inden vi rammer sommerferien, altså i det her semester, indkalder Folketingets partier for at kigge på, hvordan vi kan gribe det an.

Kl. 13:44

Formanden (Søren Gade):

Spørgeren.

Kl. 13:44

Mette Thiesen (DF):

Ja, så kunne det næsten blive en meget, meget hurtig spørgerunde. Tusind tak. Jeg kan også godt afsløre for dem, der sidder og hører med, at ministeren og jeg har drøftet det her før. Det er jo noget, der har ligget mig meget på sinde rigtig længe. Så tusind, tusind tak for det tilsagn.

Jeg tror, det er rigtig vigtigt, at den her term eller det her begreb også bliver en del af den gældende lovgivning, fordi det jo netop er noget ret specifikt. Det er jo netop, hvor den ene forælder simpelt hen indoktrinerer eller manipulerer børnene til at have en holdning, til at overtage den ene forælders holdning til den anden forælder, og derved nogle gange desværre forårsager, at børnene så vælger den anden forælder fra. Hvis vi skal beskytte børnene, også i det her, hvilket vi jo skal, så synes jeg, det er rigtig vigtigt, så tusind tak for det.

Når det her begreb bliver skrevet ind i lovgivningen, kommer det jo også ind under den chikanebestemmelse, som er der, og mener ministeren ikke også, at det bør have en eller anden form for konsekvens, hvis man som forælder bevidst laver noget som det her i forbindelse med en forældremyndigheds- eller en samværssag?

Kl. 13:45

Formanden (Søren Gade):

Ministeren.

Kl. 13:45

Social- og boligministeren (Pernille Rosenkrantz-Theil):

Jo, det er helt klart, og det er sådan set også det, der ligger til grund i lovgivningen nu, altså chikane, det gamle begreb. Det er klart, at myndighederne skal kunne træffe en straksafgørelse, så kontakten ikke bliver afbrudt, fordi det jo sådan set er det mest ulykkelige, og at Familieretshuset kan indhente en sagkyndig erklæring om forælderen, der udøver chikanen. Der stiller man altså skarpt på den konkrete forælder, og det er bl.a. i situationer, hvor en forælders adfærd rejser tvivl om, hvorvidt forælderen er egnet til at varetage barnets tarv.

Man skal jo bare huske på, at midt i det her, hvor der er en forælder, der taler grimt om den anden forælder, står der et barn, der elsker begge forældre, og derfor er det selvfølgelig fuldstændig afgørende, at forældrene formår at samarbejde på en måde, hvor barnet ikke hele tiden bliver stillet i den loyalitetskonflikt, for det splitter børn ad.

Kl. 13:46

Formanden (Søren Gade):

Spørgeren.

Kl. 13:46

Mette Thiesen (DF):

Tusind tak. Jeg er meget, meget enig, og det er jo meget, meget ulykkeligt, både for børnene, men sådan set også for den forælder, der oplever på et fuldstændig uretmæssigt grundlag at miste sine børn. Det er jo i hvert fald en af de ting, jeg har været meget opsat på hele tiden i forhold til det familieretslige system. Så jeg vil egentlig bare sige tak for det.

Jeg havde egentlig tænkt mig at fremsætte et beslutningsforslag om forældrefremmedgørelse og om, at det skal have konsekvenser, for netop at få det ind i lovgivningen, men det kan jeg næsten høre at jeg sådan set ikke behøver at gøre. Så jeg glæder mig til at modtage den her invitation.

Kl. 13:47

Formanden (Søren Gade):

Ministeren.

Kl. 13:47

Social- og boligministeren (Pernille Rosenkrantz-Theil):

Tak for det, og jeg glæder mig mægtig meget til samarbejdet om det. Jeg elsker altid at diskutere alt, hvad der vedrører det her område, for det er så vanvittig vigtigt for børnene, at vi griber det rigtigt an.

Og jeg vil sige, at noget af det, jeg vil lægge vægt på, når vi skal have drøftelserne om det her, er, at for nogle er det at forsøge at holde sit barn væk fra den anden forælder jo også helt relevant, og det er jo det, der gør de her sager så ufattelig svære. I nogle sammenhænge foregår det helt uretmæssigt; det er simpelt hen bare en forælder, der bliver skubbet ud af barnets liv, fordi den anden forælder synes, at det er det, der skal ske. I andre tilfælde er der tale om vold eller overgreb eller andre ting, som jo er ganske, ganske alvorlige, og hvor den distancering er helt relevant for at passe på barnet.

Jeg mener, at vi skal tage en politisk drøftelse om det. Og frem for at fremsætte et beslutningsforslag tror jeg hellere, at vi skal fremsætte et lovforslag og så gøre det i fællesskab.

Kl. 13:48

Formanden (Søren Gade):

Ønsker spørgeren det sidste spørgsmål?

Kl. 13:48

Mette Thiesen (DF):

Jeg vil egentlig bare slutte af med at sige, at jeg glæder mig til at modtage den invitation, som jeg også sagde før. Det her er ekstremt vigtigt. Det er ikke alene vigtigt for børnene, men det er også rigtig vigtigt for de forældre, som føler sig fanget i et system, hvor man står lidt retsløs og mister sine børn på et ufuldstændigt grundlag. Så jeg glæder mig rigtig meget til de generelle drøftelser og til at få invitationen til det her møde. Tak.

Kl. 13:48

Formanden (Søren Gade):

Så afslutter vi spørgsmålet. Vi siger tak til social- og boligministeren og tak til spørgeren.

Vi går videre til spørgsmål nr. 10 (spm. nr. S 266). Det er til beskæftigelsesministeren, og det er af hr. Nick Zimmermann fra Dansk Folkeparti.

Kl. 13:48

Spm. nr. S 219 (omtrykt)

9) Til beskæftigelsesministeren af:

Victoria Velasquez (EL):

Hvordan kan det være, at ministeren ikke har haft de allerfattigste børnefamilier på sin liste over prioriterede opgaver, når der ifølge den daværende fungerende beskæftigelsesminister Peter Hummelgaards egne ord under førstebehandlingen af lovforslag nr. L 1 om forlængelse af det midlertidige børnetilskud den 29. november 2022 var »al mulig god tid til at afvente dannelsen af en ny regering« og stadig nå at forlænge retten til det midlertidige børnetilskud?

(Spørgsmålet er udgået, da det er taget tilbage af spørgeren).

Kl. 13:48

Spm. nr. S 266

10) Til beskæftigelsesministeren af:

Nick Zimmermann (DF):

Mener ministeren, at det er en værdig afslutning på arbejdslivet, at beviseligt nedslidte danskere skal være længere tid på sygedagpenge, fleksjob, ledighedsydelse og ressourceforløb som en konsekvens af, at regeringen vil afkorte perioden med seniorpension fra 6 til 3 år?

Skriftlig begrundelse

Det er meget få seniorpensionister, som kommer fra ordinær beskæftigelse. Mange kommer eksempelvis fra sygedagpenge. Hvis man afkorter perioden med seniorpension fra 6 til 3 år, som regeringen har foreslået, så vil de mennesker, der mister muligheden, skulle fortsætte med sygedagpenge, fleksjob, ledighedsydelse og ressourceforløb, selv om de påviseligt er nedslidte.

Formanden (Søren Gade):

Værsgo.

Kl. 13:48

Nick Zimmermann (DF):

Mener ministeren, at det er en værdig afslutning på arbejdslivet, at beviseligt nedslidte danskere skal være længere tid på sygedagpenge, fleksjob, ledighedsydelse og ressourceforløb som en konsekvens af, at regeringen vil afkorte perioden med seniorpension fra 6 til 3 år?

Kl. 13:49

Formanden (Søren Gade):

Ministeren.

Kl. 13:49

Beskæftigelsesministeren (Ane Halsboe-Jørgensen):

Tak for spørgsmålet, som vi jo begge lige er kommet løbende fra et samråd der handler om. Nu tager vi det også her, og det gør jeg gerne.

Regeringen har fremlagt et ambitiøst reformprogram, som jeg også lige har redegjort for i samrådet, og der er en lang række elementer, hvoraf det her er det ene. Vi har klart sagt fra starten, at hvis vi vil udbygge vores velfærdssamfund, så kræver det også nogle gange nogle ikke så nemme eller populære beslutninger i det hele taget.

Det her konkrete forslag, hvor vi sammenlægger seniorpensionen med den tidlige pension, handler om at finde den rette balance mellem en stærk og robust dansk økonomi, øget beskæftigelse, men også gode muligheder for tidlig tilbagetrækning. Og jeg vil gerne slå fast, at hvis man er for syg til at arbejde, skal man ikke arbejde, men samtidig skal vi sætte nogle rammer for, at enhver kan bidrage med det, den enkelte kan. Og vi ved, at mange af dem, der overgår til seniorpension, kommer fra andre ydelser, f.eks. sygedagpenge, som spørgeren også henviser til, men en del af dem, der i dag vil kunne overgå til seniorpension, vil også have mulighed for at fastholde en tilknytning til arbejdsmarkedet.

Det er værd at huske på, at arbejdsevnekravet i seniorpensionsordningen relaterer sig til det seneste job, man har haft, og for nogle vil det være muligt at finde et andet og mindre krævende job i en anden branche. Her har vi også alle en fælles forpligtelse til at skabe et rummeligt og inkluderende arbejdsmarked. Tak for ordet.

Kl. 13:50

Formanden (Søren Gade):

Spørgeren.

Kl. 13:50

Nick Zimmermann (DF):

Vil det så sige, at ministeren mener, at de nedslidte danskere, der ikke længere kan få seniorpension, på magisk vis skal kunne genvinde deres arbejdsevne og komme i job? Altså, er der overhovedet et øget arbejdsudbud i det her?

Kl. 13:50

Formanden (Søren Gade):

Ministeren.

Kl. 13:50

Beskæftigelsesministeren (Ane Halsboe-Jørgensen):

»På magisk vis« er et lidt voldsomt udtryk at bruge, når vi har med en gruppe at gøre, som jo for nogles vedkommende er i arbejde eller i fleksjob i dag. Det vil de for nogles vedkommende kunne blive ved med at være, mens andre vil skulle overgå til nogle andre ydelser, og det er jo meget tydeligt, når vi ser på, hvor folk kommer fra, at der også vil være nogle, som skal gå en anden vej, og det er der taget højde for i de her beregninger.

Kl. 13:51

Formanden (Søren Gade):

Spørgeren.

Kl. 13:51

Nick Zimmermann (DF):

Med al respekt er ministeren altså noget galt på den. Langt de fleste af dem, der modtager den her ydelse, er folk, der kommer fra ressourceforløb, fleksjob eller sygedagpenge og er nedslidte gennem lang tid på arbejdsmarkedet. I øvrigt er et af kravene jo også, at man skal have været 25 år på arbejdsmarkedet bare for at kunne komme i betragtning til den her ordning.

Så at ministeren mener, at det er nogle, der kommer fra alle mulige andre job i forvejen, ved jeg altså ikke lige om jeg vil være enig i. Langt de fleste kommer jo altså fra en ordning, som de i forvejen har trukket sig ud af arbejdsmarkedet for at få.

Kl. 13:51

Formanden (Søren Gade):

Ministeren.

Kl. 13:51

Beskæftigelsesministeren (Ane Halsboe-Jørgensen):

Så vidt jeg lige erindrer tallene – og nu skal man passe på, når man taler i Folketinget under ministeransvar – tror jeg, det er 6 pct., der kommer fra beskæftigelse, og 11 pct., der kommer fra fleksjob. Og det er vel trods alt en eller anden form for tilknytning til arbejdsmarkedet. Det er også rigtigt, at der er mange, der kommer fra andre ydelser, og de ydelser vil jo også være der i fremtiden. Men der vil også være nogle som f.eks. dem på sygedagpenge, som spørgeren spørger til, som vil skulle have en afklaring, og hvis de ikke kan arbejde, skal de selvfølgelig ikke det.

Kl. 13:52

Formanden (Søren Gade):

Spørgeren for et afsluttende spørgsmål.

Kl. 13:52

Nick Zimmermann (DF):

Så bliver jeg nødt til lige at få et fuldstændig klart svar på, om ministeren mener, at det med at forringe danskernes mulighed for seniorpension vil kunne gøre, at de genvinder deres arbejdsevne og kommer i job. Altså, jeg bliver nødt til at høre helt konkret, hvad det er, man mener er det øgede arbejdsudbud i det her.

Kl. 13:52

Formanden (Søren Gade):

Ministeren for en afsluttende bemærkning.

Kl. 13:52

Beskæftigelsesministeren (Ane Halsboe-Jørgensen):

Jamen der er jo forskellige elementer i det. Nogle er uden for arbejdsmarkedet i dag og vil ikke kunne komme ind på arbejdsmarkedet igen. Der vil være nogle, der skal have en førtidspension, eller nogle, der skal være på andre ydelser. Der vil også være nogle, der er i fleksjob i dag, og som vil kunne fortsætte i deres fleksjob de 3 år, det kræver. Det er jo faktisk at bevare en vis tilknytning til arbejdsmarkedet.

Kl. 13:52

Formanden (Søren Gade):

Det afslutter spørgsmålet. Vi siger tak til spørgeren.

Vi byder velkommen til hr. Morten Messerschmidt, som har spørgsmål nr. 11, ligeledes til beskæftigelsesministeren.

Kl. 13:53

Spm. nr. S 272

11) Til beskæftigelsesministeren af:

Morten Messerschmidt (DF):

Vil ministeren – i tilknytning til lovforslaget om afskaffelse af store bededag – tilkendegive regeringens holdning til Dansk Folkepartis ændringsforslag om indsættelse af en solnedgangsklausul, hvorved en permanentgørelse af afskaffelsen af store bededag betinges af en gennemarbejdet vurdering af forslagets reelle samfundsøkonomiske effekter?

Formanden (Søren Gade):

Værsgo.

Kl. 13:53

Morten Messerschmidt (DF):

Tak, formand. Vil ministeren – i tilknytning til lovforslaget om afskaffelse af store bededag – tilkendegive regeringens holdning til Dansk Folkepartis ændringsforslag om indsættelse af en solnedgangsklausul, hvorved en permanentgørelse af afskaffelsen af store bededag betinges af en gennemarbejdet vurdering af forslagets reelle samfundsøkonomiske effekter?

Kl. 13:53

Formanden (Søren Gade):

Ministeren.

Kl. 13:53

Beskæftigelsesministeren (Ane Halsboe-Jørgensen):

Tak for spørgsmålet. Det vil regeringen og jeg meget gerne. Afskaffelsen af store bededag og det at gøre den til en almindelig arbejdsdag er et permanent tiltag i det lovforslag, vi har fremsat. Vi står i en situation, hvor der er behov for prioriteringer til at finansiere de øgede udgifter til vores forsvar og til fælles sikkerhed i Danmark. Et bredt flertal i Folketinget har besluttet, at de forsvarsudgifter skal løftes markant og varigt, og derfor er der også varige udgifter, der skal dækkes.

Den her regering bruger Finansministeriets regneprincipper på sit forslag, ligesom tidligere skiftende regeringer har gjort det. På den baggrund kan regeringen ikke støtte ændringsforslaget om at indføre en solnedgangsklausul i loven.

Kl. 13:54

Formanden (Søren Gade):

Spørgeren.

Kl. 13:54

Morten Messerschmidt (DF):

Det var en underlig måde, ja, nærmest en selvmodsigende måde at kommentere spørgsmålet på, for ja, der skal flere penge i kassen, og det vil vi også gerne hjælpe med, men hvis nu ikke der kommer flere penge i kassen som følge af det her overgreb på vores helligdag, som regeringen har gang i, hvorfor skal det så ikke falde bort? Altså, vi har lige haft en høring i Landstingssalen, hvor flere eksperter var på banen, herunder også økonomiske eksperter, som man må sige såede noget alvorlig tvivl om, om der er en varig effekt af at fjerne store bededag. Hvis nu det viser sig, at der ikke er nogen effekt, hvorfor kan regeringen så ikke allerede nu sige, at så skal man selvfølgelig have store bededag tilbage?

Det handler jo sådan set også om at sikre regeringens egen legitimitet. Hvis man siger, at man fjerner store bededag, fordi vi vil have de her milliarder i kassen, og det så viser sig om 2 eller 3 år, at det ikke havde den effekt, fordi den normændring, man havde forudsat, udeblev, så er det vel meget naturligt, at man får store bededag tilbage. Der er jo ret stærke argumenter, kunne jeg også forstå på høringen, for at antage, at den normændring, som Finansministeriet håber på kommer, ikke vil komme, bl.a. fordi vi har ca. en million borgere her i landet, som er under 18 år, og som ikke er omfattet. Det vil sige, at de skal stadig ikke i skole, i gymnasie, i folkeskole, på erhvervsskole osv. – og man kunne godt forestille sig, at deres forældre så måske også ville prioritere at holde fri den dag.

Det er efterhånden, synes jeg, temmelig svært at få øje på, hvad det egentlig er, regeringen har – ud over regeringen selv – at støtte sig til i forhold til forventningen om, at de her mange milliarder, som man så vil bruge på forsvaret, kommer ind som følge af det her. Derfor er det vel bare sådan sund fornuft og i øvrigt også i overensstemmelse med regeringens egne løfter at sige, at hvis de penge ikke kommer i kassen, genindfører vi selvfølgelig store bededag.

Kl. 13:56

Formanden (Søren Gade):

Ministeren.

Kl. 13:56

Beskæftigelsesministeren (Ane Halsboe-Jørgensen):

Tak for det. Nu gik spørgsmålet på, om jeg som ansvarlig minister for lovforslaget har tænkt mig at indsætte en solnedgangsklausul. Til det er svaret klart nej. Hvis der ønskes svar på beregningsforudsætninger, har der været rig mulighed for det, bl.a. tidligere i dag, men jeg er sikker på, at man også kunne opleve, at en ministerkollega ville svare på det her i salen.

I forhold til om børnene skal i skole, kan det sagtens være, at børnene skal i skole den fredag i fremtiden. Vi hæver bare ikke årsnormen, men det er jo kommunalt bestemt, hvornår de feriedage ligger. Om det er 1 dags længere sommerferie, den enkelte kommune vælger, så er der altså fuld frihed til det. Det kan sagtens være, der er skolebørn, der skal i skole på den fredag.

Kl. 13:56

Formanden (Søren Gade):

Spørgeren.

Kl. 13:56

Morten Messerschmidt (DF):

Jeg er ked af, at ministeren ikke har fået læst spørgsmålet igennem, inden hun kommer og svarer på det, men det er jo meget enkelt. Altså, det handler jo om at indsætte en solnedgangsklausul, som medfører, at forslaget bortfalder, såfremt det viser sig ikke at have den økonomiske effekt, som regeringen fremlægger. Det er jo det, ministeren er blevet bedt om at tilkendegive, og jeg forstår ikke, at det er så svært at forstå, og jeg forstår heller ikke, at man ikke bare kan svare ja til det.

For hvorfor i alverden skulle man holde fast i, at danskerne ikke må have store bededag, hvis den økonomiske effekt, som efterhånden kun regeringen selv tør satse på kommer, ikke kommer? Det burde da ligge lige til højrebenet.

Kl. 13:57

Formanden (Søren Gade):

Ministeren.

Kl. 13:57

Beskæftigelsesministeren (Ane Halsboe-Jørgensen):

Spørgsmålet er jo sådan set simpelt og klart, og jeg synes sådan set også, det er besvaret med et nej: Vi har ikke planer om at indsætte en solnedgangsklausul i forslaget om at afskaffe store bededag. Jeg synes sådan set også, at jeg har svaret meget klart, hvad det er, jeg støtter mig på.

Men derudover rejser det jo også et mere generelt spørgsmål i forhold til spørgerens parti, altså om det er en generel tendens, at vi i alle beregninger skal indsætte solnedgangsklausuler og så regne efter, og at vi, hvis det så ikke holder vand, skal lade dem udløbe igen. Hvis det er et generelt forslag, er det da i hvert fald et nybrud.

Kl. 13:57

Formanden (Søren Gade):

Spørgeren for et afsluttende spørgsmål.

Kl. 13:57

Morten Messerschmidt (DF):

Det synes jeg er en god idé. Generelt tror jeg, når regeringen erklærer krig mod kirken, fagbevægelsen og flertallet af danskere, at vi skal arbejde med solnedgangsklausuler, og det tror jeg at rigtig mange vil være glade for. Jeg vil nærmest gå så vidt som at sige, at jeg også vil håbe, at den her regering har en solnedgangsklausul, så vi kan få en anden en af slagsen.

Men det er stadig væk ikke det, der er spørgsmålet. Det, der er spørgsmålet er, om det, når regeringen nu påstår, at det her har en økonomisk effekt, og regeringen nærmest er de eneste i kongeriget, der påstår det, så ikke ville være naturligt, at danskerne fik fridagen, helligdagen, tilbage, hvis det nu viser sig, at regeringen ikke har ret.

Kl. 13:58

Formanden (Søren Gade):

Ministeren for en afsluttende bemærkning.

Kl. 13:58

Beskæftigelsesministeren (Ane Halsboe-Jørgensen):

Jeg vil godt svare for tredje gang, at det ikke er regeringens intention at indsætte en solnedgangsklausul, og i øvrigt synes jeg så bare i en bemærkning, at gå i krig er et vildt udtryk at bruge i den her sammenhæng.

Kl. 13:58

Formanden (Søren Gade):

Tak for det, og det afslutter spørgsmålet. Vi siger tak til spørgeren og tak til beskæftigelsesministeren.

Vi går til spørgsmål nr. 13 (spm. nr. S 267) og byder velkommen til udlændinge- og integrationsministeren, og spørgsmålet er af hr. Peter Kofod, Dansk Folkeparti.

Kl. 13:58

Spm. nr. S 176 (omtrykt)

12) Til børne- og undervisningsministeren af:

Nick Zimmermann (DF):

Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger såsom, at der er mange køn, der har menstruation, at børn ikke skal kalde deres bror eller deres søster for »bror« eller »søster«, men for »søsken«, og at nevøer og niecer skal kaldes »niøcer«?

Skriftlig begrundelse

Spørgeren henviser til artiklen »Trods beskyldninger om »kønsaktivistisk propaganda«: Normstormerne rykker ind i de yngste klasser« af 24. januar 2023 fra Kristeligt Dagblad.

(Spørgsmålet er udgået, da det er taget tilbage af spørgeren).

Kl. 13:59

Spm. nr. S 267

13) Til udlændinge- og integrationsministeren af:

Peter Kofod (DF):

Vil ministeren tilkendegive, om regeringen gør nok for at sikre henholdsvis Danmarks og EU's ydre grænser?

Formanden (Søren Gade):

Værsgo.

Kl. 13:59

Peter Kofod (DF):

Tak for det, formand. Vil ministeren tilkendegive, om regeringen gør nok for at sikre henholdsvis Danmarks og EU's ydre grænser?

Kl. 13:59

Formanden (Søren Gade):

Ministeren.

Kl. 13:59

Udlændinge- og integrationsministeren (Kaare Dybvad Bek):

Tak for det spørgsmål. Det er vigtigt for regeringen, at der er styr på EU's ydre grænser, herunder naturligvis også Danmarks del af Schengenområdets ydre grænser.

Regeringen arbejder derfor løbende med at forbedre kontrollen af EU's ydre grænser, og det gælder udbygningen af it-infrastruktur i grænseområdet, den videre udbygning af Frontex og senest Rådets enighed om en moderniseret grænsekodeks. Det er min opfattelse, at der primært skal være fokus på de strækninger af EU's ydre grænser, der oplever det største migrationspres, og det er det, som man kalder EU's frontlinjestater. Danmarks bidrag til Frontex' bistand til disse lande går gennem personel- og kapacitetsbidrag, og Danmarks ambition er at forsvare Frontex' behov, og at Danmarks bidrag er på linje med sammenlignelige lande.

Danmark har været blandt fortalerne for en finansiering inden for EU-budgettet til lande under pres, herunder til fysiske barrierer, hvor landene finder det nødvendigt, og jeg fornemmer også, at der er en bevægelse og en større åbenhed over for det. Danmark bidrager desuden med egne midler til kapacitetsopbygning inden for grænseforvaltningen i tredjelande, og det samme gør EU.

Migrationspresset ved de ydre grænser er et resultat af et inhumant og dysfunktionelt asylsystem, som vi har i dag, og indsatsen for at få skabt ro ved de ydre grænser hænger derfor også tæt sammen med ambitionen om at reformere det europæiske asylsystem.

Kl. 14:00

Formanden (Søren Gade):

Spørgeren.

Kl. 14:00

Peter Kofod (DF):

Tak for besvarelsen. Jeg er dybt bekymret over de ydre grænser rundt om Europa, og jeg mener, at det går for dårligt. Jeg mener ikke, at de er tilstrækkelig sikre, og jeg mener, at Europa-Kommissionen har haft tilstrækkelig med tid til at kunne levere, og at der intet er sket, i hvert fald ikke tilstrækkeligt.

Nu ser vi så, og det er jo på bagkant af, at man for efterhånden en del år siden havde en migrationskrise, at indrejsetallet igen begynder at stige, altså at der kommer flere og flere ind i Europa, som ikke skulle have været ind. De ydre grænser er simpelt hen ikke gjort klar, og det er jo ikke tilfredsstillende, når man ser på, hvad der skete i 2015, at EU-systemet ikke har formået at reagere på det.

Så jeg vil gerne vide, hvad regeringen har foretaget sig og har planer om at foretage sig over for Europa-Kommissionen, og jeg vil gerne vide, om den her regering, der er nu, er enig med nuværende EU-kommissær Ylva Johansson i de bestræbelser, hun har på, ja, jeg vil ikke engang kalde det at sikre de ydre grænser, men snarere det modsatte, og hvad man har tænkt sig at gøre ved det.

Kl. 14:01

Formanden (Søren Gade):

Ministeren.

Kl. 14:01

Udlændinge- og integrationsministeren (Kaare Dybvad Bek):

Jeg kan sige, at vi sådan konkret bidrager meget til EU's ydre grænser, både når der er specifikke situationer som f.eks. Litauen, hvor vi har sendt pigtråd til bl.a. at understøtte deres grænseopbygning, men også løbende med overvågningsfly, helikoptere og patruljebåde.

Der er ingen tvivl om, at vi ser det som et kæmpe problem, at vi ikke har en større kontrol med det store antal, der kom ind sidste år, og der er behov for en lang række løsninger, både i forhold til de konkrete grænsebarrierer, men også i forhold til et asylsystem, hvor det ikke er dem, der gennem menneskesmuglere kommer først, som får asyl først, men hvor det er dem, som har det største behov. Og det arbejder vi selvfølgelig løbende på i EU.

Kl. 14:02

Formanden (Søren Gade):

Spørgeren.

Kl. 14:02

Peter Kofod (DF):

Det bringer mig videre til det næste spørgsmål, som handler om pushbacks. For det er jo fuldstændig rigtigt, at Danmark har leveret noget til de frontlinjestater, der blev presset af Lukasjenko, der fløj en masse mennesker ind, som man forsøgte at skubbe ind over grænserne til bl.a. Litauen og Polen.

Går den her regering ind for, at man giver mulighed for pushbacks ved de ydre grænser, eller vil man ligesom Europa-Kommissionen bare lægge sig fladt ned og lukke folk ind?

Kl. 14:02

Formanden (Søren Gade):

Ministeren.

Kl. 14:02

Udlændinge- og integrationsministeren (Kaare Dybvad Bek):

Nej, vi går ikke ind for pushbacks. Det er i strid med de internationale konventioner, Danmark har tilsluttet sig, bl.a. omkring det, man kalder non-refoulement, altså tilbagesendelse til nedværdigende behandling, og derfor kan vi ikke støtte det.

Men vi støtter i vid udstrækning bl.a. den græske regerings kamp for at sikre de ydre grænser, og jeg skal selv til Grækenland nu her sidst på ugen for bl.a. at diskutere, hvordan vi sikrer, at de har mulighed for at opretholde den grænsekontrol, som vi andre er afhængige af.

Kl. 14:03

Formanden (Søren Gade):

Spørgeren for et afsluttende spørgsmål.

Kl. 14:03

Peter Kofod (DF):

Så skal jeg bare vide, om man ser det som et problem, når f.eks. en frontlinjestat som Polen aktivt skubber folk tilbage, bygger hegn over mod Hviderusland for at sikre, at Hviderusland ikke kan udnytte, at man bare kan skubbe folk over grænsen og destabilisere Polen.

Er der ifølge den danske regering et problem med den måde, polakkerne har håndteret det her på?

Kl. 14:03

Formanden (Søren Gade):

Ministeren for en afsluttende bemærkning.

Kl. 14:03

Udlændinge- og integrationsministeren (Kaare Dybvad Bek):

Nej, men spørgeren nævner to forskellige ting. Det at lave pushback er ikke det samme som f.eks. at bygge et hegn. Altså, vi ville jo ikke selv have støttet opbygningen af et hegn ved at sende pigtråd, hvis vi mente, at det var forkert at opbygge et hegn, og nu er det så tilfældigvis Litauen, men det kunne lige så godt have været Polen.

Men det at opbygge en effektiv grænsekontrol og sikre, at der er kontrol med dem, der kommer ind over grænsen, støtter vi fuldt ud i en europæisk sammenhæng. Det kan jeg love spørgeren for.

Kl. 14:04

Formanden (Søren Gade):

Det afslutter spørgsmålet.

Men spørgsmål nr. 14 er også til udlændinge- og integrationsministeren, og det er ligeledes af hr. Peter Kofod, Dansk Folkeparti.

Kl. 14:04

Spm. nr. S 269

14) Til udlændinge- og integrationsministeren af:

Peter Kofod (DF):

Vil ministeren tilkendegive, om regeringen i lyset af det store asylpres i Europa og det hollandske parlaments ønske vil genoptage og intensivere bestræbelserne på at oprette et dansk asylcenter i Rwanda?

Formanden (Søren Gade):

Værsgo.

Kl. 14:04

Peter Kofod (DF):

Tak for det, formand. Vil ministeren tilkendegive, om regeringen i lyset af det store asylpres i Europa og det hollandske parlaments ønske vil genoptage og intensivere bestræbelserne på at oprette et dansk asylcenter i Rwanda?

Kl. 14:04

Formanden (Søren Gade):

Ministeren.

Kl. 14:04

Udlændinge- og integrationsministeren (Kaare Dybvad Bek):

Jamen først vil jeg sige, at det er enormt positivt, at der er bevægelse i mange EU-lande, for jeg synes, at asylsystemet, som det er i dag, er dysfunktionelt og bliver udnyttet af kyniske menneskesmuglere. Vi arbejder for en reform af det europæiske asylsystem, som sikrer, at Danmark og Europa har kontrol med, hvor mange der kommer hertil; at det er Folketinget og andre parlamenter, som er valgt af befolkningerne i Europa, som har en større kontrol med, hvor mange der kommer til landet. Det synes vi er helt rimeligt og ordentligt.

Vi vil have, at det skal laves som et udrejsecenter uden for Europa, men selvfølgelig i respekt for de internationale konventioner, Danmark har tilsluttet sig, og i respekt for de regler, der gælder inden for EU. Vi samarbejder med Rwanda på migrationsområdet og afsøger muligheden for en EU-løsning samtidig. Det er for os at se vigtigt, at vi har begge dele, men det er klart, at en samlet europæisk løsning vil være det, der er mest effektivt i forhold til migrationspresset på Europa, frem for hvis man kun laver en rent dansk løsning.

Vi fornemmer også, at der er idéer om modtageordninger i andre lande, fordi medlemsstaterne oplever et migrationspres, som er større, end det har været før. Regeringen vil derfor engagere sig i alle løsninger, som er mulige, og som overholder internationale konventioner og Danmarks EU-retlige forpligtelser, og det kan f.eks. være ordninger, som er inspireret af EU-Tyrkiet-aftalen, som vi kan vedtage på europæisk plan, men det kan i sidste ende også være en rent dansk løsning.

Kl. 14:06

Formanden (Søren Gade):

Spørgeren.

Kl. 14:06

Peter Kofod (DF):

Noget af det, jeg blev mest skuffet over, da jeg læste regeringsgrundlaget, var netop det afsnit, der handler om Rwanda. Noget af det, der har givet håb mange steder i Europa, er, at man måske kunne få styr både på de ydre grænser, men også på tilstrømningen, og sørge for, at der ikke bare var fri passage til Europa; at det, der synes at have været politikken de sidste mange årtier, med, at folk bare kunne vade ind, kunne afsluttes. Det, den her regering så har gjort, er jo, at man har valgt de facto at opgive.

For jeg vil sige til ministeren, at det jo er at opgive, hvis man siger, man afventer en eller anden EU-løsning: Jeg ser ikke noget håb i den her Europa-Kommission for, at det her nogen sinde skulle blive realistisk. Jeg ser ikke noget håb i Europa-Parlamentet om, at det her nogen sinde skulle blive realistisk. Og jeg ser ikke særlig meget håb i Vesteuropa for, at det her nogen sinde kunne blive hverdag – i hvert fald ikke inden for EU-systemet.

Og det er jo også derfor, at tapre lande som Danmark skal gå foran og vise de andre lande vejen og lyset, så vi kan få det her effektueret. Og derfor må jeg sige, at jeg synes, det er enormt skuffende, at man giver køb på det her, at man giver afkald på det.

Så jeg vil bare gerne spørge ministeren: Hvor ser regeringen håbet? Hvor er det i EU-systemet, man regner med, at der pludselig kommer et eller andet frembrud, hvor man vil kunne gennemføre den her løsning i EU-regi? Hvor skulle det i givet fald være?

Kl. 14:07

Formanden (Søren Gade):

Ministeren.

Kl. 14:07

Udlændinge- og integrationsministeren (Kaare Dybvad Bek):

Jeg synes, det er lidt meget mismod, der bliver præsenteret her fra hr. Peter Kofods side. Altså, grundlæggende set er der sket nogle meget store bevægelser i den europæiske debat. En mand som Manfred Weber, der er leder af EPP-gruppen i Europa-Parlamentet, er en, der har været ude og åbent bakket det her op; det hollandske parlament har bakket op. Holland er dog alligevel i Vesteuropa, så vidt jeg kan se, når jeg kigger efter på kortet. Noget tilsvarende gør sig gældende i lande som Østrig, de baltiske lande og mange af de nye EU-lande, hvor man bakker op om det, og det så vi jo ikke for relativt kort tid siden.

Jeg mener, der er en stor bevægelse på det europæiske kontinent – selvfølgelig foranlediget af det, som er selve problemet, nemlig at der er et meget stort migrationspres på Europa. Og vi er jo fuldstændig enige om, at det, vi så sidste år, hvor der var op imod en million spontane asylansøgere på det europæiske kontinent, er totalt uholdbart.

Men jeg ser en stor bevægelse, og jeg mener, det er der, håbet er. Men det betyder ikke, at vi har droppet det at lave en selvstændig aftale med Rwanda. Det arbejder vi sådan set videre med.

Kl. 14:08

Formanden (Søren Gade):

Spørgeren.

Kl. 14:08

Peter Kofod (DF):

Mig bekendt er det den samme hr. Weber, som i Jyllands-Posten for nylig gjorde sig selv til bannerfører for, at den danske udlændingepolitik var i strid med EU's værdier nærmest på samme måde som det, der foregår i Polen og Ungarn. Så hvis det er den hr. Weber – Manfred Weber fra EPP-gruppen i Europa-Parlamentet – den her regering fæster lid til at man kan gennemføre den her løsning med, vil jeg sige, at så tror jeg ikke, det er mig, der har et mørkt syn på tilværelsen. Så tror jeg, det er regeringen, der er lidt for optimistisk. Jeg håber, det lykkes, men jeg ser ikke det håb. Hvad vil regeringen konkret foretage sig for at få det her gennemført nu?

Kl. 14:08

Formanden (Søren Gade):

Ministeren.

Kl. 14:09

Udlændinge- og integrationsministeren (Kaare Dybvad Bek):

Jamen det er jo sådan, at englene i himlen blæser mere i trompeterne over én omvendt synder end 99 frelste. Og det gælder også for lederen af EPP-gruppen i Europa-Parlamentet. Jeg er enormt glad for den opbakning, og vi kommer til – for nu at svare konkret på spørgsmålet – at indlede et samarbejde med Holland, ligesom vi har haft et samarbejde med Østrig i længere tid. Jeg skal til Grækenland her sidst på ugen og til Berlin i næste uge, selvfølgelig for at forsøge at overbevise folk om, at det her har et perspektiv, som giver mening, og som vil gøre, at vi får et retfærdigere asylsystem, hvor det er dem, der har mest behov for beskyttelse, der kommer først i køen, og ikke dem, som tager menneskesmuglernes ruter over Middelhavet.

Kl. 14:09

Formanden (Søren Gade):

Spørgeren for et afsluttende spørgsmål.

Kl. 14:09

Peter Kofod (DF):

Jamen så vil jeg da gerne vide, hvad tidsperspektivet er, hvis det hele er så lovende, og ministeren både skal til Holland og Grækenland og Østrig og alt muligt og sørge for, at det her bliver gennemført.

Kl. 14:09

Formanden (Søren Gade):

Ministeren for en afsluttende bemærkning.

Kl. 14:09

Udlændinge- og integrationsministeren (Kaare Dybvad Bek):

Jeg tror, hr. Peter Kofod kender EU-systemet nok til at vide, at det ikke er sådan, at man kan sætte faste datoer på, hvornår beslutninger bliver truffet. Men der er ingen tvivl om, at ser man bare tilbage på den tid, hvor jeg selv har siddet på den her post, og det er jo ikke engang et år, så har der været stor bevægelse. Altså, når jeg er til rådsmøde, kommer der kolleger hen til mig, indenrigsministre, migrationsministre, og bakker op om vores planer uopfordret. Jeg vil sige, at det altså ikke var stemningen for bare et par år siden. Det er nyt, og det er selvfølgelig på grund af presset, men også på grund af, tror jeg, at folk kan se, der er behov for nogle mere langsigtede løsninger.

Kl. 14:10

Formanden (Søren Gade):

Det afslutter spørgsmålet. Vi siger tak til spørgeren.

Vi går videre til spørgsmål nr. 15, og det er ligeledes til udlændinge- og integrationsministeren. Jeg giver nu ordet til hr. Mikkel Bjørn, Dansk Folkeparti.

Kl. 14:10

Spm. nr. S 270 (omtrykt)

15) Til udlændinge- og integrationsministeren af:

Mikkel Bjørn (DF):

Vil ministeren oplyse, hvorfor regeringen ønsker at forblive en del af statsborgerretskonventionen, når ligesindede lande såsom Belgien, England og Frankrig har oplyst, at de ikke ønsker at tiltræde konventionen, fordi den sætter for snævre rammer for fratagelse af statsborgerskab?

Formanden (Søren Gade):

Værsgo.

Kl. 14:10

Mikkel Bjørn (DF):

Tak for det. Jeg kunne godt tænke mig at høre, om ministeren ikke vil oplyse, hvorfor regeringen ønsker at forblive en del af statsborgerretskonventionen, når ligesindede lande som bl.a. Belgien, England og Frankrig har oplyst, at de ikke ønsker at tiltræde konventionen, bla. fordi den sætter meget snævre rammer for fratagelse af statsborgerskab.

Kl. 14:11

Formanden (Søren Gade):

Ministeren.

Kl. 14:11

Udlændinge- og integrationsministeren (Kaare Dybvad Bek):

Tak for spørgsmålet. Jeg vil indledningsvis slå fast, at regeringen vil arbejde for at styrke det regelbaserede internationale samfund og derfor også fastholde Danmarks tilslutning til internationale konventioner, og det gælder også statsborgerretskonventionen.

Konventionerne er det bedste grundlag, vi ser, for at skabe en verdensorden, hvor hvert enkelt individ og også mindre lande har rettigheder. Som et lille land har Danmark derfor også en selvstændig national interesse i det regelbaserede internationale samfund. Det ændrer ikke på, at der selvfølgelig, som spørgeren er inde på, findes uhensigtsmæssigheder i nogle af konventionerne og fortolkningen af dem, og derfor er regeringen også klar til at udfordre og afsøge de rammer, som konventionerne sætter op, sådan at de negative bivirkninger kan minimeres.

Kl. 14:11

Formanden (Søren Gade):

Spørgeren.

Kl. 14:11

Mikkel Bjørn (DF):

Jamen når ministeren siger, at man gerne vil styrke det regelbaserede internationale samfund, siger man jo dermed også implicit, at man gerne vil styrke de regler, som bl.a. gør, at en voldtægtsforbryder, der for nylig blev dømt ovre i Københavns Byret, med 11 tidligere domme bag sig – bl.a. for meget grove voldtægter mod flere unge danske piger, grove overfaldsvoldtægter og røveriforsøg mod bl.a. en 81-årig kvinde – ikke kan blive frataget sit statsborgerskab. Altså, de regler, der sikrer, at en sådan mand ikke kan blive frataget sit statsborgerskab og derfor senere udvist, skal vi i virkeligheden styrke, så der er bedre rammer, der forhindrer, at sådanne mennesker kan blive udvist.

Kl. 14:12

Formanden (Søren Gade):

Ministeren.

Kl. 14:12

Udlændinge- og integrationsministeren (Kaare Dybvad Bek):

Nej, det er helt misforstået fra hr. Mikkel Bjørns side. Vi ønsker en international orden, hvor små lande også har noget at sige. Danmark er jo et lille land og har været det næsten hele sin historie, og det, der har været gældende for det danske forhold til omverdenen, har været, at vi tit har måttet underlægge os større magters forskellige interesser. Nu er vi i en situation og har været det de sidste 80 år – for første gang i vores historie – hvor vi rent faktisk har en selvstændig rolle og en beskyttelse, der gør, at vi kan optræde mere selvstændigt. Det synes jeg der er grund til at hylde, uagtet at der er en masse ting i bl.a. statsborgerretskonventionen, som gør, at vi ikke kan smide folk ud, som rettelig burde have været smidt ud, hvis vi selv kunne bestemme. Men sådan er det; der er begrænsninger.

Kl. 14:13

Formanden (Søren Gade):

Spørgeren.

Kl. 14:13

Mikkel Bjørn (DF):

Det er da meget sympatisk, at regeringen har en, hvad skal man sige, langsigtet ambition om at ændre konventionerne indefra. Det er regeringen jo i øvrigt ikke de første der har haft. Derfor er jeg lidt nysgerrig på, hvor hensynet er, og hvad man har tænkt sig at sige til de ofre, der i mellemtiden, mens vi venter på en meget langsigtet og formentlig usandsynlig ændring af konventionerne indefra, bliver udsat for meget grove overfaldsvoldtægter, kriminalitet, røveriforsøg og alt mulig andet. Hvad er budskabet til de mennesker i mellemtiden, mens de venter på regeringens meget langsigtede og lidt tågede ambitioner? Ved Københavns Byret står: »For Almeen Sikkerheden«. Jeg er lidt nysgerrig på, hvor hensynet til almensikkerheden egentlig er i regeringens prioritering af de her internationale konventioner og det internationale regelbaserede samfund.

Kl. 14:14

Formanden (Søren Gade):

Ministeren.

Kl. 14:14

Udlændinge- og integrationsministeren (Kaare Dybvad Bek):

Jeg synes, det er meget bemærkelsesværdigt at høre et medlem af Dansk Folkeparti sige, at det, at Danmark som nationalstat har stor handlekraft og kan hvile i sin selvstændighed som nationalstat, hvilket vi kan, fordi vi er en del af et internationalt samfund, som respekterer os, skulle være tåget eller ligegyldigt. Det synes jeg ikke er den dialekt, vi plejer at høre fra Dansk Folkepartis folketingsmedlemmer.

Der er uden tvivl problemer i forhold til folk, som har fået statsborgerskab, og som opfører sig på en måde, vi under ingen omstændigheder accepterer i Danmark, og som burde have været smidt ud. Det er nogle ting, vi bærer med os. Vi har bl.a. i forhold til fremmedkrigere givet mulighed for at fratage dem deres statsborgerskab. Og det er da klart, at det også er en vej, vi vil afsøge i andre sammenhænge.

Kl. 14:14

Formanden (Søren Gade):

Spørgeren for et afsluttende spørgsmål.

Kl. 14:14

Mikkel Bjørn (DF):

Nu nævnte jeg også i mit spørgsmål til justitsministeren, at i november 2022 blev en 42-årig mand idømt 3½ års fængsel for voldtægt af en blot 9-årig pige. De regler, der gør, at vi ikke kan fratage sådan en mand statsborgerskabet og udvise ham, er jo de regler, som regeringen her står og forsvarer. Jeg må indrømme, jeg er dybt forundret over, at en regering, der ellers hævder at være på ofrenes side i de her sager, ikke har en større fornemmelse for, at vi er nødt til at tage et opgør med de her konventioner, hvis vi rent faktisk vil kunne forsvare ofrene.

Kl. 14:15

Formanden (Søren Gade):

Ministeren for en afsluttende bemærkning.

Kl. 14:15

Udlændinge- og integrationsministeren (Kaare Dybvad Bek):

Jeg tror, man trods alt må tilføje, at hr. Mikkel Bjørns eget parti jo har bakket op om regeringer, der har stået på præcis samme synspunkt. Så det er ikke, fordi det er helt nyt eller anderledes, end hvad Danmark tidligere har ført af politik. Den eneste måde, hvorpå vi kan sikre, at de ting ikke sker i fremtiden, er jo det, som vi har en fælles ambition, tror jeg bredt set, i Folketinget om, nemlig at sikre, at det at få et dansk statsborgerskab selvfølgelig skal underlægges en relativt stram efterprøvning, hvor man sørger for at sikre, at det ikke er hvem som helst, der kan trække et statsborgerskab, fordi man har boet lang tid nok i landet, men at vi også ved, at det er nogle ordentlige folk, som får tildelt dansk indfødsret.

Kl. 14:15

Formanden (Søren Gade):

Det afslutter spørgsmålet, og vi siger tak til hr. Mikkel Bjørn fra Dansk Folkeparti og siger tak til udlændinge- og integrationsministeren.

Vi byder velkommen til transportministeren og går videre til spørgsmål 16.

Kl. 14:16

Spm. nr. S 261

16) Til transportministeren af:

Kenneth Fredslund Petersen (DD) (medspørger: Betina Kastbjerg (DD)):

Hvad er ministeren holdning til, at staten yder økonomisk støtte til Midtjyllands Lufthavn, som ifølge bestyrelsesformand Ulrik Wilbek er betingelsen for, at en ny operatør vil påtage sig ruteflyvningen igen efter påske?

Formanden (Søren Gade):

Jeg giver nu ordet til hr. Kenneth Fredslund Petersen fra Danmarksdemokraterne.

Kl. 14:16

Kenneth Fredslund Petersen (DD):

Tak, formand. Hvad er ministerens holdning til, at staten yder økonomisk støtte til Midtjyllands Lufthavn, som ifølge bestyrelsesformand Ulrik Wilbek er betingelsen for, at en ny operatør vil påtage sig ruteflyvninger igen efter påske?

Kl. 14:16

Formanden (Søren Gade):

Ministeren.

Kl. 14:16

Transportministeren (Thomas Danielsen):

Tak for det, formand, og tak for spørgsmålet. Jeg kan vel ikke lægge skjul på, at jeg har sat alle sejl til for at finde løsningsmuligheder for Midtjyllands Lufthavn, og jeg vil heller ikke på forhånd udelukke noget, heller ikke muligheden for, at staten giver økonomisk støtte til lufthavnen. Det er, fordi lufthavnens overlevelse er vigtig for sammenhængskraften i Danmark og afgørende for de passagerer og den del af det danske erhvervsliv, som er afhængige af ruteflyvning mellem Midtjyllands Lufthavn og København.

Det er nødvendigt at afsøge alle muligheder for, at lufthavnen kan komme på vingerne igen, og ministeriet kigger derfor på forskellige spor, der er, for at kunne bevare ruteflyvningen. Jeg har vendt den situation, som Midtjyllands Lufthavn står i, med både formanden for Midtjyllands Lufthavn og samtlige ejere af Midtjyllands Lufthavn, og jeg håber, at den gode dialog kan fortsætte, sådan at det kan resultere i en løsning.

Jeg ser derudover frem til at kunne drøfte indholdet med de forskellige partier, som skal ind over den her sag for at finde en løsning for Midtjyllands Lufthavn.

Kl. 14:17

Formanden (Søren Gade):

Spørgeren.

Kl. 14:17

Kenneth Fredslund Petersen (DD):

Tak. Ministeren har efter eget udsagn sat alle sejl til for at finde løsningsmuligheder for Midtjyllands Lufthavn, Karup. Jeg er jo forholdsvis ny i Folketinget, men når en minister sætter alle sejl til for at finde en løsning på en problemstilling, må der også være en sandsynlighed for, at der findes en løsning. Jeg vil derfor spørge ministeren, hvornår ministeren har en forventning om at en løsningsmodel er klar.

Kl. 14:18

Formanden (Søren Gade):

Ministeren.

Kl. 14:18

Transportministeren (Thomas Danielsen):

Vi kan jo helt sikkert finde forskellige løsninger. Men det her er ret komplekst, for det er kompliceret lovgivning, altså på den måde, at der kan være operatører, som er ramt af én slags momsproblematik, alt efter om de flyver mest udenrigs- eller indenrigsflyvning, eller hvad de nu gør. Derfor kan jeg godt forstå, at det set udefra umiddelbart virker forholdsvis lige til højrebenet. Man kan sige, at den løsning, som nok vil kunne få flyet til at flyve, er, hvis man bare kan betale, uanset hvor meget det nu koster. Men det kan jeg ikke engang som minister bare sige at jeg vil her i salen, for jeg er jo afhængig af nogle partier, som vil bakke op om en løsning.

Kl. 14:19

Formanden (Søren Gade):

Spørgeren.

Kl. 14:19

Kenneth Fredslund Petersen (DD):

Mit næste spørgsmål vil jo så være: Vil ministeren garantere, at der findes en løsning, og at ruten mellem Karup og København genåbnes?

Kl. 14:19

Formanden (Søren Gade):

Ministeren.

Kl. 14:19

Transportministeren (Thomas Danielsen):

Jeg tror, at man skal passe på med det der med garantier. For først skal man finde en, der vil flyve ruten til en fair pris og med nogle gode afgange. Det er jo ikke nok bare at have en leverandør, der flyver den rute. Det er afgørende, at det også bliver nogle flytider, som er brugbare. For det giver jo ikke mening at have fly til at flyve, hvis de bare flyver tomme. Så der er mange ting, der skal gå hånd i hånd, men jeg er ikke i tvivl om – eller jo, det er jeg jo så med det, jeg lige har sagt, men jeg håber i hvert fald, at vi på tværs af Folketingets partier kan finde en fælles og langsigtet løsning for Midtjyllands Lufthavn.

Kl. 14:20

Formanden (Søren Gade):

Tak for det, og jeg byder velkommen til medspørger fru Betina Kastbjerg fra Danmarksdemokraterne. Værsgo.

Kl. 14:20

Betina Kastbjerg (DD):

Tak for det. Nu er det midtjyske erhvervsliv jo stimlet sammen og har garanteret køb af et vist antal billetter til flyvning fra Midtjyllands Lufthavn. Det vidner jo om, at der er behov for den her lufthavn, og det vidner også om, at erhvervslivet ligesom har leveret deres del af det her projekt, for at det kommer til at lykkes. Nu venter vi så på, at staten kommer med deres løsning. Så jeg vil spørge ministeren: Hvad vil det kræve af støtte fra staten, for at der kan indgås en aftale med en ny operatør på ruten mellem Karup og København?

Kl. 14:20

Formanden (Søren Gade):

Ministeren.

Kl. 14:20

Transportministeren (Thomas Danielsen):

Hvad der er af støttemuligheder til sådan en rute, er jo meget komplekst, i forhold til hvilken regional lufthavn man taler om; hvor mange passagerer der er, hvor stor gennemstrømningen er, hvordan ruterne bliver planlagt, og hvad tid på dagen der er afgange, fordi det skal passe med security, og security er udgifter. Især i forhold til Midtjyllands Lufthavn er security faktisk en ret stor del af udgifterne. Så det er nok lidt svært bare lige sådan at sige, hvad det vil kræve, hvis man skal dække et underskud for Karup Lufthavn med statslig støtte. Men jeg kan bare sige, at det jo ikke er sådan, at der ligefrem er en rød tråd i, hvordan man giver statsstøtte til regionale lufthavne i Danmark. Det er også noget af det, som derfor er med i mine overvejelser, når jeg sidder og kigger på, hvad der kan være af muligheder. Det er jo, fordi man af historiske årsager har lavet mange forskellige modeller rundtomkring i landet.

Kl. 14:21

Formanden (Søren Gade):

Medspørgeren.

Kl. 14:21

Betina Kastbjerg (DD):

Tak for det, og tak for svaret. Jeg har også godt fra min lokale borgmester hørt om den her problematik omkring moms på udenrigs- eller indenrigsflyvning. Jeg tænker bare, når jeg ved, hvordan tingene bliver behandlet herovre, at det er en langvarig proces. Jeg tror, vi alle sammen er enige om, at den her lufthavn skal op at køre inden den 1. april. Det er rigtigt, at det med afgangene er supervigtigt, for at folk også kommer til at bruge den. Vi er også bare nødt til at kigge på, at der ingen afgange er fra Billund til København. Det vil sige, at der er rigtig langt til Sønderborg, til Aalborg, til Aarhus, når man er i Midtjylland, og kritisk infrastruktur kan vi altså godt kalde det ovre i den del af landet, hvor ministeren og jeg kommer fra. Så jeg vil bare rigtig gerne have ministeren til at nikke til, at vi får det her op at stå, og at det bliver inden den 1. april.

Kl. 14:22

Formanden (Søren Gade):

Ministeren.

Kl. 14:22

Transportministeren (Thomas Danielsen):

Jamen jeg har sat alle sejl til for at finde en løsning. Det er jo også derfor, jeg mellem jul og nytår hev flere dage ud til at komme rundt og tale med alle ejere af Midtjyllands Lufthavn, inklusive formanden og inklusive borgmesteren, som ordføreren henviser til – fordi jeg er så optaget af det. Det er så også rigtigt, som ordføreren siger, at der er nogle momsproblematikker, som jo er noget, vi kigger på på lang sigt. Men bare fordi det eventuelt ikke er en løsning på kort sigt, er det måske alligevel hensigtsmæssigt, at vi også kigger på, hvad der kan være af sten i skoen på lang sigt, som vi så kan fjerne. Så jeg kigger på alle mulige håndtag og har kun en ambition om, at der også fortsat skal lette og lande fly fra Midtjyllands Lufthavn.

Kl. 14:23

Formanden (Søren Gade):

Vi siger tak til medspørgeren og går tilbage til hovedspørgeren, hr. Kenneth Fredslund Petersen, for et afsluttende spørgsmål. Værsgo.

Kl. 14:23

Kenneth Fredslund Petersen (DD):

Tak. Jeg vil afsluttende nævne, at det for Danmarksdemokraterne er af afgørende betydning, at vores land hænger sammen, at vi sikrer en god infrastruktur i hele landet, og at vi derfor spørger ministeren, om ikke ministeren er bekymret for, at Midtjylland hægtes af eller stilles væsentlig ringere end resten af Danmark.

Kl. 14:23

Formanden (Søren Gade):

Ministeren for en afsluttende bemærkning.

Kl. 14:23

Transportministeren (Thomas Danielsen):

Jeg har som sagt en ambition om, at der fortsat skal lette og lande fly i Midtjyllands Lufthavn, for jeg finder den vigtig for et bestemt segment, særlig erhvervslivet, som skal kunne have base i Vestjylland og Midtjylland og samtidig passe forretninger i hovedstaden. Derfor er den del af vores kollektive trafik vigtig.

Derudover står det jo også i regeringsgrundlaget, at vi agter at binde Danmark bedre sammen, både på tværs af landet og ude regionalt, og derfor er der mange andre former for kollektiv trafik, som jeg også har et skarpt øje på, sådan at uanset hvor man bor, er det i fremtiden nemmere at kunne befordre sig til arbejde, til uddannelse osv. osv. Så der kommer et helhedstjek på det hele. Vi kommer til at ryste posen for at gøre den kollektive trafik bedre, og Midtjyllands Lufthavn er en del af den omgang.

Kl. 14:24

Formanden (Søren Gade):

Det afslutter spørgsmålet. Vi siger tak til transportministeren.

Vi byder velkommen til ministeren for ligestilling og går videre til spørgsmål nr. 17.

Kl. 14:24

Spm. nr. S 249

17) Til ministeren for ligestilling af:

Rosa Lund (EL):

Hvordan vil ministeren forsvare, at ambulant behandling til voldsudsatte skal finansieres gennem SSA-reserven, ifølge ministeren selv, fordi »SSA-reserven er tiltænkt nye initiativer, hvor man ser, om ting virker«, når sådanne initiativer netop allerede er blevet afprøvet og evalueret gennem flere år, eksempelvis rådgivningstilbuddet »Sig det til nogen«?

Formanden (Søren Gade):

Jeg giver hermed ordet til fru Rosa Lund fra Enhedslisten.

Kl. 14:25

Rosa Lund (EL):

Tak. Hvordan vil ministeren forsvare, at ambulant behandling til voldsudsatte skal finansieres gennem SSA-reserven, ifølge ministeren selv, fordi »SSA-reserven er tiltænkt nye initiativer, hvor man ser, om ting virker«, når sådanne initiativer netop allerede er blevet afprøvet og evalueret gennem flere år, f.eks. rådgivningstilbuddet »Sig det til nogen«?

Kl. 14:25

Formanden (Søren Gade):

Ministeren.

Kl. 14:25

Ministeren for ligestilling (Marie Bjerre):

Tak for spørgsmålet. Krisecentre er en vigtig del af indsatsen mod partnervold, men det er kun en lille gruppe af de voldsudsatte, der tager ophold på et krisecenter. Jeg mener, det er vigtigt, at der er flere typer tilbud, og at der sættes ind, før et ophold på et krisecenter bliver nødvendigt. Der er allerede i dag en permanent bevilling på finansloven til ambulante tilbud til voldsudsatte, bl.a. til Danners ambulante tilbud »Sig det til nogen«. Jeg er optaget af, at vi får styrket de ambulante tilbud yderligere, også fordi vi med en ny handlingsplan mod partnervold og partnerdrab forhåbentlig får opsporet flere voldsudsatte, som vil få brug for hjælp og behandling. Derfor foreslår regeringen, at der som en del af aftalen om udmøntningen af SSA-reserven afsættes midler til en ansøgningspulje, så flere voldsudsatte kan få hjælp gennem ambulante tilbud i perioden 2023-2026.

Der findes i dag en række forskellige ambulante tilbud. Ved at udbyde en ansøgningspulje får alle de relevante specialiserede aktører, der har eksisterende indsatser for målgruppen, mulighed for at søge midler fra puljen. Det synes jeg umiddelbart er det mest rigtige at gøre. Det følger af principperne for udmøntningen af reserven til foranstaltninger på social-, sundheds- og arbejdsmarkedsområdet, SSA-reserven, at reserven som udgangspunkt anvendes til midlertidige forsøgs- og udviklingsprojekter. Det følger samtidig også af principperne, at reserven anvendes til at understøtte et velfungerende civilsamfund. Derudover kan aftalekredsen beslutte, at et eller flere principper fraviges i prioriteringen af konkrete tiltag.

Forhandlingerne om udmøntningen af SSA-reserven er i gang. Jeg håber, at partierne vil støtte forslaget om at styrke de ambulante tilbud til voldsudsatte og de øvrige forslag til initiativer i en ny handlingsplan mod partnervold og partnerdrab.

Kl. 14:27

Formanden (Søren Gade):

Spørgeren.

Kl. 14:27

Rosa Lund (EL):

Tak for svaret, som jeg ikke rigtig synes var et svar på mit spørgsmål. For det, som ministeren jo selv siger, er, at SSA-reserven skal gå til nye initiativer, men det, som man har lagt op til med SSA-reserven, er, at de allerede eksisterende initiativer ikke får lov til at fortsætte, fordi man laver en pulje, som de så skal søge igen. Vi står altså i en situation, hvor vi ikke har brug for, at voldsudsattes behandling er i fare. Den behandling, der findes allerede i dag, er evalueret, og den er meget succesfuld. Så har ministeren ikke oversolgt det her en lille smule ved at kalde det for nye initiativer, når det, man faktisk har gjort, er at bringe den eksisterende behandling i fare?

Kl. 14:28

Den fg. formand (Annette Lind):

Ministeren.

Kl. 14:28

Ministeren for ligestilling (Marie Bjerre):

Det er jo sådan, at der i dag allerede er en permanent bevilling. Med finansloven for 2020 afsatte man sådan set 8 mio. kr. til Mødrehjælpens initiativ »Ud af Voldens Skygge«, og der blev også afsat 3,2 mio. kr. årligt til Danners tilbud »Sig det til nogen«, så der er permanent finansiering af tilbud. Så er det rigtigt, at der også blev afsat en ansøgningspulje til udbredelse af de her tilbud, bl.a. Danners tilbud »Sig det til nogen«, men også Projekt Q-Værk. Nu foreslår vi så en ny pulje, og det gør vi, fordi vi gerne vil styrke de eksisterende tilbud; vi vil gerne have, de fortsætter, men vi vil sådan set også gerne have, at de bliver udbredt.

Kl. 14:28

Den fg. formand (Annette Lind):

Fru Rosa Lund.

Kl. 14:28

Rosa Lund (EL):

Hvis man gerne vil styrke de eksisterende tilbud, hvorfor laver man så en pulje, hvor de eksisterende tilbud skal søge en gang til? Altså, det, jeg ikke forstår, er, hvorfor man vil – hvad kan man sige – spille hasard med den rigtig gode behandling, der findes i forvejen. Ekspertisen er derude, de er i gang, voldsudsatte kender til de allerede eksisterende tilbud. Jeg synes ikke, vi står i en situation, hvor vi kan spille hasard med den her behandling, og det er vitterlig det, jeg mener regeringen gør med det her puljecirkus.

Kl. 14:29

Den fg. formand (Annette Lind):

Ministeren.

Kl. 14:29

Ministeren for ligestilling (Marie Bjerre):

Jeg synes, det er vigtigt igen at nævne, at der allerede i dag er permanent finansiering til permanente tilbud. Det er rigtigt, at vi foreslår en pulje, men vi foreslår jo netop en pulje for faktisk at få udbredt nogle af de her tilbud. Puljen går til eksisterende specialiserede aktører. Jeg synes umiddelbart, det er mest rimeligt, at alle specialiserede aktører får mulighed for at ansøge på lige vilkår, når man ønsker at udbrede tilbuddene. Det er en ret stor pulje, vi har sat af, og det er netop, for at flere  skal have mulighed for at søge de her puljer. Vi synes umiddelbart, det er mest rimeligt at gøre det på den måde.

Kl. 14:30

Den fg. formand (Annette Lind):

Fru Rosa Lund.

Kl. 14:30

Rosa Lund (EL):

Så kan jeg jo høre, at vi har forskellige opfattelser af, hvad der er en »ret stor pulje«. Man har foreslået at sætte 16 mio. kr. af over 1 år. Det giver jo en enormt usikker økonomi for dem, der skal forestå og varetage den her behandling, og det er derfor, vi i Enhedslisten sådan set gerne vil have, at det bliver permanent, eller som minimum, at man i SSA-reserven giver pengene til de organisationer og de tilbud, som allerede er i gang. Det er netop for at sikre, at behandlingen bliver på de meget kompetente hænder, den er på i dag.

Kl. 14:30

Den fg. formand (Annette Lind):

Ministeren.

Kl. 14:30

Ministeren for ligestilling (Marie Bjerre):

Vi er selvfølgelig åbne over for at drøfte andre forslag med partierne i de forhandlinger, der er lige nu om SSA-reserven, men som sagt synes jeg, at det er mest rimeligt, at alle aktører får mulighed for at søge, når man nu udbyder så stor en pulje, som faktisk gør det muligt at udbrede de her tilbud, så flere kvinder kan komme i ambulante tilbud. Så synes jeg også, det er vigtigt at sige, at der har været handlingsplaner mod partnervold siden 2002, som i høj grad som udgangspunkt har været finansieret via satspuljen, altså det, der hedder SSA-reserven i dag. Dermed er det også meget naturligt, at man tager initiativerne gennem SSA-reserven.

Kl. 14:31

Den fg. formand (Annette Lind):

Så vil jeg gerne sige tak til fru Rosa Lund og til ligestillingsministeren. Der er ikke flere spørgsmål til ligestillingsministeren i denne omgang.

Det næste spørgsmål på dagsordenen er spørgsmål nr. 18. Det er til klima-, energi- og forsyningsministeren af fru Signe Munk, og det er også det sidste § 20-spørgsmål i salen i dag.

Kl. 14:31

Spm. nr. S 234

18) Til klima-, energi- og forsyningsministeren af:

Signe Munk (SF) (medspørger: Carl Valentin (SF)):

Har ministeren i sinde at opsætte et politisk vedtaget mål for Danmarks globale forbrugsbaserede udledninger, og i så fald, hvor højt et mål forventer ministeren at sætte?

Skriftlig begrundelse

Den 8. februar 2023 kunne man på Information.dk læse, at det danske forbrugsbaserede klimaftryk lå på 11 tons CO2 pr. dansker, og vi er derfor langt fra de 2 tons CO2 pr. person, som opfyldelse af Parisaftalen kræver, jf. artiklen: »Danskerne er klimabevidste, men klimaaftrykket fra danskernes forbrug er fortsat for stort«. 

Den fg. formand (Annette Lind):

Værsgo, fru Signe Munk.

Kl. 14:31

Signe Munk (SF):

Tak, formand. Spørgsmålet lyder: Har ministeren i sinde at opsætte et politisk vedtaget mål for Danmarks globale forbrugsbaserede udledninger, og i så fald, hvor højt et mål forventer ministeren at sætte?

Kl. 14:31

Den fg. formand (Annette Lind):

Ministeren.

Kl. 14:31

Klima-, energi- og forsyningsministeren (Lars Aagaard):

Tak for spørgsmålet. Jeg har i min korte tid som minister fået mange gode spørgsmål i den her sal. Det her tager alligevel prisen som det mest interessante, så mange gange tak for det.

Spørgsmålet berører jo det skift, vi er på vej ind i, i takt med at vi realiserer de nationale målsætninger om nedsættelse af vores drivhusgasudledninger, som jo heldigvis er på vej ned og med det nye regeringsgrundlag vil komme til at falde yderligere i fremtiden. Samtidig ved vi jo alle sammen godt, at vores globale forbrugsbaserede aftryk stiger, så det her principielle skift, vi nu bevæger os ind i, i en tid, hvor vi skal begynde at supplere den nationale indsats med et globalt udsyn, er hamrende vigtigt. Det er et hammervigtigt tema, det er også teknisk kompliceret, og det er så kompliceret et tema, at jeg nu næsten allerede har brugt al min taletid, inden jeg har læst talepapiret op – jeg prøver lige at komme tilbage til det. Men det er et hammervigtigt emne, som den her måde at diskutere på ikke rigtig giver rammer for i forhold til den alvor og dybde, der er i det. Men mange tak for spørgsmålet.

Vi er en del af en global økonomi. Vi eksporterer grønne løsninger, men vi importerer også varer. Så ja, vi efterlader et klimaaftryk i verden med den måde, vi lever på i Danmark; det er indiskutabelt. Og det klimaaftryk er højere end det, som kommer fra og damper op fra dansk territorium. Derfor er det vigtigt, at vi har globalt udsyn, når vi fører klimapolitik. Det gør vi via globalt energisamarbejde, eksport af grøn teknologi og også via eksport af grøn energi.

Regeringen vil derfor både opstille et mål for den danske klimaeffekt af dansk eksport og undersøge konsekvenserne ved at sætte et mål for klimaaftrykket af dansk forbrug. Når det er sagt, er det sådan, at det er lettere at sige det, end det er at gøre det. At sætte et mål kræver jo, at man kan måle det, og at det, man måler, også er det, man tror man måler. F.eks. er det sådan i dag, at når vi måler import af fødevarer, er det vanskeligt at skelne imellem de forskellige typer af fødevarer, når forbrugsaftrykket gøres op.

Kl. 14:34

Den fg. formand (Annette Lind):

Tak, minister. Så vil jeg gerne give ordet til fru Signe Munk. Værsgo.

Kl. 14:34

Signe Munk (SF):

Tak, fordi ministeren oplever, at jeg deler forståelsen af, at det er vigtigt, at dansk klimapolitik ikke bare kigger ned til grænsen ved Kruså eller hører op, så snart toget kører fra København til Malmø – at vi altså ser på, hvad det er for et klimaaftryk, danskerne afsætter ved den måde, de lever på.

Det er jo sådan, at både CONCITO og faktisk også Klima-, Energi- og Forsyningsministeriet har beskæftiget sig med at regne på, hvad det samlede forbrugsbaserede aftryk er for danskerne. Der er lidt diskussion om, hvor meget det egentlig er, men vi arbejder altså i den højere klasse af tons CO2, og et sted imellem 11 og 17 t  CO2 om året er det bedste bud lige nu på udledninger fra danskernes klimaaftryk i forhold til deres forbrug og deres levevis.

Det skal jo ses i forhold til, at det klare budskab fra FN er, at hvis vi skal have en klode i balance, skal hver verdensborger på vores klode ligge på et årligt klimaaftryk på omkring 2-3 tons. Så man skal ikke have haft matematik længe for at kunne regne ud, at der er et stykke imellem, hvor virkeligheden er i dag, og hvad kloden kan holde til.

Jeg anerkender faktisk, at det kan være svært at opgøre det her klimafodaftryk, men skubber man dét til side, kunne man jo godt alligevel opsætte et vejledende mål i forhold til at reducere klimafodaftrykket, som satte en retning. Så ville ministeren være villig til at sige: Jo, vi sætter et vejledende mål, som sætter en retning for, at vi skal have nedbragt CO2-fodaftrykket fra danskernes forbrug?

Kl. 14:35

Den fg. formand (Annette Lind):

Ministeren.

Kl. 14:35

Klima-, energi- og forsyningsministeren (Lars Aagaard):

Før man kan sætte et mål, er det jo ret vigtigt, at man ved, at det, man måler og sætter mål i forhold til, også har noget at gøre med det, man gerne vil. Så jeg er ikke tilhænger af at lave mål, der bare lyder godt; det skal også være det rigtige, som vi måler.

Jeg mener, at den her diskussion bor i den kommende evaluering af klimaloven, for det her handler i høj grad om at styrke den globale søjle i klimaloven. Jeg synes, emnet er så vigtigt, at det fortjener en mere dyb faglig behandling, før man skrider til simple konklusioner, såsom at fastsætte et politisk mål, som man i øvrigt ikke rigtig ved hvad omhandler, og i øvrigt uden at diskutere, hvad det så er for nogle virkemidler, der skal tages i anvendelse for at opfylde målet. Det er jeg ikke særlig vild med. Men hele temaet ser jeg for mig skal være en del af den evaluering af klimaloven, som skal gennemføres i efteråret.

Kl. 14:36

Den fg. formand (Annette Lind):

Tak. Fru Signe Munk.

Kl. 14:36

Signe Munk (SF):

Man skal bare heller ikke have været mange år i politik for at vide, at man kan gemme meget politisk handling bag tekniske argumenter – vil mit budskab være til klimaministeren. For politik er svært; klimapolitik er svært. Man kan altid sige, at der er tal, der ikke er præcise nok, men hvis det er et skalkeskjul for ikke at ville handle, er det efter min bedste overbevisning et problem. Derfor mener jeg, det er helt centralt, at vi begynder at handle, og derfor kunne jeg godt tænke mig at høre, om ministeren kan se nogle områder, hvor det giver mening at arbejde med de forbrugsbaserede udledninger, f.eks. fødevarer, transport, tøjproduktion og andet.

Kl. 14:37

Den fg. formand (Annette Lind):

Tak. Ministeren.

Kl. 14:37

Klima-, energi- og forsyningsministeren (Lars Aagaard):

Ja, det kan jeg da bestemt. Jeg tror, det er almindelig kendt for de fleste danskere, at det er godt at nedsætte sit forbrug af rødt kød. Jeg tror, at de fleste danskere godt ved, at næste gang de skal skifte bil, er det fornuftigt at kigge på at købe en elbil frem for en fossildrevet bil. Jeg tror, at de fleste danskere med et oliefyr eller et naturgasfyr godt er klar over, at når tiden er til at skifte, skal de skifte til grøn energi.

Så jeg oplever egentlig, at vi bor i et land, hvor der er en stor og levende diskussion om nogle af de her forbrugsvalg, og jeg føler mig sådan set ret tryg ved, at den debat er levende i vores samfund. Når det handler om at sætte mål, mener jeg, at det bor i en evaluering af klimaloven.

Kl. 14:38

Den fg. formand (Annette Lind):

Tak. Så skal vi sige velkommen til medspørgeren. Værsgo, hr. Carl Valentin.

Kl. 14:38

Carl Valentin (SF):

Tak. I regeringsgrundlaget har man jo en formulering om det her, hvilket klimaministeren også nævnte tidligere. Jeg læser den lige op. Der står:

»Regeringen vil undersøge konsekvenserne af at opsætte et mål for CO2-e-aftrykket for det danske forbrug.« 

(Den fg. formand (Annette Lind): Ministeren. Hov, undskyld). Det gør ikke noget. Jeg holder bare nogle lange kunstpauser en gang imellem.

Jeg er lidt nysgerrig på, hvorfor man har lavet den her formulering og ikke bare har sagt klart, at man vil opsætte et mål for de forbrugsbaserede udledninger. Altså, hvad er det for nogle konsekvenser, man vil undersøge? Og kan der være nogle konsekvenser ved at opsætte et mål for de forbrugsbaserede udledninger, som gør, at man ikke ønsker at opsætte et mål? For konsekvenserne af at lade være med at opsætte et mål og lade være med at gøre noget ved det voldsomme forbrug, som vi har i Danmark, og den store påvirkning, det har på klimaet, er jo ret store. Så er der nogen af de konsekvenser, som der måske kan være ved at opsætte et mål, som vil gøre, at ministeren ikke ønsker at opsætte et mål alligevel?

Kl. 14:39

Den fg. formand (Annette Lind):

Ministeren, værsgo.

Kl. 14:39

Klima-, energi- og forsyningsministeren (Lars Aagaard):

Se, det er virkelig et muntert spørgsmål. For omvendt kunne jeg så spørge, om spørgeren synes, det er fornuftigt at opsætte et mål uden at kende målets konsekvenser. Det er jo en måde at føre klimapolitik på i det her land, som jeg ikke abonnerer så meget på. Jeg vil gerne have, at mål og konsekvenser følges ad.

Kan jeg få øje på en negativ konsekvens? Ja, det kan jeg godt. En af måderne at reducere CO2-aftrykket fra transportsektoren på er at gøre det meget, meget dyrt at køre i bil. Det vil ramme lavindkomstgrupperne hårdt. Jeg kan også godt forestille mig afgifter på særlige forbrugsgoder, som vil ramme socialt meget skævt. Det er bare et eksempel på negative konsekvenser. Jeg kan også godt forestille mig, at hvis ikke man er meget præcis med måden, man definerer sine mål om det globale forbrugsbaserede aftryk på, så kan vi komme til at forfølge et tal, men på en måde, der ikke sænker de globale emissioner reelt.

Så der er masser af udfordringer gemt nede i det her, og derfor synes jeg, det er ret klogt, at man vil undersøge konsekvenserne, og at man vil have en idé om, hvad det er for nogle midler, der skal føre til, at et mål opfyldes, før man bare beslutter et mål.

Kl. 14:40

Den fg. formand (Annette Lind):

Tak. Hr. Carl Valentin.

Kl. 14:40

Carl Valentin (SF):

Jamen jeg svarer meget gerne på ministerens spørgsmål, for jeg ved godt, hvad konsekvenserne vil være ved at sætte sådan et mål. Det vil være, at vi skal spise markant mindre kød. Det vil være, at vi skal transportere os mere i fællesskab. Det vil være, at vi skal gå mere i genbrugstøj. Det vil generelt være, at danskerne skal til at ændre vaner, og at vi politikere skal sætte nogle klare rammer for, at det er let at gøre. F.eks. kan vi jo se, at udledningen fra en gennemsnitsdanskers kost alene er 3 t CO2 om året. Det er lige så meget, som en gennemsnitsdansker ifølge klimamålet må udlede i 2050 af alt, hvad vi foretager os. Så vil ministeren ikke tage nogen initiativer, for at vi ændrer vores kostvaner?

Kl. 14:41

Den fg. formand (Annette Lind):

Ministeren.

Kl. 14:41

Klima-, energi- og forsyningsministeren (Lars Aagaard):

Hvad folk spiser, må de i min optik selv bestemme. Jeg tror, at vi lever i et land, hvor de fleste danskere er så oplyste, at de egentlig godt har en idé om, at når de fylder indkøbskurven, skal de slappe lidt af med kødet, at de skal fylde nogle flere grønsager i, og at de skal passe på madspild osv. Så jeg tror egentlig, at danskerne langt hen ad vejen er med på det her. Men igen vil jeg sige: For at realisere det politiske ønske, spørgeren har om at designe danskernes madkøb, må der jo følge med, at spørgeren så også kan begynde at fortælle danskerne om, hvad det er for nogle politiske tiltag, man vil tage, medmindre det altså bare er en informationskampagne, spørgeren spørger til.

Kl. 14:41

Den fg. formand (Annette Lind):

Tak. Så vil jeg gerne sige tak til hr. Carl Valentin, og så er det fru Signe Munk igen. Værsgo, fru Signe Munk.

Kl. 14:41

Signe Munk (SF):

Men det kan jeg så hjælpe med at svare på. F.eks. kan man jo sætte et mål for klimaaftrykket i de offentlige køkkener. Det er sådan, at rigtig mange danskere faktisk gerne vil spise grønnere, men de har svært ved det. Det er simpelt hen svaret, når CONCITO spørger danskerne. Og en af vejene til at hjælpe det på vej er, at vi i de offentlige køkkener skærer ned på kødet og viser, at der er en vej frem, hvor man får god og lækker mad, men hvor grøntsagerne fylder lidt mere. Så en vej er jo at sætte et mål for, at de offentlige køkkener skal skære ned på CO2-aftrykket for maden.

Kl. 14:42

Den fg. formand (Annette Lind):

Ministeren.

Kl. 14:42

Klima-, energi- og forsyningsministeren (Lars Aagaard):

Den idé vil jeg tage med mig. Jeg mødes jo jævnligt med KL's formand, og de fleste offentlige køkkener er kommunalt drevne institutioner, og derfor vil jeg da spørge, om KL har nogle synspunkter på den sag. Der kan være, antager jeg også, nogle forskellige ernæringsmæssige forhold for f.eks. ældre medborgere og andet, som gør, at det ikke er så let. Men jeg vil da tage forslaget med og høre dem, som driver de offentlige køkkener, hvad de synes om den sag.

Kl. 14:43

Den fg. formand (Annette Lind):

Tak for det. Tak til klima-, energi- og forsyningsministeren, tak til fru Signe Munk, og tak til hr. Carl Valentin. Det var måske en god slutning her på spørgetiden. Det var spørgsmål 18.

Det næste punkt på dagsordenen er:

2) 1. behandling af lovforslag nr. L 43:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.).

Af børne- og undervisningsministeren (Mattias Tesfaye).

(Fremsættelse 09.02.2023).

Kl. 14:43

Forhandling

Den fg. formand (Annette Lind):

Forhandlingen er åbnet, og først vil jeg gerne sige velkommen til Socialdemokratiets ordfører. Værsgo til hr. Thomas Skriver Jensen.

Kl. 14:43

(Ordfører)

Thomas Skriver Jensen (S):

Tak for ordet, formand. Der er de senere år indgået adskillige trepartsaftaler med arbejdsmarkedets parter, hvor vi har taget vigtige skridt i retning af et stærkere og mere retfærdigt arbejdsmarked, deriblandt selvfølgelig den store sejr, det var, da vi blev enige om helt grundlæggende at flytte ansvaret for at finde læreplads fra elevernes skuldre til skolernes. Nu er det skolernes ansvar, og de bliver målt på, hvordan de løfter opgaven. Samtidig har vi styrket den understøttende indsats for lærepladser og bragt AUB's økonomi tilbage i balance igen. Det er vigtigt for vores samfund, at vi i fællesskab løfter ansvaret for at skabe bedre rammer for det danske arbejdsmarked.

Det lovforslag, vi skal behandle her i dag, er en genfremsættelse af hovedparten af efterårets lovforslag nr. L 29, som faldt bort på grund af folketingsvalget. To elementer udestår dog, og det gør de af lovtekniske grunde. Det gælder modelparametrene i læreplads-AUB for 2023 og afskaffelsen af færdiggørelsestaxameteret på grundforløbet.

Lovforslaget her udmønter i stedet den længe ventede pensionsrefusion af lærlinge og elevers pension, fra de er fyldt 18 år, som blev aftalt helt tilbage i maj 2020. Samtidig foreslås det at sætte det fleksible AUB-bidrag en smule op for at finansiere den nye ordning med pensionsrefusion. Man kan sige, at AUB-systemet jo på en måde er uddannelsessystemets Robin Hood-model, hvor alle betaler ind til fællesskabet, men kun de virksomheder, der uddanner elever og lærlinge, får en økonomisk gevinst. På den måde animeres virksomheder, der er fodslæbende i forhold til at tage lærlinge ind, til at være med til at betale regningen, når fremtidens faglærte skal uddannes. Det synes vi er et sundt princip.

Endelig foreslås det med lovforslaget her at videreføre det aktivitetsafhængige veu-bidrag, der oprindelig havde historisk ophæng i tidsbegrænsede trepartsaftaler. Dette var for at sikre en balance mellem udgifter og indtægter over tid i veu-systemet og også for at følge Rigsrevisionens anbefalinger på området. I lighed med tidligere år foreslås det således at fastsætte det aktivitetsafhængige veu-bidrag for 2023. Det foreslås, at veu-bidraget sættes ned for at korrigere for det store overskud, der var i 2021.

I Socialdemokratiet er vi glade for, at det her forslag endelig igen er blevet fremsat og forhåbentlig også gennemføres, så lærlinge ned til det fyldte 18. år også kan få fuld pension som en del af deres løn. Tidligere indbetaling til pension betyder flere penge mellem hænderne og dermed mere frihed i slutningen af arbejdslivet og i pensionisttilværelsen. For Socialdemokratiet er flere faglærte en mærkesag, og bedre forhold på arbejdsmarkedet ser vi som et vigtigt skridt i den rigtige retning for den vision. Derfor bakker vi op om forslaget. Og jeg skal hilse og sige fra Radikale Venstre, at de også bakker op.

Kl. 14:46

Den fg. formand (Annette Lind):

Tak til Socialdemokratiets ordfører, hr. Thomas Skriver Jensen. Der er ikke nogen korte bemærkninger. Så skal vi sige velkommen til Venstres ordfører. Værsgo til fru Anni Matthiesen.

Kl. 14:46

(Ordfører)

Anni Matthiesen (V):

Tak for det, formand, tak for ordet. Helt overordnet handler det her lovforslag, som vi behandler her i salen i dag, om at gøre erhvervsuddannelserne mere attraktive. De unge mennesker, der vælger en erhvervsuddannelse, er med til at bryde en skævvridning, og det kan vi være stolte af. Det er noget, som det betyder rigtig meget for os i Venstre at vi gør en indsats for, altså at flere unge vælger en erhvervsfaglig uddannelse. De sidste par år er der indgået flere trepartsaftaler med arbejdsmarkedets parter. Det samarbejde er vigtigt, og det glæder mig, at vi med dette lovforslag kommer et skridt videre.

Lovforslaget her vil styrke indsatsen for at skabe lærepladser til gavn for både eleven, virksomheden og erhvervsskolen. Lovforslaget er stort set enslydende med det lovforslag, L 29, som vi desværre ikke nåede at behandle i efteråret, da der blev udskrevet valg. Men samtidig er det sådan, at forslaget her også indeholder en aftale om en pensionsrefusion til virksomhederne. Alt i alt er lovforslaget, som vi behandler, med til at gøre det bedre og mere attraktivt at vælge en erhvervsuddannelse. Derfor støtter Venstre naturligvis også lovforslaget. Tak for ordet.

Kl. 14:48

Den fg. formand (Annette Lind):

Tak til fru Anni Matthiesen fra Venstre. Der er ikke nogen korte bemærkninger. Så er det Moderaternes ordførers tur, og det er hr. Rasmus Lund-Nielsen. Værsgo, 5 minutter.

Kl. 14:48

(Ordfører)

Rasmus Lund-Nielsen (M):

Mange tak. Jeg kan se, at der sidder mange unge mennesker på tilhørerpladserne og overværer talen her, så det er vigtigt at sige til jer, at vi har brug for, at flere af jer tager en erhvervsuddannelse og bliver faglærte. Og med det her lovforslag er vi med til at gøre det mere attraktivt.

Det er egentlig, som allerede nævnt, en genfremsættelse af et lovforslag, der ikke blev gennemført, da det blev fremsat lige inden valget og derfor ikke nåede at blive gennemført, bortset fra to elementer, som var en afskaffelse af et færdiggørelsestaxameter og et forslag om fastsættelse af et modelparameter for 2023. Men bortset fra det er det altså en genfremsættelse.

Med det her lovforslag fastsætter vi så AUB-bidraget og det aktivitetsafhængige veu-bidrag, og i tillæg hertil – og det er altså det, der gør det mere attraktivt at gå den her vej og blive faglært – indfører vi med lovforslaget, at arbejdsgivere kan få refusion for udgifter til pensionsbidrag, når elever og lærlinge er på skoleophold. De her udgifter bliver så dækket af AUB-bidraget, og det er altså det, der er trepartsstof. Så Moderaterne støtter forslaget og har som en høj prioritet, at vi fortsat får flere faglærte, da det er en forudsætning for at sikre fremtidens både velstand og velfærd såvel som den grønne omstilling. Så tøv ikke mere, og vælg en erhvervsuddannelse. Tak for ordet.

Kl. 14:50

Den fg. formand (Annette Lind):

Nu er ordføreren gået ned, men der er heller ikke nogen korte bemærkninger, så vi vil gerne sige tak til Rasmus Lund-Nielsen og velkommen til SF's ordfører. Værsgo, fru Astrid Carøe.

Kl. 14:50

(Ordfører)

Astrid Carøe (SF):

Tak for det. Generelt er det her jo et rigtig godt lovforslag, vi behandler i dag. Det er nogle rigtig fine trepartsaftaler, man har fået igennem, og vi er også rigtig glade for, ligesom mine kollegaer tidligere har nævnt, at AUB-bidraget nu også omfatter refusion af pensionen. Så er det også rigtig positivt, at det udbetales med tilbagevirkende kraft fra den 1. januar, så der ikke er nogen, der skal holde for, når vi var lidt lang tid om at starte op igen efter valget. Derfor bakker SF selvfølgelig op om det her forslag. Men jeg har også enkelte obs-punkter, som også fremgår af høringssvarene, og det vil jeg lige bruge et øjeblik på.

Jeg mener faktisk, at det er ærgerligt, at veu-bidraget formindskes som en konsekvens af et lavt forbrug i 2021 og dermed samtidig en forventning om en faldende aktivitet i 2023, og det er jo især i en tid, hvor regeringen taler så meget om opkvalificering og uddannelse gennem hele livet og ting, som vi er meget enige i SF. Og så bider jeg jo altså også mærke i, at det her er noget, FH kritiserer og sætter spørgsmålstegn ved, altså om det virkelig er en del af en trepartsaftale, eller om den er udløbet. Dog er vi jo også opmærksomme på den kritik, der har været fra Rigsrevisionen. Som sagt bakker vi op om lovforslaget, men jeg håber, at regeringen og ministeren vil holde et skarpt øje med det her område og sikre, at der er flere, der får mere uddannelse også senere i livet, og ikke færre, f.eks. på grund af et lavere veu-bidrag.

Derudover har jeg også en kommentar til lærepladstaxametertilskuddet, fordi reglerne nu bliver inkorporeret i loven. Jeg synes, det er sindssygt godt, at flere elever nu får lærepladser. Faktisk var der jo i 2022 rekordmange, der fik en læreplads, og det er rigtig dejligt, men jeg synes også, at det er vigtigt at nævne, at vi i SF er meget optagede af den bekymring, der er i forhold til skolerne omkring deres økonomi med ændringen til det her lærepladstaxameter, og det er også noget, DEG kommer ind på i høringssvarene. Det handler om, at skolerne ikke får tilskud for elever, som påbegynder grundforløbet med en læreplads, og at elever og lærlinge i en ny mesterlære ikke udløser tilskuddet og fremadrettet heller ikke vil få færdiggørelsestaxameter.

Så synes jeg også godt, man kan diskutere, om det er fordelagtigt, at skoler, der allerede har svært ved at finde lærepladser til de sidste elever, skal have færre penge. For jeg forestiller mig, det bliver sværere at løfte den indsats, hvis man får færre penge, og det står jo ret klart i høringssvaret fra ministeriet, at der vil blive færre midler til skoler, der skal yde en ekstra indsats for at skaffe lærepladser til elever, der nærmer sig afslutningen af grundforløbet. Så at skolerne har den her bekymring, synes jeg bare noget, man også skal være opmærksom på som minister.

Så vil jeg bare slutte af med en sidste pointe omkring færdiggørelsestaxameteret, som jo er fjernet herfra, men som jeg forventer måske kommer på et senere tidspunkt. Færdiggørelsestaxameteret blev indført ved at tage midler fra undervisningstaksterne, og hvis man så fjerner færdiggørelsestaxameteret til et lærepladstilskud, som ikke er noget, alle skoler får, så mener jeg, at det godt kunne se ud, som om man flytter midler fra undervisningen til det lærepladsopsøgende arbejde, og begge dele er jo megavigtigt. Især når ambitionen jo er at styrke erhvervsuddannelser, og det er en ambition, som jeg virkelig, virkelig deler, så synes jeg, det er afgørende, at vi både styrker det lærepladsopsøgende arbejde og mulighederne for at lave rigtig god undervisning. Jeg ved, at det er noget, ministeren går rigtig meget op i, men jeg håber, at man vil have øje for det, også når vi skal behandle det andet senere, og i implementeringen af den her lov, men jo også i det fremtidige arbejde om at styrke erhvervsuddannelserne, sådan at vi ikke risikerer at tage noget fra et sted for at flytte det til et andet sted i det samme system. Der skal flere penge til helt generelt.

Det var mine kommentarer, men som sagt bakker vi op om lovforslaget og synes, det er rigtig fine trepartsaftaler, man har lavet. Og så skulle jeg også hilse fra Alternativet og sige, at det gør de også.

Kl. 14:54

Den fg. formand (Annette Lind):

Tak til SF's ordfører, også for ordførertalen. Der er ingen korte bemærkninger.

Man ved måske, at der ikke er nogen korte bemærkninger, men man bedes bare lige blive stående, indtil man får at vide, om der er det, så vi ikke skal kalde folk tilbage igen.

Nu er det Danmarksdemokraterne ordfører, fru Karina Adsbøl. Værsgo.

Kl. 14:54

(Ordfører)

Karina Adsbøl (DD):

Tak for det, formand. Det bliver jo sådan lidt en gentagelse af det, der er sagt, for forslaget her er en delvis genfremsættelse af L 29 fra sidste samling, og det udmønter netop elementer af trepartsaftaler og har først og fremmest til formål at fastsætte offentlige og private virksomheders fleksible uddannelsesbidrag til Arbejdsgivernes Uddannelsesbidrag, AUB.

Det fastsættes hvert år ved lov efter det forventede udgiftsniveau for året samt med en regulering for sammenhæng mellem udgifter og indtægter i det seneste regnskabsår. Formålet er, at udgifter og indtægter balancerer over tid, og samtidig fortsættes og videreføres voksen- og efteruddannelsesbidraget VEU, som er målrettet deltagelse i erhvervsrettet voksen- og efteruddannelse. Satsen fastsættes hvert år på baggrund af forventninger til aktiviteten i det kommende år. Herudover foreslås det også, at AUB som noget nyt skal refundere arbejdsgiveres udgifter til pensionsbidrag i skoleperioder for alle elever og lærlinge med en pensionsrefusionssats på op til 8 pct.  Som sagt er forslaget jo en del af en trepartsaftale, og det støtter vi op om i Danmarksdemokraterne. Det plejer man netop også at gøre i forhold til trepartsaftaler.

Når jeg står her og læser den her tale op, kommer jeg til at tænke på DM i Skills, som jeg var til. Og der må jeg jo bare sige, at det var helt fantastisk at opleve så mange unge mennesker til DM i skills i Fredericia, og jeg tænker også, at flere ordførere har været af sted. Det kan i hvert fald anbefales. Så Danmarksdemokraterne bakker op, og jeg siger tak for ordet.

Kl. 14:56

Den fg. formand (Annette Lind):

Der er ikke nogen korte bemærkninger, og tak til fru Karina Adsbøl for ordførertalen. Så skal vi sige velkommen til LA's ordfører. Værsgo, hr. Henrik Dahl.

Kl. 14:56

(Ordfører)

Henrik Dahl (LA):

Tak for ordet. Vi vil gerne have, at der er flere unge, som tager en erhvervsuddannelse, og derfor mener vi, at AUB-ordningen er en rigtig god ordning.

Hvis man har fulgt debatten om AUB, ved man også, at der har været en debat om, at AUB ikke må blive til en opsparingsordning, og vi synes, det her er positivt. Her lader man virksomhedernes bidrag til AUB styre efter det forventede udgiftsniveau for året, og så regulerer man altså i en sammenhæng mellem udgifter og indtægter i forhold til det seneste regnskabsår. Det er med til at forebygge noget af det, der har været debat om tidligere, nemlig at virksomhederne kommer til at betale for meget, mens AUB-systemet oparbejder en opsparing. Her får vi et system, der er tættere på at gå i nul, og det hilser vi velkommen.

Det, der ligger i det konkrete forslag, er, at man skal kunne modtage refusion fra AUB for pensionsudgifter til elever og lærlinge til erhvervsuddannelser og til uddannelser, der er sidestillede med erhvervsuddannelser. Så er der noget beløbsregulering, som også indgår i forslaget. Det er noget, som vi bakker op om, og vi mener, at den her udbetaling af refusion for arbejdsgivernes udgifter til pension for elever og lærlinge ligger helt inden for den trepartsaftale, der blev indgået i 2020. Så vi støtter forslaget og har tænkt os at stemme for det. Tak for ordet.

Kl. 14:58

Den fg. formand (Annette Lind):

Tak for ordførertalen til LA's ordfører. Der er ikke nogen korte bemærkninger. Så vil jeg gerne sige velkommen til Det Konservative Folkepartis ordfører. Værsgo, fru Lise Bertelsen.

Kl. 14:58

(Ordfører)

Lise Bertelsen (KF):

Tak for ordet. Jeg er simpelt hen ked af, at der sidder så mange smukke unge mennesker, som skal høre os gentage os selv her, men det er nu engang sådan, det er.

Lovforslaget har I hørt er en genfremsættelse, og i Det Konservative Folkeparti stemmer vi for lovforslaget, der medfører en refusion af arbejdsgivernes udgift til pensionsbidrag samt en fastsættelse af det fleksible uddannelsesbidrag og en fastsættelse og videreførelse af det aktivitetsafhængige voksen- og efter uddannelsesbidrag, som alt i alt kan være med til at bidrage til flere faglærte, som vi så stærkt har brug for. Tak for ordet.

Kl. 14:59

Den fg. formand (Annette Lind):

Tak til fru Lise Bertelsen fra Det Konservative Folkeparti. Der er ikke nogen korte bemærkninger. Så skal vi sige velkommen til fru Mette Thiesen fra DF. Værsgo.

Kl. 14:59

(Ordfører)

Mette Thiesen (DF):

Jeg vil starte med at sige, at de smukke unge mennesker, der sidder deroppe, da skal være glade for, at de ser behandlingen af et lovforslag, som der faktisk er ret bred enighed om, så der er faktisk ikke så meget at skændes om.

Det er et rigtig godt lovforslag, og mine kollegaer har også tidligere fortalt om, hvad det egentlig handler om, og det lyder sådan ret teknisk. Jeg er skolelærer af uddannelse, og jeg har arbejdet mange år i den danske folkeskole, men helt grundlæggende set har jeg altid undret mig over, at man ikke i langt højere grad anerkendte og satte pris på de rigtig mange forskellige kompetencer, der sidder i sådan en skoleklasse.

Vi har i Danmark igennem rigtig mange år haft et meget, meget snævert fokus på, at alle nærmest skulle tage en gymnasial uddannelse. Og det, vi står med i dag, er jo, at der mangler de kloge hænder, og det er simpelt hen, fordi man har haft et for ensidigt fokus på, at alle skulle den samme vej. Det er rigtig synd for dem, som ikke føler sig set og hørt, dem, som kan noget andet, men som kan noget meget, meget vigtigt, og det er sådan set også derfor, jeg synes, at det her er et skridt i den rigtige retning.

I Dansk Folkeparti vil vi rigtig gerne have, at flere tager en erhvervsuddannelse, og vi vil også rigtig gerne have, at man kigger på at få genindført den traditionelle mesterlære, sådan at man netop allerede i folkeskolen favner dem, som ikke skal den gymnasiale vej. Det har man gjort langt tidligere, og det skal vi altså til igen. Det er vigtigt, at vi fremtidig også har en masse dygtige unge mennesker, der har kloge hænder, som kan bidrage til at sikre den vækst og velstand, som vi er så afhængige af i Danmark for netop at kunne sikre et velfærdssamfund. Så lad det være ordene herfra. Det her er et lille skridt på vejen. Det er et godt forslag, og i Dansk Folkeparti støtter vi det selvfølgelig.

Kl. 15:01

Den fg. formand (Annette Lind):

Tak til ordføreren for ordførertalen. Der er ikke nogen korte bemærkninger. Så skal vi sige velkommen til børne- og undervisningsministeren. Værsgo.

Kl. 15:01

Børne- og undervisningsministeren (Mattias Tesfaye):

Tak for ordet. Lad mig starte med at takke de partier, der bakker op om lovforslaget. Vi har jo i det danske Folketing en god og en lang tradition for at finde løsninger sammen med arbejdsgiverorganisationerne og fagbevægelsen, og Folketinget har også en god tradition for at bakke op om de løsninger, når de skal udmøntes ved lov.

Der er det sidste år indgået vigtige trepartsaftaler med arbejdsmarkedets parter, og vi har gjort op med, at eleverne på erhvervsuddannelserne står alene med at finde en læreplads. Vi har nu lagt ansvaret over på skolerne, som også vil blive målt på, hvordan de løfter den opgave; vi har styrket den lærepladsunderstøttende indsats; og vi har bragt Arbejdsgivernes Uddannelsesbidrags økonomi tilbage i vater.

Det her lovforslag er en genfremsættelse af et lovforslag, der blev fremsat i åbningsugen i forrige samling og bortfaldt som følge af afholdelse af folketingsvalg. Lovforslaget indeholder dog hverken forslag om modelparametre eller forslag om afskaffelse af færdiggørelsestaxameteret på grundforløbet, sådan som det gamle lovforslag gjorde. Det skyldes, at den her senere genfremsættelse har nogle lovtekniske konsekvenser, men lovforslaget indeholder meget andet.

Det foreslås bl.a., at den længe ventede pensionsrefusion fra arbejdsgiverne bliver indført. Det er et element fra trepartsaftalen fra maj 2020, altså fra for næsten 3 år siden, og jeg er glad for, at der er bred opbakning blandt parterne bag aftalen til den foreslåede udmøntning.

I lighed med tidligere år foreslås det også at fastsætte det fleksible AUB-bidrag for 2023. Den del af Arbejdsgivernes Uddannelsesbidrags underskud fra 2020, der skal betales i 2023, er indregnet i den foreslåede sats for AUB-bidraget i 2023. Det sker på baggrund af et stærkt ønske i Folketinget, og det er også i overensstemmelse med lovforarbejderne.

Det nye fleksible bidrag foreslås sat en anelse op, bl.a. for at finansiere den nye ordning med pensionsrefusion. Men som noget nyt i forhold til det lovforslag, der blev fremsat tidligere, fordeles forhøjelsen på andet, tredje og fjerde kvartal i år, altså på de tre kvartaler, der ligger efter det foreslåede ikrafttrædelsestidspunkt den 1. april. Fordelingen på kvartaler skyldes, at vi har en sen fremsættelse af lovforslaget, og er altså lovteknisk begrundet. Det vil i praksis ikke have den store betydning for arbejdsgiverne på årsbasis.

Lovforslaget vil desuden indebære, at det aktivitetsafhængige veu-bidrag videreføres. Princippet, der oprindelig havde et historisk ophæng i nogle tidsbegrænsede trepartsaftaler, sikrer balance i veu's økonomi over tid. Princippet udmønter Rigsrevisionens og statsrevisorernes anbefalinger på området, og de anbefalinger indeholder ikke nogen tidsbegrænsning. Som minister må jeg også betragte det her princip som permanent og ikke som midlertidigt trepartsstof, hvis jeg skal forvalte i overensstemmelse med anbefalingerne fra statsrevisorerne – de er som bekendt udpeget af partier, der repræsenterer et flertal her i Folketinget.

I lighed med tidligere år foreslås det altså at fastsætte det aktivitetsafhængige veu-bidrag for 2023, og det foreslås, at det sættes ned. De to begunstigende forslag i lovforslaget, altså den foreslåede ordning med pensionsrefusion og den foreslåede nedsættelse af veu-bidraget, foreslås at få virkning fra den 1. januar 2023, altså med tilbagevirkende kraft.

Samlet set virker lovgivning om AUB ofte temmelig teknisk, og det er det sådan set også, men hele ordningen er en central motor, der understøtter, at elever søger erhvervsuddannelser, og at virksomheder opretter lærepladser. Flere faglærte er også en af regeringens vigtigste prioriteter, og med den her pensionsordning udvider vi AUB med endnu et element, der understøtter det mål, og derfor er lovforslaget vigtigt. Jeg er derfor også rigtig glad for den brede politiske opbakning og ser frem til den kommende udvalgsbehandling. Tak for ordet.

Kl. 15:06

Den fg. formand (Annette Lind):

Tak til børne- og undervisningsministeren. Der er ingen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 44:

Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen, m.v.).

Af børne- og undervisningsministeren (Mattias Tesfaye).

(Fremsættelse 09.02.2023).

Kl. 15:06

Forhandling

Den fg. formand (Annette Lind):

Forhandlingen er åbnet, og først skal vi sige velkommen til Socialdemokratiets ordfører. Værsgo til fru Sara Emil Baaring.

Kl. 15:06

(Ordfører)

Sara Emil Baaring (S):

Tak for ordet. Tilbage i 2014 blev Europaskolen dannet, bl.a. med henblik på at lave flere internationale uddannelsespladser i hovedstaden. Det er denne EU-gymnasieuddannelse, som dette lovforslag omhandler. Skolen har siden begyndelsen været og er stadig administreret af Sankt Annæ Gymnasium. Idéen var oprindelig at opnå en særlig synergieffekt i administrationen mellem Europaskolen og Sankt Annæ Gymnasium, både pædagogisk og indholdsmæssigt.

I 2018 flytter Europaskolen fysisk lokalitet til en ny og topmoderne skolebygning i Carlsbergbykvarteret i København, hvorfra gymnasieafdelingen i de seneste 3 år har fungeret. Denne fysiske adskillelse fra Sankt Annæ Gymnasium har medført, at skolens opbygning, indhold, deltagergruppe, økonomi og styring i praksis fungerer hver for sig, som det også fremgår af høringssvaret fra Københavns Kommune. I Socialdemokratiet ser vi med afsæt i skolens ønske og hvordan det fungerer i praksis, god grund til at gøre Europaskolen til en selvstændig institution. Vi skal selvfølgelig være opmærksomme på, at denne administrative ændring ikke kommer til at betyde en skævvridning i elevtilstrømningen – en bekymring, som jo også Danske Gymnasier har rejst i deres høringssvar. Det vil vi holde øje med, for det er jo ikke hensigten, at dette lovforslag skal gøre det sværere at drive Sankt Annæ Gymnasium. Med disse kommentarer støtter Socialdemokratiet lovforslaget. Og derudover skulle jeg hilse fra Radikale Venstre og sige, at de ligeledes bakker op om lovforslaget.

Kl. 15:08

Den fg. formand (Annette Lind):

Tak til fru Sara Emil Baaring. Der er ikke nogen korte bemærkninger. Så skal vi sige velkommen til fru Anni Matthiesen igen, og det er Venstres ordfører. Værsgo.

Kl. 15:08

(Ordfører)

Anni Matthiesen (V):

Tak for det. Vi folketingsmedlemmer laver jo rigtig meget lovgivning, og man må sige, at noget af det, som i hvert fald for mig er vigtigt, er, at vi også lytter til dem, som skal have tingene til at fungere uden for Christiansborg. Derfor bakker vi naturligvis også op om lovforslaget, som vi behandler nu her. Det er faktisk sådan, at man i sin tid havde håbet på, at både Europaskolen og Sankt Annæ Gymnasium kunne komme til at fungere sammen på samme matrikel. Det har ikke kunnet lade sig gøre, og derfor har Københavns Kommune nu anmodet om at adskille de to institutioner, så de bliver til selvstændige enheder og dermed også med egne ledere og egne bestyrelser.

Overordnet mener jeg, at det som sagt er vigtigt, at vi også lytter til dem, som sagen handler om, og at vi for den sags skyld også sikrer, at de kommer til at få en hverdag, som fungerer bedst for dem. Derfor lytter vi naturligvis både til Københavns Kommunes ønske og for den sags skyld også Danske Gymnasiers  ønske i den her sag og kommer til at stemme for dette lovforslag.

Kl. 15:09

Den fg. formand (Annette Lind):

Tak til Venstres ordfører. Der er ikke nogen korte bemærkninger. Så siger vi velkommen til Moderaterne, og det er hr. Rasmus Lund-Nielsen. Værsgo.

Kl. 15:09

(Ordfører)

Rasmus Lund-Nielsen (M):

Tak. I det her lovforslag foreslås nogle enkelte justeringer af de institutionelle rammer for Europaskolen. Lovforslaget indebærer, at Københavns Kommune får mulighed for organisatorisk at adskille Europaskolen fra Sankt Annæ Gymnasium, og derved bliver Europaskolen en særskilt kommunal institution i kommunen. Som følge af det foreslås det samtidig ud fra et hensyn til styringen af kapaciteten på de gymnasiale ungdomsuddannelser, at børne- og undervisningsministeren efter høring af Københavns Kommune kan fastlægge et kapacitetsloft for Europaskolens sidste tre klassetrin.

Moderaterne støtter forslaget, da vi har forståelse for, at Københavns Kommune mener, at det ikke rigtig giver mening med den her organisatoriske sammenknytning af Europaskolen og Sankt Annæ Gymnasium med en fælles ledelse og bestyrelse, da de to skoler er endt med alligevel ikke at være lokaliseret det samme sted. Det giver derfor mening at imødekomme Københavns Kommunes ønske om at kunne udspalte Europaskolen og give den en selvstændig bestyrelse og ledelse. Tak for ordet.

Kl. 15:11

Den fg. formand (Annette Lind):

Tak for ordførertalen. Der er ikke nogen korte bemærkninger. Så skal vi sige velkommen til SF's ordfører. Værsgo, fru Astrid Carøe.

Kl. 15:11

(Ordfører)

Astrid Carøe (SF):

Tak for det. Den her omgang kan måske også godt gå hen og blive en lille smule kedelig, når vi alle sammen gentager hinanden. Men først og fremmest synes vi i SF, at Europaskolen er et rigtig fint tiltag. Vi vil gerne have, at børn har mulighed for at uddanne sig, selv om de skal bo her i Danmark, fordi deres forældre f.eks. arbejder her. Og når vi så kan notere os, at Københavns Kommune ønsker organisatorisk at adskille Europaskolen fra Sankt Annæ Gymnasium, fordi de alligevel ikke deler matrikel og ikke kommer til at have så stort samarbejde imellem sig, tænker vi, det er rigtig fint, og der er ikke engang nogen, der har nogen særlig kritik af det. Så vi bakker selvfølgelig op, og jeg skulle hilse fra Alternativet og Enhedslisten og sige, at det gør de også.

Kl. 15:12

Den fg. formand (Annette Lind):

Tak for den anbefaling, og også tak til dig. Der er ikke nogen korte bemærkninger. Så skal vi sige velkommen fru Karina Adsbøl fra Danmarksdemokraterne igen. Værsgo.

Kl. 15:12

(Ordfører)

Karina Adsbøl (DD):

Tak for det. I 2013 vedtog Folketinget, at Københavns Kommune kunne oprette og drive en Europaskole i tilknytning til Sankt Annæ Gymnasium. Med forslaget her foreslås det at give Københavns Kommune mulighed for organisatorisk at adskille Europaskolen fra Sankt Annæ Gymnasium, hvorved Europaskolen bliver en særskilt kommunal institution. Herudover foreslås det ud fra et hensyn til styring af kapaciteten på de øvrige gymnasiale ungdomsuddannelser, at børne- og undervisningsministeren efter høring af Københavns Kommune kan fastlægge et kapacitetsloft for Europaskolens gymnasiedel.

Årsagen til, at man ønsker at adskille de to skoler organisatorisk, er, at det oprindelig var planen, at Europaskolen og Sankt Annæ Gymnasium skulle ligge i Carlsberg Byen. Planerne blev så opgivet i 2015, og det er alene Europaskolen, der er flyttet til Carlsberg Byen. Det betyder, at der ikke er mange tværgående problemstillinger, ligesom de forventede faglige og administrative synergier ikke er til stede. Budgetterne holdes også adskilt. Alligevel har de to skoler en fælles ledelse og bestyrelse, og Københavns Kommune ønsker at adskille de to skoler organisatorisk, så de får hver sin selvstændige bestyrelse og ledelse. Ønsket her kommer også på baggrund af henvendelser fra skolerne selv, og det kan vi i Danmarksdemokraterne godt bakke op om.

Kl. 15:13

Den fg. formand (Annette Lind):

Tak for ordførertalen. Der er ingen korte bemærkninger, så tak til fru Karina Adsbøl. Og så skal vi igen sige velkommen til LA's ordfører. Værsgo, hr. Henrik Dahl.

Kl. 15:14

(Ordfører)

Henrik Dahl (LA):

Tak for ordet. Vores kommunikationsmedarbejdere i Liberal Alliance har sagt til os i den nye folketingsgruppe, at vi burde holde nogle flere brandtaler. Men der er ikke rigtig brandtalemateriale i det her lovforslag, og derfor bliver det ikke nu.

Det, der er sagen, er, at Københavns Kommune får mulighed for at skille Europaskolen fra Sankt Annæ Gymnasium, sådan at Europaskolen bliver en særskilt kommunal institution. Forslaget giver også mulighed for, at børne- og undervisningsministeren efter høring af Københavns Kommune kan fastlægge et kapacitetsloft for Europaskolens gymnasiedel.

Principielt mener vi, at kapacitetsloft er et instrument, man skal bruge i tyndt befolkede områder for at opretholde gymnasiestrukturen, og at det ikke er lige så påtrængende at bruge det f.eks. i Storkøbenhavn. Men det principielle synspunkt, som jeg gør rede for her, gør ikke, at vi stemmer imod lovforslaget. Så vi bakker altså op og stemmer grønt ved tredjebehandlingen. Tak for ordet.

Kl. 15:15

Den fg. formand (Annette Lind):

Tak for ordførertalen til hr. Henrik Dahl. Der er ikke nogen korte bemærkninger. Og så skal vi igen sige velkommen til Det Konservative Folkepartis ordfører. Værsgo, fru Lise Bertelsen.

Kl. 15:15

(Ordfører)

Lise Bertelsen (KF):

Tak for det. Ja, det er virkelig svært at finde på noget nyt omkring L 44. Det Konservative Folkeparti stemmer for muligheden for adskillelse af Europaskolen fra Sankt Annæ Gymnasium. Forslaget giver Københavns Kommune mulighed for organisatorisk at adskille Europaskolen fra Sankt Annæ Gymnasium, hvorved Europaskolen bliver en særskilt kommunal institution i kommunen. Forslaget har faktisk været længe undervejs – 3-4 år, tror jeg – og har opbakning i vores politiske bagland i Københavns Kommune, og vi efterkommer ønsket både fra Danske Gymnasier og kommunen, og derfor bakker vi op. Tak for ordet.

Kl. 15:16

Den fg. formand (Annette Lind):

Selv tak. Tak til fru Lise Bertelsen. Der er ikke nogen korte bemærkninger. Der er blevet hilst fra Enhedslisten og Radikale Venstre, så derfor vil jeg gerne sige velkommen til hr. Alex Ahrendtsen fra Dansk Folkeparti. Værsgo.

Kl. 15:16

(Ordfører)

Alex Ahrendtsen (DF):

Tak, formand. Dansk Folkeparti er varme og stærke tilhængere af fri- og privatskoler, og vi er også tilhængere af, at disse fri- og privatskoler kan drive internationale linjer eller drives som internationale skoler. Men det er og bliver ikke en kommunal opgave, og derfor er vi også imod dette lovforslag, fordi Københavns Kommune kommer til at overtage Europaskolen og dermed få ansvaret for denne skole, som er en international skole. Det giver i vores optik ingen mening, og vi kommer til at stemme nej ved tredjebehandlingen. Tak.

Kl. 15:17

Den fg. formand (Annette Lind):

Tak for ordførertalen. Der er ikke nogen korte bemærkninger. Så er det ministerens tur. Værsgo til børne- og undervisningsministeren.

Kl. 15:17

Børne- og undervisningsministeren (Mattias Tesfaye):

Tak til alle de partier, der har været på talerstolen, og særlig til dem, der bakker op om lovforslaget. En gang imellem viser gode tanker sig ikke at kunne realiseres i virkelighedens verden. Da det retlige grundlag for Europaskolen blev etableret, ønskede Københavns Kommune, at skolen skulle etableres på Vesterbro i organisatorisk tilknytning til Sankt Annæ Gymnasium. Gymnasiet har med sit unikke musikalske miljø, sit internationale arbejde og sin faglige position erfaring med at drive folkeskole og gymnasium under et, så den oprindelige plan var at samlokalisere Europaskolen og Sankt Annæ Gymnasium.

Men den plan blev opgivet for 8 år siden. Det er kun Europaskolen, der er flyttet til Carlsberg Byen på Vesterbro, hvor det var tanken at begge skoler skulle ligge. Og når de to skoler ikke ligger på samme matrikel, er der ikke længere så mange elementer, der går på tværs. Der er ikke den ønskede og forventede faglige synergi, ligesom budgetterne til folkeskole, gymnasium og Europaskole i praksis holdes adskilt. Europaskolen og gymnasiet udbyder forskellige uddannelser, og de to skoler har også hver for sig en betydelig størrelse.

Københavns Kommune mener på den baggrund, at en organisatorisk tilknytning skolerne imellem med en fælles ledelse og bestyrelse ikke giver mening. Kommunen ønsker, at Sankt Annæ Gymnasium og Europaskolen bliver adskilt i to særskilte institutioner med hver sin leder og bestyrelse, og det ønske vil jeg gerne imødekomme. Jeg vil samtidig gerne imødekomme Danske Gymnasier, der i forbindelse med den første høring over lovforslaget i 2020 udtrykte bekymring for elevtilstrømningen til Europaskolen som følge af elevfordelingen, og derfor foreslår vi at etablere mulighed for at fastlægge et kapacitetsloft ligesom på andre offentlige gymnasier.

Lovforslaget indebærer altså, at kommunen får mulighed for at organisatorisk at adskille Europaskolen fra gymnasiet, så Europaskolen kan blive en særskilt kommunal institution i kommunen, og at ministeren efter høring af kommunen kan fastlægge et kapacitetsloft for Europaskolens sidste tre klassetrin, altså gymnasiedelen, og det sker for at undgå, at vi utilsigtet får skabt et smuthul i den kapacitetsstyring, der skal sikre en rimelig fordeling af gymnasieelever på tværs af skoler. Derudover indeholder lovforslaget nogle øvrige tekniske forhold vedrørende Europaskolen. Tak for debatten, som var hurtig, men effektiv. Jeg ser frem til eventuelle spørgsmål under lovbehandlingen.

Kl. 15:19

Den fg. formand (Annette Lind):

Tak til børne- og undervisningsministeren. Der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Så står vi i den situation, at vi har en minister, som er lige på trapperne, så vi holder lige et øjebliks pause, indtil uddannelses- og forskningsministeren kommer.

Jeg udsætter mødet i 2 minutter.

Mødet er udsat. (Kl. 15:20).

Det sidste punkt på dagsordenen er:

4) 1. behandling af lovforslag nr. L 34:

Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område).

Af uddannelses- og forskningsministeren (Christina Egelund).

(Fremsættelse 08.02.2023).

Kl. 15:22

Forhandling

Den fg. formand (Annette Lind):

Mødet er genoptaget.

Jeg vil selvfølgelig også gerne lige minde ministeren om, at man skal være her til tiden, ligesom ordførerne skal være det. Det gælder for alle.

Først skal vi sige velkommen til Socialdemokratiets ordfører, og det er hr. Rasmus Stoklund. Værsgo.

Kl. 15:23

(Ordfører)

Rasmus Stoklund (S):

Tak. Det primære formål med det lovforslag, vi nu skal behandle, er at hæve beløbsgrænsen for den erkendtlighed, som studerende kan modtage i forbindelse med deres praktikforløb, hvis de går på en videregående uddannelse. Konkret betyder det, at erkendtligheden hæves fra 3.000 kr. til 3.375 kr. om måneden, og det svarer til en regulering fra 2017-niveau til 2023-niveau med satsreguleringsprocenten. Samtidig foreslås det, at beløbsgrænsen fremover reguleres årligt efter satsreguleringsprocenten, ligesom det er tilfældet med su-satserne. Det er vigtigt, at vi på den ene side sikrer, at erkendtligheden fortsat har en størrelse, der sikrer, at praktik- og projektorienterede forløb er læringsforløb og ikke et arbejde, og på den anden side er det rimeligt, at beløbsgrænsen reguleres som su-satserne.

Herudover består lovforslaget af to administrative elementer: For det første at reglerne for de såkaldte strategiske rammekontrakter opdateres. De strategiske rammekontrakter indgås mellem uddannelses- og forskningsministeren og de videregående uddannelsesinstitutioner og indeholder strategiske mål for de respektive institutioner. Der er behov for en opdatering, for at de er ensartede og tidssvarende på tværs af uddannelsesinstitutionerne. For det andet foreslås det at etablere klare rammer for den specifikke situation, hvor en uddannelse overdrages til en anden institution inden for det samme geografiske område, og det foreslås, at der i sådanne tilfælde ikke længere er behov for prækvalifikation. Det skyldes, at der allerede vil være taget stilling til, at uddannelsen bidrager til dækning af kompetencebehovet i samfundet og placeringen i det pågældende område.

Alt i alt synes vi i Socialdemokratiet, at den her opdatering af reglerne er til gavn og er rimelig, og på den baggrund støtter Socialdemokratiet forslaget.

Kl. 15:25

Den fg. formand (Annette Lind):

Tak til hr. Rasmus Stoklund. Der er ikke nogen korte bemærkninger. Så er det Venstres tur. Værsgo til fru Anni Matthiesen.

Kl. 15:25

(Ordfører)

Anni Matthiesen (V):

Tak for det. Jeg skal måske indlede med at sige, at Venstres ordfører på det her område er udrejst, og derfor har jeg lovet at holde talen på vegne af Peter Juel-Jensen.

Med dette lovforslag hæver vi grænsen for det beløb, som en arbejdsgiver kan betænke en studerende med under ulønnet praktikophold. Erkendtligheden foreslås hævet fra 3.000 kr. til 3.375 kr. om måneden, og det er sådan, at den fremadrettet vil kunne reguleres en gang årligt med den samme pris- og lønudvikling, som der sker andre steder i samfundet. Hertil kommer et par ændringer af administrativ karakter. De strategiske rammekontrakter tilpasses, således at lovgivningen er ens på tværs af ministerområdet, samt en ændring af akkrediteringsloven. Venstre bakker op om lovforslaget.

Kl. 15:26

Den fg. formand (Annette Lind):

Tak for ordførertalen. Der er ikke nogen korte bemærkninger. Så er det velkommen til fru Karin Liltorp, der er fra Moderaterne. Værsgo.

Kl. 15:26

(Ordfører)

Karin Liltorp (M):

Tak for ordet. Jeg kommer jo desværre nok til at gentage de to foregående ordførere. Jeg kan fortælle, at den ene del af lovforslaget handler om erkendtlighed, og erkendtligheden er arbejdsgiverens mulighed for at belønne den studerende lidt ekstra for den indsats, de studerende gør på den givne arbejdsplads under studierne. Det skal jo ikke forveksles med billig arbejdskraft, men det er en måde at vise på, at man værdsætter den studerende, der ved siden af modtager sin su. Muligheden for at belønne den studerende var det oprindelige formål med at indføre loven, og det er selvfølgelig stadig formålet, og det er kun naturligt, at beløbet justeres i forhold til penges værdi, som har ændret sig, siden loven trådte i kraft.

Den anden del af lovforslaget omhandler administrative emner, bl.a. overdragelse af en eksisterende uddannelse til en anden uddannelsesinstitution inden for samme geografiske område, og med den nye lov kan denne overdragelse ske uden prækvalifikation, da denne kvalificering allerede har fundet sted. Det svarer altså til, at man gør processen mindre bureaukratisk, og mindre unødigt bureaukrati er altid godt. Derfor støtter Moderaterne op om forslaget.

Kl. 15:27

Den fg. formand (Annette Lind):

Tak for ordførertalen. Der er ingen korte bemærkninger. Så er det velkommen til SF's ordfører. Værsgo til fru Sofie Lippert. Ordet er dit.

Kl. 15:27

(Ordfører)

Sofie Lippert (SF):

Tal for ordet. Som det allerede er blevet nævnt, handler det her lovforslag bl.a. om at regulere loftet for den erkendtlighed, virksomheder kan give i forbindelse med praktik. Det var netop også SF med Jacob Mark og Jonas Dahl i spidsen, der i 2016 fremsatte et beslutningsforslag, der skulle gøre det muligt at modtage løn under su-berettigede praktikforløb. Det resulterede senere i, at muligheden for, at virksomheder kunne give den her erkendtlighed, blev vedtaget ved lov.

De unge har i dag derfor lidt bedre mulighed for at tage i praktik uden at føle et uoverkommeligt økonomisk pres, for med praktik på fuld tid er det umuligt at passe et studiejob ved siden af. De studerende er i forvejen rigeligt pressede, men 3.000 kr. har ikke den samme økonomiske værdi i dag, som det var tilfældet i 2017. Det sidste år er et af de bedste eksempler på, hvorfor erkendtligheden bør reguleres. Derfor hilser vi i SF det her forslag meget velkommen og støtter forslaget. Jeg skulle desuden hilse fra min kollega fra Enhedslisten, Victoria Velasquez, der desværre er forhindret i at være til stede i dag, og sige, at Enhedslisten også støtter lovforslaget. Tak for ordet.

Kl. 15:28

Den fg. formand (Annette Lind):

Tak til fru Sofie Lippert for ordførertalen. Der er ingen korte bemærkninger. Så skal vi sige velkommen til hr. Jens Henrik Thulesen Dahl fra Danmarksdemokraterne.

Kl. 15:29

(Ordfører)

Jens Henrik Thulesen Dahl (DD):

Tak for det. Der er jo gjort rede for de her tre små ændringer, der er i det her lovforslag, så jeg skal ikke bruge så frygtelig meget tid på det bortset fra at sige, at vi sådan set bakker op om, at man kan give støtte til de studerende, og at det er rigtig godt, når studerende kommer ud i gode praktikker og får nogle rigtig gode forløb.

Det, der er lidt bemærkelsesværdigt ved det her, er jo, at det er en erkendtlighed. Det er en erkendtlighed, der ikke må forveksles med løn. Det er noget, der ikke må være forventeligt; det må ikke være aftalt på forhånd; det skal komme som en overraskelse for de studerende hver gang sidst på måneden, at arbejdsgiveren nu synes, at vedkommende har gjort en god praktikindsats, og derfor får vedkommende en belønning. Så det er jo ikke, fordi det på den måde kan tage presset fra nogen, for det må ikke være noget, man kan forvente, når man kommer ud i praktik.

Det er så heller ikke noget, vi kan forvente vil ske på offentlige arbejdspladser. Jeg kan dårligt se, at man f.eks. i den afdeling ude i ældreplejen, hvor der er sygeplejersker i praktik, giver dem en erkendtlighed. Jeg kunne forestille mig, at de andre kollegaer, der var derude, ville kigge mærkeligt på den studerende og tænke: Hvorfor er det ikke os, der får erkendtligheden? Så på den led er det sådan lidt en bagvendt ting. Men nu er det her, og vi skal ikke stå i vejen for, at de studerende, der kan være så heldige at have en arbejdsgiver, der synes, at vedkommende har mulighed og råd til at give en erkendtlighed, ikke kan få det, så det skal de selvfølgelig have lov til, og derfor skal arbejdsgiveren også have lov til at sætte ydelsen op. Tak for ordet.

Kl. 15:30

Den fg. formand (Annette Lind):

Tak for ordførertalen. Der er ingen korte bemærkninger. Så er det LA's tur, og det er fru Sandra Elisabeth Skalvig, som vi gerne vil byde velkommen til. Værsgo.

Kl. 15:30

(Ordfører)

Sandra Elisabeth Skalvig (LA):

Tak for ordet. Vores lovgivning er på mange områder kompliceret og bureaukratisk. Det er derfor glædeligt at behandle et lovforslag, hvor formålet er at ensarte og afbureaukratisere. I lovforslaget foreslås det at hæve beløbsgrænsen for, hvor meget studerende højst kan modtage som en erkendtlighed. Ligeledes foreslås det, at beløbsgrænsen fremadrettet skal reguleres en gang årligt med satsreguleringen. I Liberal Alliance vil vi gerne være med til hæve beløbet, men vi så også gerne, at beløbsgrænsen blev hævet endnu mere, for vi mener, at det i højere grad skal være op til enten virksomhederne eller praktikstederne at bestemme, hvor stor en erkendtlighed de studerende skal have.

Ligeledes foreslås det i lovforslaget, at betegnelsen strategisk rammekontrakt indarbejdes i en række af institutionslovene for de selvejende uddannelsesinstitutioner. I Liberal Alliance mener vi, at det giver god mening at ændre betegnelsen og derved gøre reglerne mere tidssvarende og ensartede på tværs af de selvejende uddannelsesinstitutioner.

Endelig foreslås det i lovforslaget, at overdragelse af en uddannelse eller et uddannelsesudbud fra én institution til en anden kan ske uden prækvalifikation. Jeg ved ikke, hvor mange af de tilstedeværende, der har været med i en proces om godkendelse af en uddannelse eller et uddannelsesudbud, men jeg kan fortælle, at det er en tung administrativ proces med rigtig mange aktører involveret. Eftersom der ved en overdragelse af en uddannelse eller et uddannelsesudbud allerede er taget stilling til og det er blevet afgjort, at den konkrete uddannelse bidrager til en dækning af kompetencebehovet i vores samfund og derved er blevet godkendt til at blive udbudt i et specifikt geografisk område, giver det god mening, at det kan ske uden en prækvalifikation. Derved kan vi lette den administrative proces i disse særlige tilfælde.

Bureaukrati skal give mening, og i særdeleshed i praksis. I Liberal Alliance er vi altid åbne for at se på, om vi kan fjerne endnu mere bureaukrati, så vi derved får færre unødvendige regler både i den offentlige og den private sektor. Liberal Alliance støtter lovforslaget.

Kl. 15:33

Den fg. formand (Annette Lind):

Tak for ordførertalen. Der er ingen korte bemærkninger. Og så er det Det Konservative Folkepartis tur. Værsgo til fru Lise Bertelsen.

Kl. 15:33

(Ordfører)

Lise Bertelsen (KF):

Tak for ordet. Det Konservative Folkeparti støtter op om lovforslaget om at hæve beløbsgrænsen for erkendtlighed til studerende fra 3.000 kr. til 3.375 kr. pr. måned og at beløbet fremadrettet justeres i takt med den almindelige pris- og lønudvikling i vores samfund.

Vi støtter ligeledes op om at harmonisere bestemmelserne i lovgivningen for de selvejende institutioner på Uddannelses- og Forskningsministeriets område samt at gøre det muligt for uddannelsesinstitutioner at overdrage en godkendt uddannelse til en anden uddannelsesinstitution i det samme geografiske område uden prækvalifikation. Det Konservative Folkeparti er for lovforslaget. Tak for ordet.

Kl. 15:34

Den fg. formand (Annette Lind):

Tak for det. Der er ikke nogen korte bemærkninger til Det Konservative Folkepartis ordfører. Så skal vi sige velkommen til Radikale Venstres ordfører, og det er fru Katrine Robsøe. Værsgo.

Kl. 15:34

(Ordfører)

Katrine Robsøe (RV):

Tak for det. Jeg skal gøre det kort. Radikale Venstre synes også, lovforslaget er rigtig fint. Det giver god mening, at vi sørger for, at beløbet, man rent faktisk kan få udbetalt, når man er i ulønnet praktik, også følger med den pris- og lønudvikling, vi har i samfundet. Det giver derfor god mening at få den opjusteret, så den derefter rent faktisk også følger med den udvikling, vi har i samfundet.

Derudover er der det her med flytning af uddannelser. Det er rigtig fint, og vi vil også meget gerne være med til at sørge for, at der er så lidt bureaukrati som overhovedet muligt omkring det. Jeg bider dog også mærke i, at man i hvert fald i høringssvarene har et ønske om at få lidt større synlighed omkring, hvad det geografiske område er, inden for hvilket man bare kan rykke en uddannelse fra én institution til en anden. Jeg håber at ministeren kan svare på – jeg er nødt til at løbe over til et andet møde lige om lidt, men så må jeg læse svaret bagefter – om man måske kan skrive det ind i akkrediteringsbekendtgørelsen eller på anden måde sørge for, at det i hvert fald er tydeligt, hvilke rammer der er i forhold til at flytte uddannelser, og at vi naturligvis også stadig sikrer det faglige grundlag, der skal være til stede på de uddannelsesinstitutioner, der udbyder en bestemt uddannelse, så vi sikrer f.eks. det faglige miljø og forskningsgrundlaget på uddannelsesinstitutionerne, når man rykker rundt inden for et geografisk afgrænset område.

Vi støtter forslaget. Tak.

Kl. 15:35

Den fg. formand (Annette Lind):

Med den speed Mach-ordførertale sender vi fru Katrine Robsøe videre i systemet, og så skal vi sige velkommen til DF's ordfører. Værsgo til hr. Alex Ahrendtsen.

Kl. 15:36

(Ordfører)

Alex Ahrendtsen (DF):

Tak. Dansk Folkeparti vil gerne være en del af det forenede Folketings partier med dette lovforslag. Vi støtter lovforslaget, også ved tredjebehandlingen. Tak.

Kl. 15:36

Den fg. formand (Annette Lind):

Tak for ordførertalen, selv om den var kort. Der er ikke nogen korte bemærkninger, og så vil vi gerne sige velkommen til uddannelses- og forskningsministeren. Værsgo.

Kl. 15:36

Uddannelses- og forskningsministeren (Christina Egelund):

Tak for det, og jeg skal starte med over for formanden at beklage min sene ankomst til den her behandling. Det er mit indtryk, at Folketinget har arbejdet hurtigt og effektivt i eftermiddag. I hvert fald er det gået lidt hurtigere, end hvad vi havde regnet os frem til.

Men nu er vi her, og jeg vil egentlig bare bruge anledningen til at kvittere for en, må man sige, positiv modtagelse fra alle Folketingets partier af det her lovforslag, både hvad angår den del, der handler om at forhøje erkendtligheden, og den andel del. Det er jo rigtigt, som det blev nævnt, at erkendtlighed ikke er noget, man kan forveksle med løn. Den har ligesom sin helt egen og nogle gange overraskende natur. Det er jo lidt en anden problemstilling, men det ændrer ikke ved, at jeg selvfølgelig er glad for opbakningen til, at niveauet for erkendtligheden også skal følge med de priser og omkostninger, der ellers er ude i samfundet.

Jeg vil også sige tak for den brede opbakning til at afbureaukratisere på uddannelsesområdet. Det ville et eller andet sted også være underligt at mene det modsatte, altså at det er en dårlig idé at afbureaukratisere. Og så vil jeg sige til Radikale Venstres ordfører, at ønsket om en tydeliggørelse af det geografiske spørgsmål og den geografiske afvejning er modtaget, og det vil vi selvfølgelig gerne kigge nærmere på, sådan at det også bliver tydeligt for de aktører, som skal arbejde med det.

Med de ord vil jeg sige tak, og så ender vi jo sådan set med den her lovbehandling denne eftermiddag med også med at være hurtige og effektive i Folketingssalen.

Kl. 15:38

Den fg. formand (Annette Lind):

Tak til uddannelses- og forskningsministeren. Det er rigtigt, at vi har været meget effektive, men der har også været stor enighed her i salen i eftermiddag, så det er alt sammen godt. Der er ikke nogen korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Uddannelses- og Forskningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 15:38

Meddelelser fra formanden

Den fg. formand (Annette Lind):

Der er ikke mere at foretage i dette møde.

Folketingets næste møde afholdes i morgen, torsdag den 23. februar 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:39).


73. møde

Torsdag den 7. september 2023 kl. 9.00

Dagsorden

1) Spørgsmål om meddelelse af orlov til og indkaldelse af stedfortrædere for medlem af Folketinget Mai Villadsen (EL), medlem af Folketinget Torsten Gejl (ALT) og  medlem af Folketinget Aki-Matilda Høegh-Dam (SIU).

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Aki-Matilda Høegh-Dam (SIU).

3) 1. behandling af lovforslag nr. L 130:

Forslag til finanslov for finansåret 2024.

Af finansministeren (Nicolai Wammen).

(Fremsættelse 31.08.2023).

4) 1. behandling af lovforslag nr. L 131:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.).

Af finansministeren (Nicolai Wammen).

(Fremsættelse 31.08.2023).

5) 1. behandling af lovforslag nr. L 132:

Forslag til lov om fastsættelse af udgiftslofter for stat, kommuner og regioner for finansåret 2027.

Af finansministeren (Nicolai Wammen).

(Fremsættelse 31.08.2023).

6) Valg af 6 medlemmer til Skatterådet.

Kl. 08:59

Formanden (Søren Gade):

Mødet er åbnet.

Kl. 09:00

Mindeord

Formanden (Søren Gade):

Det var med stor sorg, at Folketinget modtog besked om, at vores kollega folketingsmedlem Mette Gjerskov var afgået ved døden den 12. juni 2023. Med hendes bortgang har vi mistet en energisk og arbejdsom politiker og en kær og livsglad kollega.

Få kunne fylde et rum ud som Mette. Med sin umiddelbare, ukrukkede og empatiske facon blev hun hurtigt et naturligt centrum i ethvert selskab. En af hendes socialdemokratiske kollegaer sagde i en tale til hende, da hun blev valgt til Folketinget første gang, at han ikke troede, at hun var akademiker. Det tog Mette som en hædersbevisning som det ukrukkede menneske, Mette var.

Mette Gjerskov blev født den 28. juli 1966 i Gundsø i en socialdemokratisk familie. Hun blev student fra Roskilde Amtsgymnasium i 1985 og var ifølge eget udsagn stærkt i tvivl om, hvilken uddannelse hun skulle vælge. En folkeskolelærer gav hende og hendes forældre et karriereråd, da han skrev i hendes kontaktbog, som man jo havde dengang: Jeg vil ikke råde Mette til at søge ind i diplomatiet. Og i den kommentar aner man jo flere af Mettes så kendte karaktertræk: en ligefrem facon og en vilje til at sige fra over for uretfærdigheder. Efter studentereksamen valgte Mette at læse til agronom på Landbohøjskolen, hvor hun tog sin afgangseksamen i 1993. Hendes erhvervsfaglige levevej begyndte i Fødevareministeriet, senere var hun både fuldmægtig og afdelingsleder i Forbrugerstyrelsen, før hun kom til Center for Frivilligt Socialt Arbejde som centerleder.

Mette Gjerskov blev første gang valgt til Folketinget i 2005 og nåede at være medlem af Folketinget i en ubrudt periode på mere end 18 år. Hendes parlamentariske karriere var koncentreret om udenrigspolitik, miljø og sundhed. Mette var miljøordfører fra 2019 til 2022, verdensmålsordfører fra 2019 til 2023, og dertil kom posterne som formand for Det Udenrigspolitiske Nævn fra 2013 til 2015, som formand for Europaudvalget fra 2015 til 2016 og ad flere omgange som formand for Folketingets Tværpolitiske Netværk for Seksuel og Reproduktiv Sundhed og Rettigheder.

I de senere år var Mette stærkt optaget af arbejdet med at indfri FN's verdensmål. Som næstformand for Folketingets 2030-netværk var hun med til at forankre dets arbejde her i Folketinget. I Helle Thorning-Schmidts regering var Mette Gjerskov desuden minister for fødevarer, landbrug og fiskeri fra 2011 til 2013. Hun rejste den grønne dagsorden i ministeriet, hvor økologi, sprøjtefrie randzoner og bæredygtighed fik en central placering.

Mette Gjerskov var en politiker, der tog grundlovens § 56 endog meget alvorligt. Den siger som bekendt, at folketingsmedlemmer alene er bundet af deres overbevisning, og Mette Gjerskov var principfast og bøjede ikke sine holdninger for at fremme sin egen politiske karriere. Det gav knubs, og Mette betalte i perioder en høj pris for at være tro mod sine idealer, men hun gjorde det uden at kny.

Nogenlunde samtidig med at Mette Gjerskov var minister, var jeg direktør for interesseorganisationen Landbrug & Fødevarer, og det bragte mig ad flere omgange i kontakt med Mette. Jeg skulle dengang vinde gehør for fødevareerhvervets interesser, og jeg husker vores samtaler som både åbenhjertige og givende. Mette forstod at lytte, og hun satte ikke automatpiloten til, når hun skulle tage stilling til en sag. Hun var rigtig godt inde i sagerne, og hun kunne trække på sin store faglige viden fra sin uddannelse som agronom. Og selv om vi repræsenterede forskellige interesser, kunne vi faktisk tale os ind på hinanden og sammen finde nogle løsninger.

Folketinget kommer til at være et kedeligere sted at være uden Mette Gjerskov. Vi vil savne hendes meget karakteristiske stemme og smittende latter.

Mine tanker og dybeste medfølelse går til Mettes familie, som er sammen med os i dag.

Jeg vil bede jer om at rejse jer og udvise 1 minuts stilhed i respekt for Mette Gjerskov.

Æret være Mettes minde!

(Medlemmerne holdt 1 minuts stilhed).

Det første punkt på dagsordenen er:

1) Spørgsmål om meddelelse af orlov til og indkaldelse af stedfortrædere for medlem af Folketinget Mai Villadsen (EL), medlem af Folketinget Torsten Gejl (ALT) og  medlem af Folketinget Aki-Matilda Høegh-Dam (SIU).

Kl. 09:05

Formanden (Søren Gade):

Mai Villadsen (EL) har søgt om orlov fra den 7. september 2023, jf. forretningsordenens § 41, stk. 4. Torsten Gejl (ALT) har søgt om orlov fra den 7. september 2023, jf. forretningsordenens § 41, stk. 3, litra a, og det er over for mig oplyst, at det er godtgjort, at sygdom foreligger. Endelig har Aki-Matilda Høegh-Dam (SIU) søgt om orlov fra den 22. september 2023, jf. forretningsordenens § 41, stk. 3, litra c.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderne indkaldes som midlertidige medlemmer.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortræder som ordinært medlem af Folketinget for Mette Gjerskov (S) og godkendelse af stedfortrædere som midlertidige medlemmer af Folketinget for Mai Villadsen (EL), Torsten Gejl (ALT) og Aki-Matilda Høegh-Dam (SIU).

Kl. 09:06

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 2. stedfortræder for Socialdemokratiet i Sjællands Storkreds, Tanja Larsson, godkendes som ordinært medlem af Folketinget fra og med den 13. juni 2023, efter at Mette Gjerskov den 12. juni 2023 afgik ved døden. Det bemærkes, at 1. stedfortræder ikke har ønsket at overtage mandatet.

Jeg har endvidere modtaget indstilling om, at 1. stedfortræder for Enhedslisten i Østjyllands Storkreds, Anne Hegelund, godkendes som midlertidigt medlem af Folketinget fra og med den 7. september 2023 i anledning af Mai Villadsens orlov; at 1. stedfortræder for Alternativet i Østjyllands Storkreds, Nikoline Erbs Hillers-Bendtsen, godkendes som midlertidigt medlem af Folketinget fra og med den 7. september 2023 i anledning af Torsten Gejls orlov; og at 1. stedfortræder for Siumut i Grønland, Markus E. Olsen, godkendes som midlertidigt medlem af Folketinget fra og med den 22. september 2023 i anledning af Aki-Matilda Høegh-Dams orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 09:07

Afstemning

Formanden (Søren Gade):

Der stemmes om udvalgets indstilling, og afstemningen starter.

Afstemningen stopper.

Udvalgets indstilling er enstemmigt vedtaget med 116 stemmer.

[For stemte 116 (S, V, M, SF, DD, LA, KF, EL, RV, DF, ALT, NB, Jon Stephensen (UFG) og Lars Boje Mathiesen (UFG)), imod stemte 0, hverken for eller imod stemte 0].

Det næste punkt på dagsordenen er:

3) 1. behandling af lovforslag nr. L 130:

Forslag til finanslov for finansåret 2024.

Af finansministeren (Nicolai Wammen).

(Fremsættelse 31.08.2023).

Kl. 09:08

Forhandling

Formanden (Søren Gade):

Forhandlingen er åbnet. Den første ordfører er hr. Benny Engelbrecht, Socialdemokratiet.

Kl. 09:08

(Ordfører)

Benny Engelbrecht (S):

Tak, formand. Vi står med et lovforslag, der i papirudgaven vejer lidt over 5 kg, og som med tusindvis af sider og paragraf for paragraf er en præcis oplistning af hver eneste udgiftskonto i det offentlige Danmark. Det gør det i sagens natur vanskeligt at beskrive forslaget til finanslov for 2024 med få ord. Jeg vil alligevel gøre forsøget, for der er jo tale om det første ordinære finanslovsforslag, som regeringen bestående af Socialdemokratiet, Venstre og Moderaterne har fremsat.

Regeringens forslag til finanslov er først og fremmest en prioritering af velfærden og en prioritering af den grønne omstilling, og lad mig bare tage ét eksempel på det ud af de mange gode nye tiltag, der ligger i forslaget. Når vi i regeringspartierne med finansloven foreslår at investere massivt i erhvervsskolerne, så er det både for at sikre hænder til fremtidens nære velfærd og til den grønne omstilling. I en tid, hvor både private arbejdsgivere, kommuner og regioner gør sig bekymringer om, hvordan de skal kunne rekruttere medarbejdere i fremtiden, skal vi ikke bare satse på at få flere i arbejdsstyrken, men vi skal også sikre, at det er de rette kompetencer, der uddannes. Og derfor vil vi skabe bedre rammer for de unge, der vælger en faglært uddannelse, uanset om det er på en social- og sundhedsskole, en erhvervsskole, en landbrugsskole, en handelsskole eller en maritim uddannelse.

Så også dette forslag handler om velfærden og den grønne omstilling på en og samme tid. Fjernvarmerørene skal svejses, patienterne skal have pleje, vindmøllerne skal rejses, børnene skal passes, ladestanderne skal monteres, og det kræver uddannede smede, uddannet sundhedspersonale, montører, pædagoger og elektrikere. Jeg skal ikke lægge skjul på, at vi Socialdemokrater er særlig stolte af det store og tiltrængte løft til erhvervsuddannelserne, som vi er blevet enige om med vores regeringspartnere. Ikke blot at er vi stolte af, at der med finansloven kommer de nødvendige penge til at investere i uddannelsernes kvalitet, men også, at regeringen samtidig lægger op til, at svendebrev skal være adgangsgivende på lige fod med studentereksamen, den dag man måtte ønske at fortsætte sin uddannelse.

Jeg vil vende tilbage til de mange socialdemokratiske aftryk, der er i denne finanslov, for der er nok at fremhæve. Først vil jeg dog dvale en stund ved den del af finanslovsforslaget, vi nærmest aldrig taler om, altså alt rugbrødsarbejdet, den sikre drift. Finansloven er jo først og fremmest et udtryk for driften af den offentlige del af samfundet Danmark. Sådan i hele træskolængder er det ca. 1.350 mia. kr., der går til alt fra offentlige overførsler, driften af 98 kommuner, fem regioner, bloktilskud til Færøerne og Grønland, bidrag til det danske mindretal i Tyskland, grøn energi, forskning, forsvar, politi, retsvæsen og til meget, meget andet, og fra tid til anden dukker der derfor også det argument op i den offentlige debat, at man, når statens udgifter så udgør 1.350 mia. kr., da sagtens kan – og jeg citerer – finde penge til ... Og jeg er sikker på, at I selv kan afslutte den sætning, for den har vi alle hørt før.

Sandheden er, at takket være ansvarlige politikere i kommuner, i regioner og i Folketing og takket være dygtige og ansvarlige offentligt ansatte på alle niveauer er Danmark et samfund, hvor det generelle billede er, at borgernes penge i form af skatteindtægter forvaltes på en ansvarlig måde, hvor ansatte i alle dele af den offentlige sektor møder på arbejde hver dag for at løse de opgaver, de er blevet stillet, med stor faglighed. Derfor vil jeg gerne benytte lejligheden her i dag til at anerkende alt det i finansloven, der ikke handler om nye initiativer, men som slet og ret handler om at drive samfundet Danmark. Når Danmark er et solidt samfund med en stærk sammenhængskraft, stor tillid borgerne imellem og ikke mindst en bundsolid økonomi, så skyldes det ikke alene et stærkt erhvervsliv, hvor især medicinalindustrien skiller sig ud som en værdiskaber, men det skyldes også en offentlig sektor, der er produktiv. Derfor er jeg også glad for, at finanslovsforslaget i sin indledning understreger, at der i dette efterår skal tages hul på en af de vigtigste politiske opgaver. Den offentlige sektor, dens institutioner og dens medarbejdere fortjener en større tillid, og det skal ske gennem en frisættelsesreform startende med ældreområdet med det formål at sikre mere kvalitet, mere tid og mere nærvær for borgerne.

Kl. 09:13

Det vil ikke fjerne behovet for, at vi fortsat investerer mere i velfærden, efterhånden som flere har brug for en hånd fra fællesskabet. Med dette og med kommende finanslovsforslag er udgangspunktet som bekendt, som der står i regeringsgrundlaget, at pengene som minimum skal følge med den demografiske udvikling, og med det foreliggende finanslovsforslag ligger vi da også pænt over at dække demografien.

Som jeg indledte min ordførertale med, er regeringens finanslovsforslag især udtryk for en prioritering af velfærden og af den grønne omstilling. Ud fra hvad der er sagt i den offentlige debat om forslaget, vil jeg gætte på, at en del af debatten her i salen i dag vil komme til at handle om, at forhandlingsreserven er mindre, end oppositionen kunne ønske det. Det ændrer dog ikke på, at jeg omvendt ikke har hørt noget i den offentlige debat den seneste uge, der indikerer, at der er partier, der har konkrete forslag til, hvad de så i givet fald ønsker fjernet fra finanslovsforslaget, og det tager jeg som et udtryk for en regering, der klogt har formået at lægge øret til jorden og lytte til, hvad der efterspørges, og det gælder ikke mindst, når det handler om den ekstra milliard, der er tilført permanent til den nære velfærd i kommuner og regioner. Havde regeringen ikke indarbejdet disse ekstra midler, der for en del kommuners vedkommende virkelig falder på et meget tørt sted, så ville en finanslovsforhandling, der var nået til det samme resultat, tidligst havde resulteret i midler i slutningen af året, og det havde krævet, at kommunerne så skulle genåbne deres budgetter til den tid. Derfor bifalder jeg, at regeringen noget utraditionelt har tilført velfærden ekstra midler, efter at økonomiaftalerne med kommuner og regioner var afsluttet. For det er tydeligt, at viljen til at hjælpe kommuner og regioner er til stede bredt i Folketinget.

Jeg vil derudover gerne fremhæve en række elementer i dette års finanslovsforslag, som vi Socialdemokrater er særlig glade for, og listen er ikke udtømmende. Ud over det markante løft af erhvervsuddannelserne, jeg allerede har nævnt, så giver vi nu arbejdsløse ufaglærte og faglærte med en forældet uddannelse permanent mulighed for at kunne tage en erhvervsuddannelse inden for et mangelområde på en forhøjet dagpengesats. Det kunne f.eks. være sosu'er, industriteknikere, smede, elektrikere og vvs'ere.

Regeringen vil frem mod 2030 prioriterer mere end 3 mia. kr. til et historisk løft af psykiatrien, og dermed er fundamentet for en 10-årsplan lagt. Planen følger Sundhedsstyrelsens 37 anbefalinger til psykiatrien, som blev udarbejdet i 2022. Vi afsætter godt 1 mia. kr. til det grønne område. Det bringer os ikke i mål, men det skal bringe os videre i den grønne omstilling. Pengene skal bl.a. gå til en grøn omstilling af den tunge transport, en hurtigere udbygning af vedvarende energi på land, og til at fordoble antallet af danske hjem, der kan få støtte til at skifte væk fra gas til mere grøn opvarmning. Når den nye folketingssamling går i gang, kommer vi til at skulle tage stilling til ikke bare udmøntningen af den grønne fond og reserven i forhold til tung transport, men også det meget væsentlige, nemlig en aftale om landbrugets reduktionsmål.

I dag tilbydes ufrivilligt barnløse tre forsøg til fertilitetsbehandling på det offentliges regning. Vi afsætter 45 mio. kr. til at udvide antallet af forsøg. Der er stadig for mange, der går ud af den danske folkeskole uden basale færdigheder i dansk og matematik, og derfor prioriterer vi 0,5 mia. kr. fuldt indfaset til intensive læringsforløb i små hold i folkeskolen for de elever, der i dag har svært ved at finde ud af undervisningen. Forslaget læner sig op ad Reformkommissionens anbefalinger.

Domstolene er udfordret af meget lange sagsbehandlingstider, og det har bl.a. den uheldige konsekvens, at sager om erstatning i forbindelse med færdselsuheld kan trække ud i årevis, og hvad værre er, har der i straffesager været sagsbehandlingstider på op til 6 år. Det er ganske enkelt for længe at vente på, at retfærdigheden sker fyldest, og derfor afsættes 1,8 mia. kr. til domstolene over de næste 4 år. Dansk økonomi er stærk, og selv om vi også næste år stadig skal holde lidt igen med det offentlige forbrug for at sikre, at vi kommer helt ud af perioden med høj inflation, så afspejler finanslovsforslaget tydeligt, at vi kan sætte ind der, hvor det er mest nødvendigt, i forhold til at styrke velfærden og i forhold til at styrke den grønne omstilling.

Derfor ser Socialdemokratiet også optimistisk frem til forhandlingerne med de ni partier i Folketinget, der står uden for regeringen, forhandlinger om en bred finanslovsaftale, ligesom vi også ser frem til forhandlingerne om den forhøjede nordatlantpulje med de fire folketingsmedlemmer, der repræsenterer Grønland og Færøerne. Tak for ordet.

Kl. 09:18

Formanden (Søren Gade):

Tak for det, og der er en lang række korte bemærkninger. Den første, der får ordet, er fru Lisbeth Bech-Nielsen fra Socialistisk Folkeparti. Værsgo.

Kl. 09:18

Lisbeth Bech-Nielsen (SF):

Tak for det, og tak for talen. Mette Frederiksen, som jo både er Socialdemokraternes formand og landets statsminister, har sagt – og jeg citerer – at der er masser af penge. Jeg tror, det virker uforståeligt med det udsagn i de her dage og uger, hvor rigtig mange kommuner ser ind i at skulle lave budgetter med store besparelser – omkring halvdelen af landets kommuner skal spare på kernevelfærden – og hvor man så også, som ordføreren var inde på, kan se frem til et efterår med skattelettelser.

Jeg vil gerne læse et citat op og understrege over for formanden, at der altså er et citat, jeg læser op. Det er af borgmesteren i Sønderborg Kommune, en socialdemokratisk borgmester:

»I Sønderborg har vi inden for det seneste halve år gennemført kæmpe besparelser på ældre, børn og handicap, fordi vi simpelthen ikke kan finde pengene andre steder. Så jeg synes faktisk, det er at tisse på os.«

Hvad synes ordføreren om, at socialdemokratiske borgmestre – og der er jo rigtig mange af dem derude – har den holdning, at i en tid med rigtig god økonomi er det simpelt hen at opføre sig fuldstændig uacceptabelt over for landets kommuner og borgerne?

Kl. 09:19

Formanden (Søren Gade):

Ordføreren.

Kl. 09:19

Benny Engelbrecht (S):

Ja, for det første vil jeg sige, at efter det pågældende udsagn af latrinær karakter blev fremført, er der jo tilført en ekstra milliard til kommuner og regioner. For det andet vil jeg sige: Når fru Lisbeth Bech-Nielsen citerer statsministeren, ville det være klogt at gøre det i den rigtige kontekst.

For statsministeren har jo rigtigt påpeget, at når der i 2030 er et større råderum, end vi har i dag, og et større råderum end det, som vi havde forventet, så skal vi bare huske, at ud over at det så giver os nogle økonomiske muligheder, giver det os også den udfordring, som bl.a. kommunerne har talt om i en del år nu, nemlig at det kan være svært at rekruttere medarbejdere.

Jeg var også selv inde på det i min ordførertale, altså at vi også er nødt til at sikre, at vi uddanner til de rigtige kompetencer, for at sikre, at de nødvendige hænder også er til stede, bl.a. til at kunne klare velfærden, men også og ikke mindst for at kunne sikre, at vi er i stand til at komme i mål med den grønne omstilling.

Kl. 09:20

Formanden (Søren Gade):

Fru Lisbeth Bech-Nielsen.

Kl. 09:20

Lisbeth Bech-Nielsen (SF):

Det at kunne fastholde medarbejdere og rekruttere nye kræver jo investeringer; det kræver penge. Vi ser en medarbejderflugt fra landets hospitaler, daginstitutioner, folkeskoler, plejehjem. Det kræver investeringer. Det er det, medarbejderne selv siger. De siger: Vi vil have bedre løn- og arbejdsvilkår.

Så ja, penge kan gøre en del ved det her. Vi kommer ikke til at fastholde kernemedarbejdere i vores velfærdsinstitutioner, hvis vi ikke også investerer i velfærden.

Kl. 09:21

Formanden (Søren Gade):

Ordføreren.

Kl. 09:21

Benny Engelbrecht (S):

Jeg er faktisk fuldstændig enig i, at det er nødvendigt at investere, også i fastholdelse og rekrutteringer. Det er også derfor, regeringen i det her efterår går i gang med arbejdet med at kunne sikre et lønløft. Det skal ske gennem en trepartsaftale med arbejdsmarkedets parter, og der er afsat en ramme på 3 mia. kr. til det.

Kl. 09:21

Formanden (Søren Gade):

Tak for det. Hr. Dennis Flydtkjær, Danmarksdemokraterne. Værsgo.

Kl. 09:21

Dennis Flydtkjær (DD):

Først tak til hr. Benny Engelbrecht for talen. Ordføreren sagde jo i talen, at man havde lyttet til, hvad der bliver efterspurgt derude, og vi står med en utrolig god økonomi; det er jo ikke nogen hemmelighed, men det, der undrer mig, er jo, – bare for at sige det lidt firkantet – at de i Rødovre, tror jeg, diskuterer, om der er råd til skolemælk. Borgmestre rundtomkring i hele landet siger, at der er mangel på penge til at styrke kernevelfærden, men samtidig har regeringen, som Socialdemokratiet er med i, fundet 2.600 mio. kr. til udenrigstjenesten, til bl.a. flere ambassader i Afrika; dog over en 4-årig periode. Alene fra 2023 til 2024 stiger udviklingsbistanden med 2.870 mio. kr. Hvis man lytter til, hvad der er efterspurgt derude, er det så ikke en forkert prioritering, at regeringen kan give så mange milliarder til udenrigstjenesten og til udviklingsbistanden, mens de f.eks. i Rødovre Kommune skal sidde og diskutere, om der er råd til skolemælk?

Kl. 09:22

Formanden (Søren Gade):

Ordføreren.

Kl. 09:22

Benny Engelbrecht (S):

Når vi snakker om den kommunale økonomi i 2024, taler vi jo om det, som er råderummet i 2024, og herunder også de muligheder, vi har for at kunne sikre, at vi samlet set ikke kommer til at puste til den inflation, som har ramt vores samfund ret hårdt.

I de kommende år frem mod 2030 bliver der gradvis år for år flere penge, og derfor kunne man lave det samme regnestykke som hr. Dennis Flydtkjær, og se, hvor meget der som minimum egentlig kommer til at blive tilført kommunerne i de kommende år yderligere ud over de penge, de har i dag, og den almindelige pris- og lønfremskrivning, og det ville jo ligge i størrelsesordenen 20-21 mia. kr. alt andet lige, hvis man blot lægger til grund, at man følger demografien – og det vil sikkert også være mere end det. Så hvis man absolut vil regne i de der langsigtede mål, kan man godt det, men det, vi behandler nu, er jo, hvor mange penge der er i 2024, og der er vi nødt til at tage det hensyn også, at hvis vi fører for mange penge ud i samfundet, risikerer vi at puste til inflationen.

Kl. 09:23

Formanden (Søren Gade):

Hr. Dennis Flydtkjær.

Kl. 09:23

Dennis Flydtkjær (DD):

Jeg er helt enig i, at vi skal passe på med at puste til inflationen, men jeg vil give nogle andre eksempler. Man halverer bredbåndspuljen. Man nedprioriterer den offentlige transport i landdistrikterne, så man kan se, at busruter lukker. Der lukker skoler derude rundtomkring. Altså, der er virkelig mange ting, man kan prioritere pengene på, som jeg tror der efterspørges rundtomkring i de lokale samfund. Men det, man kommer frem til i et finanslovsforslag, er at opprioritere udenrigstjenesten med 2,6 mia. kr. hen over den 4-årige periode. Udviklingsbistanden skal stige bare på et år med 2.870 mio. kr. Hvordan kan det være, at man ikke har råd til bare at sikre, at bredbåndspuljen kan fortsætte på det nuværende niveau, når man kan finde så mange penge til udviklingsbistand og til udenrigstjenesten?

Kl. 09:24

Formanden (Søren Gade):

Ordføreren.

Kl. 09:24

Benny Engelbrecht (S):

Tidligere har det været sådan, at bredbåndspuljen har skullet forhandles år for år, og nu lægger regeringen op til, at der kommer en bredbåndspulje med et langsigtet perspektiv. Det tror jeg sådan set er rigtig udmærket for de dele af Danmark, som har et behov for at få lavet yderligere investeringer. Heldigvis er vi jo godt dækket på bredbånd. Der er også en pulje til kollektiv transport. Og så er det jo sådan generelt, at udviklingsbistanden er en procentsats af det, som er vores bnp, og det er jo den brede aftale, der er i Folketinget: Når bnp vokser, bliver der også afsat mere til udviklingsbistand, ligesom der også bliver afsat mere til eksempelvis forskning.

Kl. 09:25

Formanden (Søren Gade):

Hr. Ole Birk Olesen, Liberal Alliance. Værsgo.

Kl. 09:25

Ole Birk Olesen (LA):

Det er svært for private arbejdsgivere og offentlige arbejdsgivere at få besat alle de stillinger, man opslår i disse år, og staten medvirker til at forstærke det problem ved hvert eneste år at bestemme i en finanslov, at der skal være endnu flere ansatte i den offentlige sektor, end der var året forinden. Socialdemokratiet gik til valg på, at der skulle være flere ansatte svarende til det såkaldte demografiske træk. Det var lidt en underdrivelse, når hr. Benny Engelbrecht siger, at det her forslag til finanslov rummer en anelse flere offentligt ansatte, end det demografiske træk kræver. Forslaget til finanslov rummer fem gange så mange flere offentligt ansatte, end det demografiske træk kræver, eller i hvert fald fem gange så højt et offentligt forbrugsvækst, end det demografiske træk kræver. Er det ikke for meget i en tid, hvor vi i forvejen har svært ved at besætte alle stillinger i det her samfund?

Kl. 09:26

Formanden (Søren Gade):

Ordføreren.

Kl. 09:26

Benny Engelbrecht (S):

Jeg tror, at jeg kommer til at henvise til hr. Ole Birk Olesens indlæg senere i debatten, når vi sikkert fra andre steder i salen bliver beskyldt for at bruge for lidt på den offentlige sektor. Jeg synes, at der er en god balance. Den samlede indsats i forslaget til finanslov puster ikke yderligere til aktiviteten i samfundet. Aktiviteten er 0,0 pct., når man regner på det. Jeg er godt klar over, at forslaget til finanslov for 2023 faktisk tog lidt aktivitet ud af samfundet, men aktivitetsniveauet med dette forslag er 0,0 pct., fordi dansk økonomi har det så godt, som den trods alt har det, og vi skal selvfølgelig ikke højere op end det.

Når det er sagt, er vi selvfølgelig også nødt til at tage noget af vores egen medicin, for når vi har bedt bl.a. kommunerne om at blive mere effektive i forhold til administration, er vi også nødt til at lade noget følge med på Slotsholmen, og det sker så også i form af en rammebesparelse på 400 mio. kr. om året.

Kl. 09:27

Formanden (Søren Gade):

Hr. Ole Birk Olesen.

Kl. 09:27

Ole Birk Olesen (LA):

Det demografiske træk kræver, at det offentlige forbrug udvides med 0,4 pct. i 2024. Dette forslag til finanslov for 2024 rummer en udvidelse af det offentlige forbrug med 2,1 pct. – 2,1 pct.! Pengene fosser ud af statskassen, som en tidligere oppositionsleder sagde. Kunne man ikke opfordre til lidt mere ansvarlighed fra en regering, der siger, at den bekymrer sig om, at der er mangel på arbejdskraft til disse opslåede stillinger, altså at denne regering så ikke opslår et væld af nye stillinger i det offentlige med sit forslag til finanslov?

Kl. 09:28

Formanden (Søren Gade):

Ordføreren.

Kl. 09:28

Benny Engelbrecht (S):

Vi er jo bredt i Folketinget bl.a. enige om, at der f.eks. skal bruges flere penge på forsvaret, og i sagens natur kommer det også til at påvirke det samlede forbrug; andet ville alt andet lige være mærkeligt. Der er ikke nogen i regeringen og heller ikke nogen i Socialdemokratiet, der ønsker, at der skal bruges færre penge på eksempelvis velfærd, fordi vi samtidig øger investeringerne i forsvaret, som er bydende nødvendige.

Kl. 09:28

Formanden (Søren Gade):

Tak for det. Hr. Pelle Dragsted, Enhedslisten. Værsgo.

Kl. 09:28

Pelle Dragsted (EL):

Tusind tak for det, og tak for talen. Her til morgen vågnede jeg op og tændte for radioen, ligesom mange andre danskere gør, og der kunne man jo høre et veritabelt nødråb fra mange af landets borgmestre, ikke mindst mange socialdemokratiske borgmestre. De stillede nærmest med én stemme samme spørgsmål: Hvorfor prioriterer regeringen skattelettelser over velfærd? De fortalte om ældre, som nu kun skal have gjort rent hver tredje uge, om lokale skoler, der skal lukkes, og om mennesker, der er ramt af handicap og ikke får den hjælp, som de har krav på. Og så spurgte de: Hvorfor vælger en regering, særlig en socialdemokratisk ledet regering, at prioritere at sænke skatten for ejendomsinvestorer, for virksomhedsarvinger og for direktørfamilier og andre, altså store topskattelettelser, i en situation, hvor der simpelt hen er en krise ude i vores velfærdssamfund? Det spørgsmål vil jeg egentlig gerne sende videre. Hvad blev der af Socialdemokraternes tilgang om, at velfærden skulle komme før skattelettelser, når man hører det her fra landets kommuner derude?

Kl. 09:29

Formanden (Søren Gade):

Ordføreren.

Kl. 09:29

Benny Engelbrecht (S):

Man kan jo godt forstå, hvis der er nogle, der sidder derude og undrer sig lidt. Lige før sagde hr. Ole Birk Olesen, at pengene fosser ud af statskassen. Han har også i den offentlige debat fremhævet, at vi kommer til at brandbeskatte de allermest velstillede i samfundet. Hr. Pelle Dragsted siger så nærmest det stik modsatte. Sandheden er jo, at med det finanslovsforslag, der ligger her, prioriterer vi velfærden og det grønne. Pelle Dragsted kan ryste på hovedet alt det, han vil. I dette forslag er der én skattelettelse, og det vedstår vi gerne. Det er, at vi øger befordringsfradraget for de personer, der bor længst væk fra de større byer og på øerne. Der er afsat en ramme på 100 mio. kr. til det, som skal forhandles. Det er rigtigt, at det indeholder det. Men i forhold til den samlede balance og i forhold til de ekstra midler, der bruges på velfærden og det grønne, er det en ret lille, men ikke desto mindre væsentlig håndsrækning til dem, der bor uden for de største byer.

Kl. 09:30

Formanden (Søren Gade):

Hr. Pelle Dragsted.

Kl. 09:30

Pelle Dragsted (EL):

Nu er det jo ikke kun gennem finansloven, at der føres økonomisk politik. Borgmestrene kan jo ligesom jeg og alle andre læse regeringsgrundlaget og se, hvilke skattelettelser der er på vej. Det er jo derfor, de spørger sig selv: Hvorfor er det, at en socialdemokratisk ledet regering prioriterer de her skattelettelser? Så er det da rigtigt nok, at Liberal Alliance gerne vil have meget mindre velfærd. Det burde ikke komme som nogen overraskelse for ordføreren.

Man må jo spørge sig selv: Hvem lytter en socialdemokratisk ordfører mest til? Er det Ole Birk Olesen eller ordførerens egne kollegaer ude i kommunerne? Så hvad er det, der er sket i Socialdemokratiet? Hvorfor prioriterer man nu skattelettelser over velfærd, når vi står med den krise, vi gør, i vores velfærdssamfund?

Kl. 09:31

Formanden (Søren Gade):

Ordføreren.

Kl. 09:31

Benny Engelbrecht (S):

Pelle Dragsted og andre kan gentage det, så meget de vil – jeg tænker, det står i Enhedslistens talemanuskript – men det ændrer ikke på, at med det finanslovsforslag, som vi faktisk behandler her og denne førstebehandling handler om, er der 100 mio. kr., som bliver brugt til et øget befordringsfradrag, og så er der nogle milliarder, som bliver prioriteret til velfærden og til det grønne. Så kan man være uenig i den prioritering. Så må man møde op til forhandlingerne med regeringen og foreslå noget andet. Det er man meget velkommen til. Men hvis det, man vil foreslå, er at tage nogle skattelettelser af bordet, så er der altså 100 mio. kr., som man kan foreslå , hvorimod hvis man gerne vil fjerne nogle velfærdsinvesteringer, er der mange milliarder. Vi synes jo selvfølgelig, at det samlede katalog er det rette.

Kl. 09:31

Formanden (Søren Gade):

Hr. Rasmus Jarlov, Det Konservative Folkeparti. Værsgo.

Kl. 09:32

Rasmus Jarlov (KF):

Tak for talen. Når jeg kigger de her 5 kg papirer igennem, er der én ting, jeg savner, og det er prioriteringer. Der sker en ret stor udvidelse af den offentlige sektor, der bliver brugt flere penge, bureaukratiet vokser. Vi har nu passeret 100.000 mennesker, der arbejder med administration i den offentlige sektor. For en regering, som har slået sig op på, at den var nødt til at blive dannet, for at den kunne lave de nødvendige reformer i Danmark, er det påfaldende, hvor få reformer der faktisk bliver lagt op til. Danmarks store økonomiske problemer, som først og fremmest er mangel på arbejdskraft, bliver ikke adresseret, hverken med finansloven eller andre dele af regeringens politik. Indtil videre er det eneste, der er sket, at man har afskaffet store bededag – et tiltag, som der nærmest er konsensus blandt økonomer om ikke har nogen effekt på arbejdsstyrkens størrelse på lang sigt, fordi folk bare vi tage fri på andre tidspunkter.

Hvornår kommer reformerne? Og meget specifikt vil jeg spørge: Hvorfor bliver der ikke taget et opgør med den her meget store stigning i bureaukratiet i den offentlige sektor?

Kl. 09:33

Formanden (Søren Gade):

Ordføreren.

Kl. 09:33

Benny Engelbrecht (S):

I den forgangne uge har jeg skullet forsvare, hvorfor regeringen har foreslået en rammebesparelse på den statslige administration. Det er ikke noget, som er blevet taget utrolig vel imod af de offentligt ansattes fagforeninger, kan jeg godt afsløre. Så det, at der ikke skulle blive foretaget besparelser den vej igennem, kan jeg simpelt hen ikke genkende. Det er faktisk nogle meget sure mennesker, der er i de faglige organisationer. Men vi må bare sande, at vi også er nødt til at tage vores egen medicin, og vi har bl.a. bedt regioner og kommuner om at spare på administrationen, og så er staten selvfølgelig også nødt til at gøre det.

Vi har en målsætning om at forbedre arbejdsudbuddet med 45.000 i denne regeringsperiode, og i betragtning af at vi på 8 måneder allerede har nået en arbejdsudbudsforøgelse på 13.050 personer – altså en betydelig større forbedring af arbejdsudbuddet end både i den sidste og den forrige regeringstid bl.a. med en regering, hvor hr. Rasmus Jarlov selv var med – synes jeg ikke, det er rigtigt at klandre den her regering for ikke at reformere samfundet.

Kl. 09:34

Formanden (Søren Gade):

Hr. Rasmus Jarlov.

Kl. 09:34

Rasmus Jarlov (KF):

Det er jo så vel at mærke kun, hvis man i modsætning til de fleste økonomer, inklusive vismændene, tror på, at afskaffelsen af store bededag giver den store forøgelse af arbejdsudbuddet, som regeringen påstår. Det er nok tvivlsomt.

Grunden til, at der er modstand lokalt mod, at man bare sætter et mål for, hvor mange flere administrative medarbejdere der må være, er, at det ikke nytter noget bare at fyre bureaukraterne, før man har afskaffet årsagen til bureaukratiet, som er en masse regler. Det er derfor, vi efterspørger, at regeringen gør noget seriøst for at sanere i mængden af regler, have mere simple regler, så det ikke er nødvendigt at have så mange bureaukrater ansat. Der er jo en grund til, de bliver ansat. Det er ikke, bare fordi man ønsker at bruge flere penge; det er, fordi der er så mange komplicerede regler. Så det projekt kunne vi virkelig godt tænke os at regeringen gik i gang med: mere simple regler.

Kl. 09:35

Formanden (Søren Gade):

Ordføreren.

Kl. 09:35

Benny Engelbrecht (S):

Vi foretrækker jo at have en større tillid til de offentligt ansatte, at frisætte kommuner og institutioner og ansatte, så de i højere grad får et frirum til at udnytte deres egen faglighed. Det tror vi er et rigtig godt udgangspunkt.

Så er det jo spændende nok at citere de økonomiske vismænd, men jeg har ikke hørt de økonomiske vismænd sige, at der ikke skulle være den effekt, som regeringen har regnet sig frem til der vil være i 2030. Det, de har sat spørgsmålstegn ved, er effekten på længere sigt. Den diskussion kan man altid tage – en spændende akademisk diskussion – men det ændrer ikke på, at med den gængse måde at regne på, som Konservative i regeringssammenhæng også har anvendt, er det 13.050 personer, som vores arbejdsudbud er øget med.

Kl. 09:35

Formanden (Søren Gade):

Fru Samira Nawa, Radikale Venstre. Værsgo.

Kl. 09:35

Samira Nawa (RV):

Mange tak, og tak til ordføreren for talen. Jeg bemærker, at der igen og igen bliver sat fokus på, at bl.a. velfærd, men jo også den grønne omstilling er omdrejningspunktet for dette års forslag til finanslov. Det er også flere gange blevet fremhævet, bl.a. i finanslovspjecen, at der er blevet afsat 1 mia. kr. til den grønne omstilling. Det er jo noget af det, jeg godt kunne tænke mig at dykke lidt ned i og høre ordføreren bekræfte, altså at der ikke er tale om 1 mia. kr. i såkaldte nye penge i 2024, men at noget af det stammer fra, dengang vi sammen lavede den grønne fond, og dvs. den tidligere regerings penge.

Kl. 09:36

Formanden (Søren Gade):

Ordføreren.

Kl. 09:36

Benny Engelbrecht (S):

Vi skal samlet tage stilling til grønne midler over de kommende år for 1 mia. kr. Det er måske det, som godt kan forvirre lidt. Hvis man summer op over årene – også overslagsårene – så er der 1 mia. kr. ekstra. Og det er jeg glad for, fordi det jo betyder, at vi har muligheden for at kunne prioritere noget af det her. Det er klart, at noget af det også er lagt oven i den grønne fond, og det er rigtig fint, for der har vi jo alle muligheden for på tværs af de partier, som er med i den grønne fond, at prioritere, hvad det så er, der skal tages med i forhold til den grønne omstilling.

Kl. 09:37

Formanden (Søren Gade):

Fru Samira Nawa.

Kl. 09:37

Samira Nawa (RV):

Tak for svaret, for det synes jeg faktisk er mere ærlig snak end det, jeg fornemmer der er lagt frem hidtil. Det er nemlig hen over årene, at der er sat 1 mia. kr. af, og ikke alene i 2024. Noget af det, som jeg bl.a. er optaget af både i forhold til vores sikkerhedspolitiske interesser, men så sandelig også i forhold til den grønne omstilling, er fjernvarme og udrulning af fjernvarme, som jo går i stå, hvis ikke vi har en opfyldning af fjernvarmepuljen. Vil ordføreren ikke sætte et par ord på, hvorfor Socialdemokratiet ikke har prioriteret lige præcis fjernvarmepuljen med finanslovsforslaget?

Kl. 09:38

Formanden (Søren Gade):

Ordføreren.

Kl. 09:38

Benny Engelbrecht (S):

De konkrete prioriteringer, der skal ske i udmøntningen af den grønne fond, er der jo ikke sat ord på. Der er en række puljer, som der skal forhandles om, og det er en af dem, ligesom der jo heller ikke er lagt konkrete forslag på bordet for SSA-reserven, og der er heller ikke lagt konkrete forslag på bordet endnu, når det handler om forskningsreserven, for det vil typisk være noget, der kommer udspil om, når vi kommer til forhandlingerne. For SSA-reservens vedkommende og for forskningsreservens vedkommende sker det, når der kommer sættemøder i oktober. Jeg kender ikke tidsrammen endnu for den grønne fond, men det er jo oplagt, at det er et af de elementer, som kan tages ind der. Jeg ved, der også er mange andre ønsker, også ønsker, som ligger uden for energiområdet, altså f.eks. sådan noget som jordforurening og andet. Det kommer vi jo til at tage i det forhandlingsrum.

Kl. 09:38

Formanden (Søren Gade):

Hr. Morten Messerschmidt, Dansk Folkeparti. Værsgo.

Kl. 09:38

Morten Messerschmidt (DF):

Tak, formand. Jeg vil gerne vende tilbage til de voldsomme nedskæringer, vi ser i øjeblikket i velfærden, især på ældreområdet, hvor rigtig mange borgmestre og socialdemokratiske borgmestre jo råber vagt i gevær. Vi ser plejehjemspladser blive nedlagt og dagcentre, der bliver lukket ned. Vi ser folk, der bliver spist af med nærmest ingen rengøring, personlig pleje osv. Og det er jo så kombineret med, at der stadig er et kæmpestort efterslæb på folkepensionen. Jeg tror, at det er efter den inflation, vi har oplevet de seneste år; det er i hvert fald 5 pct., der mangler i forhold til en reallønsstigning, hvilket vel grundlæggende svarer til, at man som folkepensionist nu mangler penge i 20 ud af årets 365 dage, i hvert fald i forhold til den købekraft, der var for bare 5 år siden.

Der vil jeg bare høre: Hvad lægger regeringen egentlig op til på ældreområdet i det her forslag til finanslov? Jeg kan ikke se, at der er nogen korrektion i forhold til folkepensionen, selv om der er et kæmpe efterslæb og vi burde hæve folkepensionen bare for at løfte den op i forhold til det købekraftstab, der er sket de seneste år. Og jeg kan egentlig heller ikke se, at man gør ret meget for de ældre i forhold til de nedskæringer, der sker. Man kan godt finde milliarder til udlændingeområdet og udenrigsområdet osv., men hvad får de ældre egentlig, hr. Benny Engelbrecht?

Kl. 09:40

Formanden (Søren Gade):

Ordføreren.

Kl. 09:40

Benny Engelbrecht (S):

Der er bl.a. lagt op til en pulje på ældreområdet til værdig ældrepleje på 100 mio. kr. i finanslovsforslaget, og derudover, som jeg også nævnte i min indledende tale, går vi på ældreområdet i gang med den store frisættelsesdagsorden. Og det er klart, at hvis vi for alvor skal kunne komme i mål med at sikre en mere værdig ældrepleje, er vi også nødt til at give den enkelte medarbejder i ældreplejen et langt større medansvar for sin egen arbejdstid, at have færre skemaer og have en mindre rigid tilgang. Generelt blev den måde, vi regulerer pensionerne på, ændret under en tidligere regering, som bekendt med Dansk Folkepartis mellemkomst, med den daværende finansminister, hr. Kristian Jensen, og der kan man sige, at der så blev ændret på det princip, som havde været anvendt hidtil, herunder ved at der ikke længere går penge til andre områder end pensionerne, og det var jo en væsentlig ændring, som hele Folketinget stod bag.

Kl. 09:41

Formanden (Søren Gade):

Hr. Morten Messerschmidt.

Kl. 09:41

Morten Messerschmidt (DF):

Jo, men jeg tror ikke, at det kommer som nogen overraskelse, at der er sket en del siden 2019. Bl.a. har vi haft en inflation her i landet, som især folkepensionisterne jo ikke kan gøre ret meget ved, fordi de ikke længere er på arbejdsmarkedet; de kan ikke bare tage et par timers ekstra arbejde for lige at kompensere; de kan ikke sætte sig ned og kræve mere i løn osv. over for deres arbejdsgiver. Og der er hr. Benny Engelbrechts og Socialdemokratiets svar altså ingenting. Det, han så peger på, er, at der er en pulje på 100 mio. kr., som man vil lave værdig ældrepleje for, samtidig med at man fjerner hele den milliard, som indtil i år har været øremærket til netop de ældre. Er det ikke rigtigt, at værdighedsmilliarden fjerner man og lader den gå ind i det almindelige bloktilskud, sådan at den kan bruges på alle mulige andre områder end de ældre?

Kl. 09:41

Formanden (Søren Gade):

Ordføreren.

Kl. 09:41

Benny Engelbrecht (S):

Det ville nok være en underlig antagelse at komme med, at når kommunerne – for det er jeg enig i, hr. Morten Messerschmidt – påpeger, at de har et behov for bl.a. at kunne styrke ældreplejen, og når man har overladt det til kommunerne selv at have ansvaret for den milliard, at de så botaniserer svært i det. Det tror jeg simpelt hen ikke på; det har jeg altså svært ved at forestille mig. Og så tror jeg, at det, som hr. Morten Messerschmidt sigter på med sine spørgsmål om pensionen, handler om satsreguleringen, som jo netop blev ændret med det princip, vi havde, hvor vi afskaffede satspuljen for år tilbage.

Kl. 09:42

Formanden (Søren Gade):

Tak. Fru Christina Olumeko, Alternativet. Værsgo.

Kl. 09:42

Christina Olumeko (ALT):

Hej, og tak for ordet, og tak til ordføreren for Socialdemokratiet for en fin tale. Jeg vil i længere vendinger kommentere på det, når jeg selv holder tale på vegne af Alternativet, men til gengæld vil jeg gerne stille ordføreren et mere konkret spørgsmål til prioriteringerne til erhvervsskolerne, som vi jo er enige med regeringen og Socialdemokratiet i. Jeg vil gerne spørge ordføreren, hvilke overvejelser Socialdemokratiet gør sig omkring at kigge på eksempelvis revidering af læreplaner og gøre andet for, at erhvervsskolerne bliver mere bæredygtige.

Kl. 09:43

Formanden (Søren Gade):

Ordføreren.

Kl. 09:43

Benny Engelbrecht (S):

Konkret er den økonomi, der er lagt op til, afsat som en ramme, som skal udmøntes med forhandlinger i Folketinget, og jeg kan simpelt hen ikke huske, om Alternativet er en del af den forligskreds. Der bliver jeg lige svar skyldig, men det er klart, at den forligskreds, som er i forbindelse med universitetsreform og i forbindelse med erhvervsskolerne, jo bliver inddraget i, hvordan pengene skal udmøntes. Konkret kommer regeringen til at have et forslag, som der så bliver indkaldt til forhandlinger om hvordan konkret skal udmøntes, og i den forbindelse har jeg svært ved at forestille mig, at der ikke også er en naturlig interesse ude i skolerne i, at når der skal investeres i den sektor, vil man også se på en bæredygtighed, også fordi det er noget af det, som helt naturligt også indgår i rigtig mange af uddannelserne og de faglige uddannelser.

Kl. 09:44

Formanden (Søren Gade):

Fru Christina Olumeko for sin anden korte bemærkning.

Kl. 09:44

Christina Olumeko (ALT):

Tak. Tak til ordføreren for svaret. Jeg er med på, at der er en forligskreds på uddannelsesreformen, hvor nogle af pengene kommer fra, men en del af pengene er jo også nogle, som regeringen har fundet andetstedsfra. Jeg tror, at det er omkring halvdelen, der er fundet andetstedsfra, og vil de penge også være forligsbelagt i den gamle forligskreds?

Kl. 09:44

Formanden (Søren Gade):

Ordføreren.

Kl. 09:44

Benny Engelbrecht (S):

Det bliver jeg nødt til at studere nærmere. Jeg kan simpelt hen ikke huske præcis, hvilke forligsbelægninger der er på det område. Det beklager jeg at jeg ikke har forberedt mig grundigt på, men det er selvfølgelig noget, som vil blive afklaret, og som også vil kunne blive oplyst, hvis man spørger i Børne- og Undervisningsministeriet; det er klart. Det er ikke sådan, at vi på forhånd har tænkt os at udelukke nogen fra at være med i det, og jeg vil også gerne anerkende, at Alternativet er enig i, at der bliver prioriteret på det her område.

Kl. 09:45

Formanden (Søren Gade):

Hr. Jacob Mark, Socialistisk Folkeparti. Værsgo.

Kl. 09:45

Jacob Mark (SF):

Der er jo elementer i den her finanslov, som er rigtig gode. Det gælder løftet til erhvervsuddannelserne efter lærlingeoprøret, og det er rigtig godt for børnefamilierne, at man styrker fertilitetsbehandlingen, så det skal regeringen sådan set have ros for, synes jeg. Men det, som vi kritiserer i SF, er, at den samlede retning er skæv, og det er jo også det, de socialdemokratiske borgmestre er ude at sige: at mens man på Christiansborg, i hvert fald i regeringen, lader til at have en opfattelse af, at der er penge nok, sparer man på skolen, sparer man på ældreplejen, og sparer man på kernevelfærden. Og lige om lidt skal der så deles store skattelettelser ud til dem, der har mest, nærmest målrettet politikere, der tjener lige præcis det, vi tjener. Det er jo den retning, som vi synes er skæv.

Hvordan kan Socialdemokratiet mene, at det er rigtigt at lægge en finanslov frem, der samlet set vil føre til besparelser på den danske folkeskole, og som samlet set vil betyde, at f.eks. de forberedende grundtilbud for vores unge sårbare mennesker får færre penge, mens regeringen lige om lidt vil give store skattelettelser til dem, der har mest?

Kl. 09:46

Formanden (Søren Gade):

Ordføreren.

Kl. 09:46

Benny Engelbrecht (S):

Det pågældende lovforslag – det, der ligger nu – indeholder ét forslag til en skattelettelse, og det er et forøget befordringsfradrag. Det er 100 mio. kr., der kan bruges til det. SF er meget velkommen til at komme ind til forhandlingerne og foreslå, at det bliver fjernet. Det er en prioritering, man er meget velkommen til at komme med. Derudover er der 0,5 mia. kr. til forhandlingsreserven, og som regeringen også skriver i regeringens finanslovsforslag, forestiller man sig, at de midler skal anvendes på to hovedområder, nemlig på velfærd og på det grønne. Det er klart, at det må de partier, som så kommer med ind til forhandlingerne, være med til at påvirke. Men det fremgår i hvert fald tydeligt, i hvilken retning regeringen ønsker at gå med det, og der håber jeg selvfølgelig, at også SF vil komme med ind og være med til at påvirke de prioriteringer med konkrete forslag.

Kl. 09:47

Formanden (Søren Gade):

Hr. Jacob Mark.

Kl. 09:47

Jacob Mark (SF):

Men en retning er jo ikke bare, hvad der står i en finanslov. Altså, man kan jo ikke isolere det til, hvad der alene står i finanslovsudkastet, når vi ved, at der lige om lidt skal deles milliarder ud i skattelettelser. Så er det jo, det virker underligt, at regeringen accepterer massive besparelser på velfærden ude i kommunerne. Man kan jo ikke isolere det; det hænger jo sammen.

Derfor er mit spørgsmål: Med det regeringsgrundlag og med den udsigt, regeringen og Socialdemokratiet har lagt frem til store skattelettelser til dem, der har mest, hvordan kan man så finde på at spare på CFU Danmark, Center for Undervisningsmidler, der leverer god undervisningsmateriale til folkeskolerne, og hvordan kan man finde på at spare på fgu'erne, så de får færre penge? Hvad er retningen i det?

Kl. 09:47

Formanden (Søren Gade):

Ordføreren.

Kl. 09:47

Benny Engelbrecht (S):

Der er en række retninger, der handler om at styrke bl.a. folkeskolen og andet, i det foreliggende finanslovsforslag. Hvis man snakker om andre økonomiske prioriteringer, snakker vi om 2030-planen, og der er det velkendt, at en af de største poster, som kommer til at blive lagt ind fra regeringens side dér, bliver et løft af velfærden, som som minimum skal kunne følge med demografien. Det vil jo så sige et beløb i hvert fald i størrelsesordenen 20-21 mia. kr. frem mod 2030, hvis vi blot skal kunne følge med den demografiske udvikling.

Det er klart, at det kommer vi til at tage til den tid. Og så skal man altså også bare lige huske, at hvis man kigger på den skattereform, der er lagt op til i regeringsgrundlaget, er den, der relativt set får den største gevinst, den enlige forsørger.

Kl. 09:48

Formanden (Søren Gade):

Hr. Hans Kristian Skibby, Danmarksdemokraterne. Værsgo.

Kl. 09:48

Hans Kristian Skibby (DD):

Tak. Jeg tror, noget af det, vi kan blive enige om, jo er, at der er prioriteringer hele vejen igennem en finanslov. Så langt, så godt. Det er nok noget, som socialdemokrater og danmarksdemokrater kan blive enige om.

Der, hvor kæden måske hopper af, er i forhold til nogle af de prioriteringer, der kommer, bl.a. i forhold til den økonomiaftale, som hr. Benny Engelbrechts parti jo også har været med til at lave, og både KL og Danske Regioner. Der er en række af de her kommuner, som også er ledet af socialdemokrater, bl.a. Frederikshavn Kommune, hvor det jo er Birgit Stenbak Hansen, som har været ude og sige, at der kun er knoglerne tilbage.

Jeg synes egentlig, det er lidt trist, når vi har borgmestre, der er nødt til at konstatere det, i forhold til at der åbenbart godt kan prioriteres de her berømte 2,6 mia. kr. til at lave nye konsulater i Nordafrika og andre steder. Er det sådan en almindelig prioritering, man har i regeringen og også hos Socialdemokraterne i øvrigt, at det er bedre at bruge pengene så langt væk fra borgerne som overhovedet muligt – og så pyt med, at der kun er knogler tilbage i mange af vores landdistriktskommuner?

Kl. 09:49

Formanden (Søren Gade):

Ordføreren.

Kl. 09:49

Benny Engelbrecht (S):

Hr. Hans Kristian Skibby indleder med at henvise til økonomiaftalen. Det er den, der tilfører kommunerne 2,4 mia. kr., og det er jo rigtigt, at det har givet udfordringer i kommunerne. Det er også derfor, jeg i min indledende tale påpegede, at jeg synes, det er fornuftigt, at man så, noget utraditionelt, efter den økonomiaftale har tilført ekstra midler til kommuner og regioner, samlet 1 mia. kr. og de 650 mio. kr. heraf til kommunerne. Det løser ikke alle udfordringer, men det løser i hvert fald nogle af de værste af udfordringerne i forhold til det, der ellers lå, og det synes jeg er klogt og fornuftigt.

Så må man bare sige, at det jo altså ikke er sådan, at der bruges det store milliardbeløb, som hr. Hans Kristian Skibby nævner, næste år på Udenrigsministeriets område. Altså, hvis man skal begynde sådan at opregne 1-årige udgifter over for noget, som er hen over de samlede overslagsår, bliver det nogle lidt underlige sammenstillinger. Så lad os prøve at holde os til at sammenligne år for år, og der gives markant mere til kommunerne og regionerne næste år, end der gives til Udenrigsministeriet.

Kl. 09:51

Formanden (Søren Gade):

Hr. Hans Kristian Skibby.

Kl. 09:51

Hans Kristian Skibby (DD):

Jamen jeg ved udmærket, at det er over 4 år, man prioriterer de 2,6 mia. kr., men alene til næste år er det næsten 500 mio. kr., som bliver prioriteret ekstraordinært i forhold til det. Samtidig kan man f.eks. se i forhold til den aftale, som regeringen har lavet med Danske Regioner, at pengene forslår som en skrædder et vist sted.

Altså, senest kunne vi i går se, at i Region Midtjylland fjerner man fire ud af ti akutlægebiler, som jo primært servicerer folk, der kommer til skade eller bliver syge i landdistrikter. Fire ud af ti akutlægebiler er man nødt til at fjerne, fordi den økonomiaftale, man har lavet, simpelt hen ikke kan dække de udgifter, som stiger i regionerne. Og det er ikke, fordi regionerne ikke kan styre pengene. Det er simpelt hen, fordi demografi og alle mulige andre ting bevirker det. Altså, stigende medicinudgifter osv. gør, at budgettet skrider.

Kl. 09:51

Formanden (Søren Gade):

Ordføreren.

Kl. 09:51

Benny Engelbrecht (S):

Det er rigtigt, at der er medicinudgifter, bl.a. til et enkelt præparat, som jeg kan forstå trækker medicinaludgifter for over 1 mia. kr. Det er meget voldsomt. Det er også noget, som sundhedsministeren helt konkret og meget forståeligt er gået ind i.

Men man skal altså også lige huske, at regeringen allerede har tilkendegivet, at der vil ske en meget markant forøgelse af investeringen på sundhedsområdet, i 2030-planen. Altså, det er 5 mia. kr., som skal udmøntes i de kommende år.

Kl. 09:52

Formanden (Søren Gade):

Tak for det. Jeg henstiller til, at både spørgere og ordførere overholder taletiden, idet færre ellers vil kunne få ordet. Og nu giver jeg ordet til fru Victoria Velasquez, Enhedslisten. Værsgo.

Kl. 09:52

Victoria Velasquez (EL):

Tak for det. Da statsministeren, fru Mette Frederiksen, var beskæftigelsesminister, lavede hun sammen med Venstre og hr. Lars Løkke Rasmussen en reform, som virkelig ramte nedslidte lønmodtagere hårdt. Det kom der rigtig, rigtig meget kritik af, og mange er stadig ramt af de reformer. Så lovede statsministeren, at hun ville stå i spidsen for at lave reformerne om. Men det er ikke det, vi har set. Tværtimod er vi vidne til, at statsministeren nu sammen med Socialdemokratiet, Venstre og Moderaterne står i spidsen for igen at svigte nedslidte lønmodtagere. Jeg kan godt forstå, hvis der er rigtig mange ude på arbejdspladserne, som er ramt af en arbejdsskade, som er ramt af sygdom, der simpelt hen ikke forstår det. Hvorfor gør man ikke, som man lover, men i stedet for nu vil forringe seniorpensionen og tage penge ud og væk fra nedslidte lønmodtagere?

Kl. 09:53

Formanden (Søren Gade):

Ordføreren.

Kl. 09:53

Benny Engelbrecht (S):

Det er jo ikke sådan, at man kommer til at fjerne en rettighed for nogen, som er på det område. Det er rigtigt, at der ikke længere er et politisk flertal i Folketinget, efter det seneste valg var der ikke længere et flertal i Folketinget for de ændringer, der var lagt op til, seniorpensionen. Og der var flere andre forlig, hvor det var det samme. Der er nogle forlig, hvor regeringen, selv om der ikke længere var et flertal, gik ind og forhandlede og i regeringsgrundlaget har sikret, at det blev videreført. Det skete f.eks. med retten til 110 pct. dagpenge, men der var også ting, som det ikke lykkedes at få igennem, og der er seniorpensionen en af dem. Det betyder så, at der ikke sker en udvidelse af muligheden, og det er jo en naturlig konsekvens af valgets tale.

Kl. 09:54

Formanden (Søren Gade):

Fru Victoria Velasquez.

Kl. 09:54

Victoria Velasquez (EL):

Men det er jo simpelt hen usandt. Der er jo et flertal for at forbedre seniorpensionen. Derudover ændrer det ikke på den ansvarsfralæggelse, vi nu hører fra Socialdemokratiets side. Vi har mulighed for tilbagetrækning, og der går man direkte ind og tager penge ud, og man er endda så fræk at tage kalde det en Arneplus, selv om det summeret op bliver til en Arneminus. Oven i det skaber man nu for de mennesker, der havde udsigt til at kunne få en seniorpension, en enorm utryghed. Forhandlingerne ikke engang gået i gang, og så tager man flere millioner ud i forhold til nedslidtes tilbagetrækningsmuligheder. Hvordan kan man forsvare det?

Kl. 09:55

Formanden (Søren Gade):

Ordføreren.

Kl. 09:55

Benny Engelbrecht (S):

Det er altså sådan, at flertallet bortfaldt. Fru Victoria Velasquez kan godt ryste på hovedet, men hvis man tager den oversigt, som Finansministeriet udarbejder efter folketingsvalg og oversender til Finansudvalget, fremgår det, hvad det er for nogle forlig og aftaler, der fortsat består. Og det er et af dem, der ikke har overlevet valget. Et andet eksempel på det er f.eks. »Bedre og billigere«-forligskredsen på transportområdet. Der er nogle ting, der bortfalder, og så forsøger man selvfølgelig efter bedste evne at arbejde videre inden for området. Men når der ikke længere er et flertal, bliver man også nødt til at handle derefter.

Kl. 09:56

Formanden (Søren Gade):

Fru Sofie Lippert, Socialistisk Folkeparti. Værsgo.

Kl. 09:56

Sofie Lippert (SF):

Tak for det. Et område, som også oplever, at der skæres, er Familieretshuset. Her skal 100 af husets 828 medarbejdere afskediges. Efter flere år med lange ventelister var udviklingen ellers endelig vendt, så kriseramte familier kunne få deres sager afgjort hurtigere. Nu ser man så ind i, at det kan sættes over styr, og Mødrehjælpen frygter tilbageslag. Samtidig kom der også for nylig kritik fra tænketanken Justitia, der mener, det halter gevaldigt med sagsbehandlingen. Så mit spørgsmål er: Mener ordføreren, at vi kan tillade os at lade massefyringerne ske, eller er det et område, der kræver ekstra opmærksomhed på at sikre tryghed og retssikkerhed især for børnenes skyld?

Kl. 09:56

Formanden (Søren Gade):

Ordføreren.

Kl. 09:56

Benny Engelbrecht (S):

Lige et øjeblik. Jeg skal ærligt indrømme, at jeg ikke arbejder med Familieretshuset til daglig, så jeg er lige nødt til at slå op i mine noter på dette område.

For så vidt angår de afskedigelser, som er sket i Familieretshuset, er jeg bange for, er jeg nødt til at henvise til social- og boligministeren. Det kan jeg ikke redegøre nærmere for her.

Kl. 09:57

Formanden (Søren Gade):

Fru Sofie Lippert.

Kl. 09:57

Sofie Lippert (SF):

Jeg kan prøve at spørge i lidt mere generelle vendinger: Mener Socialdemokratiet ikke, at det er et stort problem, hvis vi oplever, at der igen vil være stigende ventetider på at få behandlet familieretslige sager, fordi man vælger at spare på bevillingen til Familieretshuset?

Kl. 09:57

Formanden (Søren Gade):

Ordføreren.

Kl. 09:57

Benny Engelbrecht (S):

Også i den offentlige debat op mod denne første behandling her har det jo været nævnt, at der er partier, som ønsker at diskutere området i finanslovsforhandlingerne. Det ser jeg selvfølgelig frem til.

Kl. 09:58

Formanden (Søren Gade):

Fru Susie Jessen, Danmarksdemokraterne. Værsgo.

Kl. 09:58

Susie Jessen (DD):

Tak, og tak til ordføreren for talen. I Danmarksdemokraterne er vi jo selvfølgelig ret optaget af landdistrikterne og det her med, at det skal kunne hænge sammen i hele landet. Derfor har vi også et fokus på nogle af de her puljer, der ligger i finansloven. Jeg kunne godt tænke mig at spørge til en af de helt specifikke puljer, nemlig den her med det forhøjede udkantstilskud til almene gymnasier, som man vil beskære med 15 mio. kr. Det lyder jo ikke af særlig meget, når vi står herinde og diskuterer finanslov, men det betyder jo faktisk, at der er 31 almene gymnasier ude i landet, som kommer til at miste cirka ½ mio. kr. hver. Det er rigtig mange penge for de her små gymnasier i Nakskov, Vejen, Lemvig, Faaborg og alle mulige steder ude i yderområderne, fordi det rent faktisk handler om deres overlevelse. Så helt kort og konkret kunne jeg bare godt tænke mig at spørge ordføreren: Hvorfor har man dog gjort det?

Kl. 09:59

Formanden (Søren Gade):

Ordføreren.

Kl. 09:59

Benny Engelbrecht (S):

Så skal man jo snakke med den ansvarlige ressortminister, men det er også klart, at hvis Susie Jessen og Danmarksdemokraterne ønsker det, er man jo velkommen til at tage et ønske med til finanslovsforhandlingerne.

Kl. 09:59

Formanden (Søren Gade):

Fru Susie Jessen.

Kl. 09:59

Susie Jessen (DD):

Ja, men det vil vi selvfølgelig gøre sammen med en masse af andre puljer, der også er blevet skåret i, altså bl.a. bredbåndspuljen, puljen til landsbyfornyelse og andre puljer. Og så kan man jo diskutere det her med forhandlingsreserven. Vi er jo ikke sådan helt vilde med at skulle gå ind og bare lappe løs på de ting, man har gjort dårligt for landdistrikterne. Her vil vi jo gerne videre. Så når man gerne vil være et parti, der vil have, at Danmark ikke knækker over, kunne jeg godt tænke mig at høre, hvorfor i alverden man så skærer i de her puljer i en finanslov, hvor der er masser af penge. Det giver ikke nogen mening for mig.

Kl. 09:59

Formanden (Søren Gade):

Ordføreren.

Kl. 09:59

Benny Engelbrecht (S):

Der er en del af de puljer, som der bliver lagt op til, som har været puljer, der ofte har været 1-årige. De bliver nu sikret over en længere periode, hvilket alt andet lige giver en bedre mulighed for planlægning. Hvis vi f.eks. tager bredbåndspuljen, ved man, at der ikke blot er penge i 2024, men også er det de efterfølgende år, så den landsby, det område i Danmark, som måtte ønske at lave et projekt og samle tilslutning fra et tilstrækkeligt antal borgere, ved, at hvis de ikke når det i 2024, vil muligheden også være der i det efterfølgende år.

Kl. 10:00

Formanden (Søren Gade):

Hr. Nick Zimmermann, Dansk Folkeparti. Værsgo.

Kl. 10:00

Nick Zimmermann (DF):

Jeg vil prøve at spørge lidt ind til din socialdemokratiske kollega, som er borgmester i Næstved. Han fortæller i dag til TV 2 Nyheder, at han er rigtig ked af det, og at han er rigtig skuffet over regeringen, for i Næstved kan de ældre nu ikke længere få støvsuget af hjemmehjælpen; de skal i stedet for selv investere med egne penge i en robotstøvsuger. Derfor kunne jeg godt tænke mig at spørge ordføreren, hvor ordføreren egentlig mener at værdigheden er blevet af ude i kommunerne. Er det her virkelig sådan, man forestiller sig at fremtiden skal være i flere kommuner end kun i Næstved Kommune, hvor man altså ikke længere kan få støvsuget, men hvor man i stedet for selv skal investere i en robotstøvsuger?

Kl. 10:01

Formanden (Søren Gade):

Ordføreren.

Kl. 10:01

Benny Engelbrecht (S):

Jeg tror, at man kan sige mange ting, men at dette finanslovsforslag og den samlede ramme på sådan cirka 1.350 mia. kr., som vi forhandler i dag, skulle være et udtryk for, at regeringen har taget stilling til, hvilken slags støvsugning der skal foregå i Næstved, ville trods alt nok være at stramme den. Når det er sagt, er det klart, at vi også anerkender, at kommunerne er presset på deres økonomi, og det er også præcis derfor, at når hr. Nick Zimmermann og hr. Nick Zimmermanns parti møder op til forhandlingerne med regeringen, så vil forhandlingsreserven også være lidt mindre, end den måske traditionelt har været. Det er, bl.a. fordi regeringen på forhånd har besluttet sig for at tilføre ekstra midler til kommuner og regioner. Man kan altid diskutere, om man så skulle tilføre mere, men nu er det altså besluttet, og det er besluttet uden for rammen af økonomiaftalerne, som ellers er det, der sætter rammerne for kommunernes og regionernes økonomi.

Kl. 10:02

Formanden (Søren Gade):

Hr. Nick Zimmermann.

Kl. 10:02

Nick Zimmermann (DF):

Okay, det er bare lige for at forstå det: Så i forhold til de ældre borgere i Næstved, der har betalt skat hele livet og bidraget til velfærdssamfundet igennem hele deres liv og nu har nået en alder, hvor fysikken ikke længere tillader, at de kan støvsuge i deres eget hjem, mener Socialdemokraternes ordfører så, at det er o.k., at de bare skal gå ud og investere i deres egen robotstøvsuger? Og hvad så med de ældre borgere i Næstved, der ikke nødvendigvis har råd til at købe deres egen robotstøvsuger? Der er jo nogle, som har rigtig svært ved at få enderne til at mødes. Hvad vil ordføreren gerne fortælle dem i dag? Hvad skal de forvente af regeringen, hvis de for det første står og ikke har råd til at købe en robotstøvsuger og for det andet rigtig godt kan lide at få den personlige hjælp, det er at få støvsuget i sit hjem?

Kl. 10:02

Formanden (Søren Gade):

Ordføreren.

Kl. 10:02

Benny Engelbrecht (S):

Jeg kan også godt lide at få støvsuget i mit hjem. Men det er ikke dette Folketing, som bestemmer, hvordan ældreplejen håndteres i Næstved Kommune eller andre nogen andre kommuner. Det, vi sætter rammerne for, er økonomien i kommunerne, og der må jeg lige minde om, at hvis man skuer tilbage i tid og ser på de tidspunkter, hvor hr. Nick Zimmermanns parti har været ansvarlig for at levere de afgørende stemmer til finanslove, så er der jo ikke blevet tilført tilstrækkelige midler til kommunerne og regionerne i de år, i forhold til hvad der er sket i den tidligere regerings tid og i denne regerings tid, hvor vi sikrer, at der bliver investeret i velfærd.

Kl. 10:03

Formanden (Søren Gade):

Tak for det, og vi siger tak til ordfører hr. Benny Engelbrecht. Vi går videre i ordførerrækken. Den næste, der får ordet, er hr. Torsten Schack Pedersen fra Venstre.

Kl. 10:03

(Ordfører)

Torsten Schack Pedersen (V):

Finanslovsforslaget er ansvarligt, det puster ikke til inflationen, og det er helt afgørende, for den høje inflation har presset os alle, den har presset familierne, og den har presset virksomhederne.

Det går godt for dansk økonomi. Beskæftigelsen er rekordhøj. Inflationen er som sagt dæmpet, og der er styr på de offentlige finanser. Derfor er det en flot fortælling, som Venstres formand og økonomiminister Jakob Ellemann-Jensen kunne præsentere i den økonomiske redegørelse for dansk økonomi forleden.

Det kunne han, fordi vi står på et grundlag af årtiers ansvarlig økonomisk politik og reformer – reformer, der har gjort, at det bedre kan betale sig at arbejde, senest også særlig for vores seniorer, hvor modregning af egen eller ægtefælles arbejdsindkomst er fortid, og hvor vi kan glæde os over, at aldrig har vi haft så meget international arbejdskraft i Danmark. De sidste 10 år er 150.000 med international baggrund kommet i arbejde i Danmark. Det skyldes ansvarlige regeringers beslutninger, det skyldes, at vi har sikret, at det bedre kan betale sig at arbejde. Det er ansvarlige og fornuftige beslutninger, som man, når man har været med til det igennem mange år, ved jo ikke altid var lige populære, da vi gennemførte det.

Men i dag, sjovt nok, er der jo ingen, der brokker sig over den stærke økonomi, som hviler på de reformer, der er gennemført. Det er derfor, at beskæftigelsen fortsætter med at sætte rekord. Aldrig har så mange været i beskæftigelse, og alt det har jo selvfølgelig også et udgangspunkt i, at vi har et stærkt dansk erhvervsliv, for det er rigtig godt for danskerne og dansk økonomi, når vi i Danmark har en enestående succes som Novo Nordisk, men også masser af dygtige små og mellemstore virksomheder, som hver dag leverer en fremragende indsats for at udvikle, for at innovere, for at forske, for at sikre konkurrenceevnen, for at sikre stabile arbejdspladser.

Novo Nordisk er, som vi alle kender, en hæderkronet virksomhed, hvis evne grundlæggende bygger på at forske og udvikle ny medicin til gavn for millioner af mennesker. Det er ikke en succes, der er kommet af sig selv, for det er en succes, der kræver, at vi er med til at sikre ordentlige konkurrencevilkår i det danske samfund, og derfor er det også, at det er regeringens mål, at vi skal sikre en permanent forhøjelse af forsknings- og udviklingsfradraget. Det er vigtigt for vores virksomheder, og finansloven indeholder også en markant styrkelse af indsatsen over for iværksætteri, for det er den måde, vi som politikere kan være med til at skabe rammerne for at sikre de næste store danske erhvervseventyr og dermed forudsætningen for dansk økonomi på.

Regeringen har præsenteret et stærkt finanslovsforslag. Der er mange vigtige resultater, som jeg særlig som Venstremand er stolt af. For vi får gennemført en lang række af de mærkesager, som vi har kæmpet for i lang tid. Nu får vi gjort noget ved det. Vi sikrer, at den kommende finanslov sikrer en bedre fordeling mellem land og by. Vi prioriterer vores landdistrikter, så det er mere attraktivt at bo og arbejde i vores landdistrikter.

Vi kommer også til at løfte domstolenes økonomi. Ventetiderne er for lange. Ambitionen er, at vi skal halvere ventetiderne, for det er urimeligt, at et offer kan vente årevis på, at gerningsmanden bliver dømt. Og vi har afsat markant flere midler til en ambitiøs iværksætterstrategi, for det skal være mere attraktivt for driftige borgere at skabe og udvikle nye virksomheder. Vi investerer i vores sundhedsvæsen. Kræftområdet skal løftes, og vi skal sikre kortere ventetider, og så leverer vi med finansloven et historisk løft af psykiatrien. Det har været forsømt i mange år, og de borgere, der har svære psykiske udfordringer, fortjener en langt, langt bedre behandling.

Kl. 10:08

Samlet prioriterer vi 1 mia. kr. til nye grønne initiativer, der bl.a. skal give dobbelt så mange husstande mulighed for at koble gasfyret fra og skifte til et grønt alternativ. Vi løfter erhvervsskolerne. Vi har for stort et frafald. Vi skal sikre kvaliteten, og vi skal sikre, at unge mennesker får en attraktiv uddannelse, hvilket også er vigtigt for hele den grønne omstilling. Der er mange, mange flere gode Venstreaftryk, som bliver realiseret med forslaget til finanslov, og det er alt sammen noget, der trækker i den rigtige retning. Men det løser naturligvis ikke alle problemer. En af de centrale udfordringer er, at der fortsat er stor mangel på arbejdskraft. Der er mangel på kollegaer, hvad enten det er i skurvognen på byggepladsen, om det er på sygehusgangene eller det er i ældreplejen. Det er en akut udfordring, som presser virksomhederne og den offentlige sektor. Det skal vi tage hånd om politisk. Derfor synes jeg, at det er vigtigt at understrege, at den regering, der nu har siddet i ca. 9 måneder, i den periode har leveret dobbelt så meget i forhold til arbejdsudbud som de to foregående regeringer tilsammen. Det er nødvendigt. For det er en udfordring at sikre flere hænder. Så vi er ikke i mål. Vi er nødt til fortsat at tage fat strukturelt og sikre flere hænder på arbejdsmarkedet, og derfor er jeg stolt af, at Venstre har været med til at skabe en reformregering og sikre et ambitiøst mål om, at vi øger arbejdsudbuddet med 45.000 personer i 2030. For det er en reform med regeringen i arbejdstøjet, der er brug for.

I løbet af efteråret vil regeringen præsentere den samlede 2030-plan, og der vil der blive rig lejlighed til at diskutere reformer, der øger arbejdsudbuddet og også sikrer skattelettelser, og jeg håber, at mine borgerlige kollegaer i forhandlingslokalet er klar til at tage ansvar i stedet for at melde sig ind i det råbekor, der desværre vinder mere og mere frem. For det nytter faktisk noget. Liberal Alliance og Dansk Folkeparti beviste det i forårets forhandlinger om finansloven. LA kom med gode liberale forslag. Dem kvitterede vi i Venstre og regeringen for, og det betyder, at nu er der 100 unge i Struer, 200 unge i Thisted og 22.000 unge i hele landet, der får mere ud af at tage et fritidsjob, fordi man bed sig fast ved forhandlingsbordet og tog ansvar. Ja, det kommer tusindvis af danskere konkret til gavn. Derfor ærgrer det mig, hvis vi nu igen skal tilbage til at tale om Dynamitanders og ultimative krav. Selv om det i mellemtiden er blevet hans lillebror, Dynamitalex, synes jeg, at man skulle koncentrere sig om danskernes hverdag og fokusere på at gøre en forskel for danskerne frem for at tænke på træklatring og ultimative krav. Kære hr. Alex Vanopslagh og resten af LA, kom nu ned fra træet, og kom ind i forhandlingslokalet, for så kan I være med til at gøre en konkret forskel for danskerne. Vi tror på jer. I kan godt.

Afslutningsvis vil jeg gerne tale om noget, der fylder rigtig meget og også diskuteres blandt landets topøkonomer. Danskerne bliver rigere og rigere – godt for det – men der er også nogle danskere, der ønsker at bruge mere tid sammen med deres nære og kære. Det forstår jeg godt. For nogle politikere er automatreaktionen, at man så må tvinge folk med tvangsarbejde og få dem til at bruge mere tid væk fra deres familier. Sådan ser jeg ikke på det. Danskerne er først og fremmest til for sig selv. Vi er ikke til for staten: mennesker først. Men vi står som velfærdssamfund over for nogle store udfordringer. For forståelsen for fællesskabet, som vi har, og som er fundamentet under vores velfærdssamfund, kan smuldre. Det skal vi forholde os til, for vi kommer ikke uden om, at hvis en større del af danskerne tilvælger at arbejde mindre, ja, så kan det udfordre den fællesskabsforståelse, som vores velfærdssamfund bygger på.

Derfor er vi nødt til at sikre, at det bliver mere attraktivt at arbejde fuld tid. Det gik vi til valg på i Venstre. Det er stadig væk vores politik. Vi foreslog dengang et fuldtidsfradrag. Om det skal være et fuldtidsfradrag eller noget andet, kan vi altid diskutere. Det er ikke det afgørende. Det afgørende er, at det skal være attraktivt at vælge at arbejde fuld tid. Der skal være stærke incitamenter til at bidrage med flere timer, hvis det er det, man vil og kan, og omvendt skal det også være muligt og attraktivt for folk at vælge deltid, hvis det er det, der passer bedst ind i deres liv. Det betyder, at dem, der kan bidrage på arbejdsmarkedet, skal have mere ud af at bidrage, og samtidig kan det give mere fleksibilitet og mulighed for de enkelte børnefamilier, når behovet opstår. For danskerne er først og fremmest til for sig selv og sine og ikke for staten.

At tage ansvar er i Venstres dna. Vi søger indflydelsen. Vi tager ansvar. Jeg engagerede mig i politik, fordi jeg ville deltage i en råbekonkurrence. Jeg engagerede mig, fordi jeg ville gøre en konkret forskel for danskerne. Det er sådan et parti, Venstre er. Det viser det her finanslovsforslag også, og vi tager ansvar i Venstre.

Kl. 10:14

Formanden (Søren Gade):

Tak til ordføreren. Der er en lang række korte bemærkninger. Den første, der får ordet, er fru Lisbeth Bech-Nielsen, Socialistisk Folkeparti. Værsgo.

Kl. 10:14

Lisbeth Bech-Nielsen (SF):

Mange tak. Jeg synes jo, det var interessant at høre ordføreren tale om den forskellighed, som jeg opfattede at ordføreren selv påviste, mellem Venstre og Socialdemokratiet i forhold til diskussionen om, hvorvidt man skal arbejde, og om man skal moralisere over for folk, der måske gerne vil arbejde lidt mindre og være mere sammen med deres familier. Når Venstre har det udgangspunkt, at det er det enkelte individ først, som jeg jo hører ordføreren sige, mener man så også i Venstre, at man må acceptere, at velfærden ikke ser bedre ud, end den gør, hvis man f.eks. gerne vil arbejde 30 timer – det kan være en sygeplejerske med natarbejde eller en med et hårdt fysisk arbejde, og derfor vælger man at arbejde lidt mindre? Er det en samlet pakke, eller hvordan skal jeg forstå det?

Kl. 10:15

Formanden (Søren Gade):

Ordføreren.

Kl. 10:15

Torsten Schack Pedersen (V):

Mit udgangspunkt er jo, at det er det enkelte individ, den enkelte familie, der skal indrette sig, som det giver bedst mening for dem. Vi har et ansvar, og når man ser på spørgeskemaundersøgelser hos bl.a. FOA's medlemmer, er der mange, der siger, at de faktisk godt kunne tænke sig at arbejde noget mere, men at det ikke er muligt. Derfor synes vi sådan set, at det skal være mere attraktivt at være i fuldtidsbeskæftigelse, når der er nogle, der ønsker det. Derfor synes vi helt generelt, at hårdtarbejdende danskere skal have lov til at beholde lidt flere af deres egne penge. Det giver dem en frihed. Vi har som samfund brug for, at vi øger beskæftigelsen. Det er derfor, vi skal lave ansvarlige reformer; det er derfor, vi har lavet reformer igennem mange, mange år, så det bedre kan betale sig at arbejde, så folk bliver længere tid på arbejdsmarkedet. Men for mig handler det også om, at man som individ og som familie har friheden til at tilrettelægge sin egen tilværelse bedst muligt.

Kl. 10:16

Formanden (Søren Gade):

Fru Lisbeth Bech-Nielsen.

Kl. 10:16

Lisbeth Bech-Nielsen (SF):

Det synes jeg faktisk er rart at høre, og jeg tillader mig så også at udlede af det, at man altså ikke skal acceptere en eller anden B-udgave af et velfærdssamfund, fordi man f.eks. arbejder 30 timer, fordi man har skæve vagter, eller hvad det nu kan være.

Mit opfølgende spørgsmål vil så være: Skal vi nu, hvor ny teknologi, kunstig intelligens og alt muligt andet øger produktiviteten – og det er jo så en gevinst, der kommer hele samfundet til gode – så også omfordele, så flere får noget ud af de produktivitetsgevinster, der sker ude i virksomhederne?

Kl. 10:17

Formanden (Søren Gade):

Ordføreren.

Kl. 10:17

Torsten Schack Pedersen (V):

Forudsætningen for, at vi har et stærkt velfærdssamfund, er, at vi har en stærk økonomi, og at vi sørger for, at der er kvalificeret arbejdskraft til rådighed. Den største udfordring for mange virksomheder og jo også store dele af den offentlige sektor er mangel på kvalificeret arbejdskraft. Så vi har brug for at gøre det mere attraktivt at arbejde i Danmark. Det er sådan set forudsætningen for hele vores velfærdssamfund, at vi har en stærk økonomi. Og så har vi jo nogle mekanismer, som gør, at arbejdsmarkedets parter forhandler lønstigninger, og vi har en regulering af vores overførselsindkomster, som gør, at det også smitter af på folk, der står uden for arbejdsmarkedet.

Kl. 10:17

Formanden (Søren Gade):

Hr. Dennis Flydtkjær, Danmarksdemokraterne. Værsgo.

Kl. 10:17

Dennis Flydtkjær (DD):

Tak for ordet. Jeg bed mærke i, at hr. Torsten Schack Pedersen i sin tale sagde, at man var kommet igennem med rigtig meget i finanslovsudspillet, specielt at man sikrer en bedre balance mellem land og by. Jeg har også set en artikel i Avisen Danmark om, at man nu sikrer en god balance mellem land og by. Der synes jeg bare, det lidt kræver, at man får påtalt det spin eller det bluffnummer, kan man nok bedre kalde det. For hvis man bare tager fem ting, der ligger i finanslovsforslaget, så er der bredbåndspuljen, der bliver beskåret med 50 pct.; puljen til landsbyfornyelse bliver beskåret for andet år i træk, denne gang ned til 80 mio. kr.; der bliver sagt, at man vil give 100 mio. kr. til kollektiv transport i landdistrikterne, men samtidig tager man 125 mio. kr. fra aftalen om bedre kollektiv transport, man skærer altså mere, end man giver; tilskuddet til almene boliger på øer og i økommunerne falder helt bort; og så er der udkantstilskuddet til almene gymnasier, som bliver beskåret, så det svarer til 500.000 kr. mindre  pr. gymnasie, bl.a. to i hr. Torsten Schack Pedersens egen valgkreds. Så hvordan er det at stå på talerstolen og prøve at kalde det en sejr for landdistrikterne, når bluffet nu er blevet kaldt og man faktisk skærer på rigtig mange landdistriktsinitiativer?

Kl. 10:19

Formanden (Søren Gade):

Ordføreren.

Kl. 10:19

Torsten Schack Pedersen (V):

Jeg synes, det er rart at stå her, for jeg synes, at finansloven sikrer flerårige bevillinger i stedet for – og det ved jeg også hr. Dennis Flydtkjær har været med til – at man år for år har skullet indkæmpe en bredbåndspulje. Nu sikrer vi, at der er penge i 4 år. Vi sikrer, at landsbypuljen er finansieret i 4 år. Samlet er der årligt 250 mio. kr. Vi sikrer, at det landevejsprincip, som vi er mange der har været optaget af i mange år, nu bliver fuldt indfaset. Og vi sikrer, at det for pendlere i vores 22 eller 23 såkaldte yderkommuner bliver mere attraktivt at tage et arbejde lidt længere væk, og dermed bliver det mere attraktivt at være bosat i de 22 eller 23 kommuner. Det synes jeg sådan set ikke er noget bluffnummer.

I forhold til gymnasierne og taxameteret er der generelt en indsats for at sikre støtte til de mindre gymnasier, og så er der noget, som nok skal løses i en lidt større diskussion om taxameteret.

Kl. 10:20

Formanden (Søren Gade):

Hr. Dennis Flydtkjær.

Kl. 10:20

Dennis Flydtkjær (DD):

Jeg ved ikke, om man kan kalde det bluff, men det var i hvert fald en smule sort snak, for hvordan kan det blive til en styrkelse af landdistrikterne, at man tager en bredbåndspulje og skærer ned først fra 100 mio. kr. til 50 mio. kr. og så endelig, jeg tror, det er i 2026, ned til 25 mio. kr.? Man skærer altså 75 pct. af puljen væk. Så kan det godt være, man kan sige til landdistrikterne: Nå, men nu ved I da trods alt, at I får penge om 4 år, men det er godt nok kun 25 pct. af det, I skulle have haft. Det er der altså ikke ret meget styrkelse i. Puljen til landsbyfornyelse var sidste år på 200 mio. kr. I år er den så sat ned til 100 mio. kr., og næste år bliver den på 80 mio. kr. Jeg tror, det er lidt svært ude i landdistrikterne at sige, at det er en styrkelse af landdistrikterne, når man på den måde markant barberer ned i tiltagene.

Kl. 10:20

Formanden (Søren Gade):

Ordføreren.

Kl. 10:20

Torsten Schack Pedersen (V):

Jeg mener, at finansloven sikrer, at vi bedrer vilkårene i vores landdistrikterne, for det er helt afgørende for os i Venstre. Som sagt har vi diskuteret landevejsprincippet i 10-12 år herinde, og vi har fået indført det i et ret stort omfang, men vi manglede det sidste. Det er 51 mio. kr., nye, friske penge. Og vi synes, at vi yderligere kan styrke den ordning, vi indførte efterhånden også for en del år siden, som skulle fremme bosætningen i landdistrikterne ved at give et forhøjet befordringsfradrag. Så jeg synes, der er rigtig mange gode elementer for landdistrikterne i det her finanslovsforslag.

Kl. 10:21

Formanden (Søren Gade):

Hr. Ole Birk Olesen, Liberal Alliance. Værsgo.

Kl. 10:21

Ole Birk Olesen (LA):

Nu synes jeg lige, at regeringen internt skal koordinere, om den her debat skal bruges til at tale om den forestående skattereform, eller om den ikke skal. Altså, vi har lige haft Socialdemokratiets ordfører på talerstolen, som til alle spørgere hernede, der spørger om det her med topskat og toptopskat, siger: Det skal vi ikke snakke om nu – det her handler om finanslov. Og så kommer så det næste regeringsparti på talerstolen og begynder straks at snakke om den forestående skattereform.

Men okay, så gør vi det. Der er en forside på Berlingske i dag, som fortæller, at af de 100 rigeste familier i Danmark vil de 98 ikke skulle betale en krone mere i skat som følge af toptopskatten, for sådan som den er strikket sammen, behøver de ikke at betale den overhovedet. Så altså, af de 100 rigeste familier i Danmark kan de 98 slippe for at betale mere. Så det er bare almindelige lønmodtagere, der tjener mange penge, som skal betale mere i skat, men ikke rige familier. Er det en særlig hensigtsmæssig måde at gøre det her på?

Kl. 10:22

Formanden (Søren Gade):

Ordføreren.

Kl. 10:22

Torsten Schack Pedersen (V):

At vi betoner vores tale forskelligt som finansordførere for henholdsvis Socialdemokratiet og Venstre, betrygger mig sådan set. Der er jo selvfølgelig meget, der samler os, og vi har et stærkt regeringsgrundlag, men vi kommer selvfølgelig også med forskellige udgangspunkter. Det er jeg glad for, altså at det står tydeligt frem.

Det er jo også det, der gør sig gældende i hele diskussionen omkring den forestående skattereform, og der er jeg bare ked af det, hvis det bliver ultimative krav, der bliver det bærende, og der håber jeg – og sådan tolker jeg også det, som hr. Ole Birk Olesen siger – at man melder sig konstruktivt ind i koret, for det synes jeg der er brug for. Altså, det er jo ikke nogen hemmelighed for hr. Ole Birk Olesen, at toptopskatten ikke er noget, der er groet i Venstres baghave.

Kl. 10:23

Formanden (Søren Gade):

Hr. Ole Birk Olesen.

Kl. 10:23

Ole Birk Olesen (LA):

Men det var ikke et svar på mit spørgsmål. Mit spørgsmål går på, at den her blomst, som er groet et eller andet sted, og som Venstre har tænkt sig at putte ind i sin have, kun beskatter lønmodtagere, som tjener over et vist beløb; folk, der får udbetalt meget større beløb via udbytte, bliver ikke beskattet som følge af den.

Jeg advokerer ikke for, at vi skal hæve udbytteskatten i Danmark, men hvorfor skal vi indføre en skat for højtlønnede lønmodtagere, når man som ejer af en virksomhed bare kan undslå sig den skat ved at få udbytte i stedet? Burde man ikke droppe den her ekstra skat for højtlønnede lønmodtagere?

Kl. 10:24

Formanden (Søren Gade):

Ordføreren.

Kl. 10:24

Torsten Schack Pedersen (V):

Jeg tror faktisk, at det er sådan her – og nu bliver det sådan lidt kedeligt teknisk, men det er, fordi jeg også har en baggrund som økonom: Tidligere var det sådan, at man altid havde den her hovedaktionærproblematik, at uanset om man tog det som løn eller som udbytte, var skatten fuldstændig den samme. Det mener jeg faktisk blev fraveget en smule ved en af de seneste skattereformer, fordi det kunne give nogle uhensigtsmæssigheder i forhold til udbytteskatten, og jeg vil tro, det er det, der ligger bag her.

Kl. 10:24

Formanden (Søren Gade):

Hr. Peder Hvelplund, Enhedslisten, værsgo.

Kl. 10:24

Peder Hvelplund (EL):

Tak for det. Nu nævnte ordføreren selv i sin tale, at der var blevet givet et markant løft til psykiatrien i finansloven, og det er jo også rigtigt, at der er afsat 400 mio. kr. til psykiatrien. Men samtidig er der jo ude i kommuner og regioner blevet indgået en økonomiaftale, hvor det, som både patienter, pårørende og ansatte konkret oplever, er, at der er et ansættelsesstop, og at der er patienter, som skal køre fra Esbjerg til Odense, hvis de skal have akut hjælp. Så de kommer jo ikke til at mærke midlerne derude, fordi der er indgået så stramme økonomiaftaler, hvor regionerne selv anslår, at de mangler 2,5 mia. kr. for bare at kunne leve op til den service, der tidligere har været.

Et af de elementer, der indgår i finansloven, er også, at man sparer på den grundbevilling, der er til Livslinien, en indsats, som faktisk er en del af den nationale handlingsplan for at forebygge selvmord, og som regeringen selv roser sig af. Hvordan hænger det sammen, altså de meldinger om et markant løft, samtidig med at man skærer på Livslinien, samtidig med at regionerne ikke får de midler, så de kan opretholde den service, som de har i dag?

Kl. 10:25

Formanden (Søren Gade):

Ordføreren.

Kl. 10:25

Torsten Schack Pedersen (V):

Uden at det skal blive til en talkrig, tror jeg, sundhedsområdet næste år samlet bliver løftet med omkring 3 mia. kr. Og det betyder jo ikke, at så er alle problemer løst. Jeg anerkender, at det er vanskelige budgetprocesser, der foregår i øjeblikket, og det var jo også det, som regeringen tog bestik af og for snart 14 dage siden sagde, at der er brug for 1 mia. kr. ekstra til den borgernære velfærd, altså 650 mio. kr. hos kommunerne og 350 mio. kr. hos regionerne.

I forhold til Livslinien husker jeg det, som om det er en tidsmæssig bevilling, der er udløbet, og noget af det kan jeg jo så høre stadig væk er i spil i forhold til de ting, der ligger på psykiatriområdet. Så der tror jeg måske, at vi kan blive lidt mere beroliget i forhold til den frygt, som er rejst tidligere.

Kl. 10:26

Formanden (Søren Gade):

Hr. Peder Hvelplund.

Kl. 10:26

Peder Hvelplund (EL):

Der er jo et problem. Det er rigtigt i forhold til Livsliniens budget, at der er en del af de midler, der ligger i SSA-reserven, men der er jo også en grundbevilling, som ligger på finansloven, som bl.a. er det, der sikrer, at der kan opretholdes to centre, altså et center i København og et i Aarhus. De får 215.000 opkald årligt, og de kan kun besvare knap 20.000 af dem. Alligevel bliver der en besparelse i grundbevillingen fra 2,9 mio. til 2,7 mio. kr., og det er jo noget, der konkret kan betyde, at man bliver nødt til at lukke et af de to centre.

Så det er jo bare ét eksempel på det, man konkret oplever, og selv om regeringen siger, at man vil give et markant løft til psykiatrien, så er det, der reelt sker, at det ikke opleves hos hverken brugere, patienter eller pårørende.

Kl. 10:27

Formanden (Søren Gade):

Ordføreren.

Kl. 10:27

Torsten Schack Pedersen (V):

Jamen jeg håber, vi er enige om, at de meget, meget store beløb, der bliver tilført, gør en forskel. Vi er jo enige om de principper, der ligger bag 10-årsplanen, og jeg tror, der var et meget, meget bredt flertal i Folketinget bag det. Nu er det så regeringen, der sikrer, at økonomien også er til det for i hele perioden at sikre en forudsigelighed i, hvornår pengene kommer.

Så er der jo også den såkaldte SSA-reserve, hvor det ofte er mange af de her initiativer og ngo'er og andre gode aktører med rigtig vigtige projekter, som bliver tilgodeset, og det bliver der jo forhandlet om i løbet af de kommende uger.

Kl. 10:28

Første næstformand (Leif Lahn Jensen):

Så er det fru Samira Nawa.

Kl. 10:28

Samira Nawa (RV):

Mange tak, og tak for en god tale. Ordføreren havde et stort fokus på stærk økonomi, høj beskæftigelse og reformer gennem tiden, der har sikret, at vi er i en økonomisk gunstig situation i dag. Alligevel siger ordføreren også, at diskussionen om reformer kan vi måske parkere, til når der kommer en 2030-plan. Men når nu ordføreren selv er så optaget af det, får jeg alligevel lyst til at dykke lidt ned i det. Vi har jo en stor mangel på arbejdskraft. Det tror jeg hurtigt vi kan blive enige om. Og en af de løsninger, som vi jo tidligere har fundet fælles fodslag om, er, at raske og rørige seniorer selvfølgelig ikke skal trække sig tidligere tilbage fra arbejdsmarkedet. Så man kunne jo bl.a. se ind i en afskaffelse af efterlønnen. Hvordan stiller Venstre sig som parti til det spørgsmål og til den 2030-plan, som jeg jo regner med kommer fra regeringens side?

Kl. 10:29

Første næstformand (Leif Lahn Jensen):

Ordføreren.

Kl. 10:29

Torsten Schack Pedersen (V):

Jeg glæder mig meget til, at 2030-planen bliver lagt frem, for der er ingen tvivl om, at det bliver vigtigt, i forhold til hvordan vi leverer på den økonomiske politik i fremtiden og forholder os til den økonomiske ramme, der ude i årene heldigvis er blevet lidt større, end vi troede tidligere. Derfor synes jeg også, det er vigtigt, at vi sørger for at bruge 2030-planen til at være med til at sikre – og det ligger i regeringsgrundlaget, så det er ikke nogen overraskelse – det øgede arbejdsudbud. I forhold til tilbagetrækning er regeringsgrundlaget sådan set ganske klart i sin melding, og det er selvfølgelig det, som vi i Venstre henholder os til.

Kl. 10:30

Første næstformand (Leif Lahn Jensen):

Spørgeren.

Kl. 10:30

Samira Nawa (RV):

Jeg havde håbet, at ordføreren ville blive mere konkret på Venstres prioriteringer. Der er jo andre regeringspartier, som melder ud, hvad man som parti bærer ind i interne regeringsforhandlinger.

Noget andet, som ordføreren også kom ind på, var international arbejdskraft, og hvor stort et bidrag det har været til dansk økonomi. Kunne man udfritte ordføreren for nogle specifikke initiativer til, at vi kan tiltrække mere international arbejdskraft til den danske økonomi?

Kl. 10:30

Første næstformand (Leif Lahn Jensen):

Ordføreren.

Kl. 10:30

Torsten Schack Pedersen (V):

Jeg understregede i min tale, at beskæftigelsen er steget med 150.000 de sidste 10 år, når vi ser på international arbejdskraft og flere udlændinge i beskæftigelse. Det er faktisk en af årsagerne til, at dansk økonomi har det bedre, end vi tidligere troede. Det er med til at styrke den. Derfor var det også meget, meget vigtigt for os i Venstre, at vi fik sikret den her permanente beløbsgrænse, altså at den blev mere attraktiv. På samme måde er der nogle fast track-ordninger i forhold til bestemte uddannelser, og jeg synes, det er vigtigt, at vi sørger for, at det er attraktivt.

Kl. 10:31

Første næstformand (Leif Lahn Jensen):

Så er det hr. Morten Messerschmidt.

Kl. 10:31

Morten Messerschmidt (DF):

Tak for det. Det er jo utroligt, at man skal så langt hen i en debat, før der overhovedet er nogen, der interesserer sig for dem, der virkelig har det hårdt, nemlig pensionisterne. Som jeg tidligere nævnte over for den socialdemokratiske ordfører, er det jo virkelig tankevækkende, at samtidig med at kommunerne derude over en bred kam skal skære ned, ja, så sløjfer man nu ældremilliarden, altså værdighedsmilliarden, og kaster den op i bloktilskuddet, så den kan bruges til hvad som helst. Samtidig fjerner man så den forbedring af seniorpensionen, som vi egentlig var blevet enige om. Man gør ikke noget for folkepensionisterne, hvis folkepension bare er blevet udhulet år efter år. Derfor vil jeg bare sådan høre helt åbent, hvad hr. Torsten Schack Pedersen egentlig tænker i forhold til de drakroniske nedskæringer, der sker på ældreområdet rundtomkring: ældrecentre, der lukker; plejehjem, der lukker ned på; rengøring og den daglige service, der bliver beskåret, osv. osv. Alting bliver bare ringere. Er der nogen som helst håndsrækning til dem i det forslag til finanslov, som hr. Torsten Schack Pedersen forsvarer?

Kl. 10:32

Første næstformand (Leif Lahn Jensen):

Ordføreren.

Kl. 10:32

Torsten Schack Pedersen (V):

Altså, jeg synes lige, at det er på sin plads at sige, at den værdighedsmilliard, der tidligere er aftalt på ældreområdet, ikke forsvinder. Ordføreren kom også sådan lidt selv ind på det i en bibemærkning, nemlig at beløbet videreføres til kommunerne og så disponerer kommunerne over pengene. Det er ikke første gang, at vi har gjort det på den måde, hvor vi i en årrække har lavet forskellige målrettede initiativer til kommunerne, hvad enten det har været på ældreområdet eller folkeskoleområdet eller andet, og så overgår det efter nogle år til bloktilskuddet, og så disponerer kommunerne selv over det – også ud fra den betragtning, som jeg egentlig tror vi deler, nemlig at ofte er vores kommunalpolitikere tættere på de reelle problemer og de derfor er bedre til at lave de konkrete prioriteringer.

Som sagt kom regeringen for 14 dage siden med 1 mia. kr. ekstra til den borgernære velfærd. Der ligger i finanslovsforslaget også en ekstra pulje til udsatte ældre, og så følger folkepensionen jo den udvikling, som vi har aftalt i fællesskab, hvor den bliver reguleret, men lidt forsinket, i forhold til den konstaterede inflation.

Kl. 10:33

Første næstformand (Leif Lahn Jensen):

Spørgeren.

Kl. 10:33

Morten Messerschmidt (DF):

Men den ekstra pulje, som hr. Torsten Schack Pedersen taler om, er på 100 mio. kr. Det forslår jo som en skrædder sydpå, når man kan se, at man rundtomkring i kommunerne i øjeblikket skal spare op til 2 mia. kr., ikke kun på de ældre, men også på andre områder. Det er sjovt nok et beløb, der nogenlunde rammer det, man så i regeringen har valgt at bruge på udlændinge og på udenrigstjenesten osv. osv. Og derfor kunne jeg egentlig tænke mig at spørge igen: Hvor er nettoforbedringen for de ældre derude, hr. Torsten Schack Pedersen? Altså, hvorfor vælger man f.eks. at fjerne øremærkningen af værdighedsmilliarden? Hvorfor ikke sige: De penge skal gå til de ældre, som jo ikke har mulighed for bare at gå ud og tage et ekstra job eller gøre noget for at forbedre deres situation? Det er formodentlig den hårdest ramte gruppe overhovedet i Danmark.

Kl. 10:34

Første næstformand (Leif Lahn Jensen):

Ordføreren.

Kl. 10:34

Torsten Schack Pedersen (V):

Samlet set sikrer den økonomiaftale, der blev indgået i maj, at kommunerne får økonomi til at dække det såkaldte demografiske træk. Der er også lagt ekstra penge oveni. Og jeg siger, at jeg godt ved, at det ikke er let at lægge et budget derude, og derfor får kommunerne 650 mio. kr. ekstra. For vi lytter til den bekymring, der er. Men samtidig kan man altså ikke bare tage penge, der bliver brugt på udenrigstjenesten eller ulandsbistanden, og bruge herhjemme, for så øger man den indenlandske efterspørgsel og øger inflationen. Det billede skal man også have med.

Kl. 10:34

Første næstformand (Leif Lahn Jensen):

Tak. Så er det fru Christina Olumeko. Værsgo.

Kl. 10:34

Christina Olumeko (ALT):

Tak, og tak til ordføreren fra Venstre for en fin tale. Ordføreren får sagt, at danskerne ikke er til for staten, og at det er staten, der er til for danskerne, og det er vi jo helt enige med ordføreren i. Men samtidig virker det også som en modsætning, at ordføreren så får sagt, at danskerne skal arbejde mere netop til gavn for staten, så staten får flere skatteindtægter. Jeg tror egentlig, at det markerer en skillelinje i dansk politik: kampen om danskernes tid, hvor partier på den ene side mener, at danskerne er til for staten, skal arbejde mere, give flere skatteindtægter, mens partier på den anden side ser staten som noget, der er til for danskerne, og ikke omvendt. Derfor vil jeg gerne spørge ordføreren: Hvad tænker Venstre, Danmarks Liberale Parti, om, at danskerne af egen fri vilje tilvælger mere fritid frem for mere lønarbejde?

Kl. 10:35

Første næstformand (Leif Lahn Jensen):

Ordføreren.

Kl. 10:35

Torsten Schack Pedersen (V):

Det er fuldstændig korrekt forstået, at mit udgangspunkt som liberal er det enkelte menneske. Det enkelte menneskes frihed til at skabe sin egen tilværelse er det, der driver mig som politiker, og derfor skal vi have en stat, der kan understøtte individets frihed og sikre vores grundlæggende sikkerhed og tryghed, og et fællesskab, hvor vi hjælper hinanden, når der er nogen, der ikke kan klare sig selv.

Og for at alt det skal kunne hænge sammen, skal der produceres, og derfor skal det være attraktivt at drive virksomhed i Danmark, og derfor skal det være attraktivt som menneske, som borger at gøre sig umage og yde en indsats, og det er derfor, jeg siger: For mig er det vigtigt, at det er attraktivt at yde en ekstra indsats, at det er attraktivt at gøre sig umage, og at danskere derfor skal have lov til at beholde lidt flere af deres egne penge. Det giver sådan set danskerne mere frihed, men vi er også i en situation, at hvis vores velfærdssamfund og vores fællesskab skal være finansieret, kræver det, at vi har en stærk økonomi.

Kl. 10:37

Første næstformand (Leif Lahn Jensen):

Spørgeren.

Kl. 10:37

Christina Olumeko (ALT):

Alternativet er enig med regeringen i, at det er vigtigt, at Danmark har en stærk økonomi, ligesom det er vigtigt, at vi overholder jordens balancer, ligesom det er vigtigt, at mennesker trives.

Jeg vil gerne spørge ordføreren til Venstres forståelse af Danmarks økonomiske situation. Der er meget få mennesker, der vil mene, at Danmark er blevet et rigt land, fordi vi har et meget, meget højt arbejdsudbud. Det, der har gjort Danmark til et velfærdssamfund, er, at vi har høj produktivitet, at vi har lige muligheder og vi har investeret i mennesker. Kan jeg bare få ordføreren til at svare simpelt på: Skyldes det produktivitet eller arbejdsudbud?

Kl. 10:37

Første næstformand (Leif Lahn Jensen):

Ordføreren.

Kl. 10:37

Torsten Schack Pedersen (V):

Ja, det er begge dele. Det er sådan set de to faktorer, der skaber væksten, og det er, hvor mange timer der arbejdes i et samfund, og hvor dygtigt, klogt og innovativt man arbejder. Så det er begge faktorer, der har afgørende betydning. Det er faktisk de to faktorer, der har betydning for et lands velstand. Man skal ikke stirre sig blind på hverken den ene eller den anden; vi skal bruge begge dele. Det er derfor, vi både er optagede af at sikre et højere arbejdsudbud, altså højere beskæftigelse, men jo samtidig også investerer, så det er attraktivt at forske og udvikle og gøre, så produktiviteten stiger i virksomhederne.

Kl. 10:38

Første næstformand (Leif Lahn Jensen):

Så er det fru Pernille Vermund. Værsgo.

Kl. 10:38

Pernille Vermund (NB):

Tak for det. Jeg vil gerne følge op, for statsministeren sagde for nylig, at vi har rigelig med penge, og at arbejdskraft er den nye valuta i Danmark. Man kunne måske også sige, at tid er den nye valuta i Danmark, og det er jo et spørgsmål, om man prioriterer tid med familien, tid med sine nære og kære eller tid, som man investerer i et socialdemokratisk velfærdshamsterhjul, som rigtig mange mennesker efterhånden bliver syge af. Vi er i Nye Borgerlige også optaget af at sikre, at der er et højt og et tilstrækkeligt arbejdsudbud, sikre produktivitet, men vi synes også, det er ret relevant, at vi tager diskussionen om, hvordan vi bruger tiden bedst. Og vi kan jo se, at vi har en offentlig økonomi, hvor der spildes masser af penge, og samtidig er der kommuner og for den sags skyld også regioner derude, som siger, at de på kernevelfærden må skære ned. Hvad siger Venstre til, at vi har et offentligt budget, hvor vi tvinges til at arbejde mere, hvor der fråses med danskernes penge, og hvor den kernevelfærd, som vi i hvert fald i Nye Borgerlige gerne vil prioritere, lider.

Kl. 10:39

Første næstformand (Leif Lahn Jensen):

Ordføreren.

Kl. 10:39

Torsten Schack Pedersen (V):

Jeg er modstander af offentligt frås. Det tror og håber jeg alle herinde er. Det er også derfor, vi har en forpligtelse til, ikke når jeg siger offentligt frås, for det er, når man bruger pengene helt tåbeligt og unødvendigt og ikke får noget ud af dem, at bruge skatteborgernes penge bedst muligt. Det er derfor, der eksempelvis i økonomiaftalerne med kommuner og regioner er stillet krav om besparelser på de administrative udgifter. Det er derfor, regeringen med regeringsforslaget siger, at den medicin tager vi selv, og derfor skal der også laves rammebesparelser på ministerierne, så der bruges færre penge på administration. Det er derfor, regeringen vil lave en frisættelse af den offentlige sektor, så det er kernevelfærdens hovedopgave, der er i centrum og ikke processer og bureaukrati og tidsskemaer. Det er vi grundlæggende enige om, og det er det arbejde, der ligger i regeringsprogrammet, og det skal vi levere på til gavn for danskerne.

Kl. 10:40

Første næstformand (Leif Lahn Jensen):

Spørgeren.

Kl. 10:40

Pernille Vermund (NB):

Ordføreren og ordførerens parti, Venstre, er imod offentligt frås, men alligevel ligger her et forslag til en finanslov, hvor der bruges flere penge end før på ulandsbistand. Forskere har vist, at ulandsbistanden i bedste fald er spild af penge og i værste fald gør decideret skade. Det er til og med en forsker, som har fået en Nobelpris for sin forskning. Erkender ordføreren ikke, at de ulandsmidler, som vi sender af sted, og som nu også prioriteres her, måske i virkeligheden på bekostning af kernevelfærd for danskerne, er meget, meget svære at få øje på kvaliteten af?

Kl. 10:41

Første næstformand (Leif Lahn Jensen):

Ordføreren.

Kl. 10:41

Torsten Schack Pedersen (V):

Jeg tror, der er rigtig, rigtig mange steder rundtomkring i verden, hvor man er dybt taknemmelig for, at det danske samfund har givet en stor og hjælpende hånd. Der er også eksempler på, at der er ting, der ikke har fungeret. Det indrømmer jeg. Jeg synes, at vi som et rigt og velstående samfund skal levere vores til at sikre, at nogle af de mennesker i verdens fattigste egne kan få et bedre liv, og derfor holder vi fast i, at vi bruger 0,7 pct. af bni på at hjælpe nogle af verdens allerfattigste.

Kl. 10:41

Første næstformand (Leif Lahn Jensen):

Så er det hr. Jacob Mark.

Kl. 10:41

Jacob Mark (SF):

Jeg undrer mig over, at det her forslag til finanslov lægger op til besparelser på nogle af vores uddannelser, for det skaber ikke mere arbejdskraft, og endnu vigtigere skaber det ikke bedre uddannelsestilbud til vores unge mennesker. Nogle af de besparelser, som jeg undrer mig over, er faktisk på noget, som Venstre selv har slået sig meget op på, og hvor SF og Venstre har kæmpet sammen. Man lægger til dels op til, at de forberedende grunduddannelser, fgu'erne, skal have færre penge. Det er nogle tilbud, der i forvejen har haft det svært, og som ligger i hele landet, men som risikerer at lukke, hvis ikke vi passer godt på dem. De gør et rigtig vigtigt stykke arbejde for vores sårbare unge. Noget andet, og det har også været oppe i debatten tidligere i dag, er nogle af de gymnasier, som ligger i yderområderne, og som har haft faldende elevtal, men som er så vigtige, både for de unge og for yderområderne, og som regeringen lægger op til at fjerne udkantstilskuddet til. Hvorfor gør man dog det, særlig når Venstre har ment præcis det modsatte sammen med SF?

Kl. 10:42

Første næstformand (Leif Lahn Jensen):

Ordføreren.

Kl. 10:42

Torsten Schack Pedersen (V):

Jeg tror faktisk, forklaringen er ligetil, nemlig at der har været tale om midlertidige bevillinger, altså en ekstra indsats i en periode. Med hensyn til det andet, og jeg bryder mig ikke så meget om det, når vi kalder det udkantsgymnasier, men lad os kalde det mindre gymnasier i vores landområder, og jeg har ganske rigtigt et par stykker meget, meget tæt på mig, både et i min valgkreds og et i nabokommunen, var det faktisk noget, vi lavede, fordi den justering, der blev lavet af taxameteret, ikke ramte ordentligt. Der var nogen, der faldt skævt ud. Og det, der ligger i finansloven, er jo, at der også er nogle taxameterinitiativer.

Grundlæggende skal vi have fat i en større taxameterreform, og der skal vi have løst det problem. For vores politiske ambition om at sikre, at det er muligt at drive et ordentligt gymnasium, der kan give de unge en ordentlig uddannelse og også have en variation af tilbud og undervisningsmuligheder, har vi jo stadig væk i Venstre, og det skal vi nok sørge for at understøtte i det videre arbejde.

Kl. 10:43

Første næstformand (Leif Lahn Jensen):

Spørgeren.

Kl. 10:43

Jacob Mark (SF):

Nu har jeg jo siddet med uddannelsesområdet i en række år, og det var faktisk Venstre selv, da Venstre sidst havde regeringsmagten, som sørgede for at få sat nogle penge af til at lave en taxameterreform, og det var godt. Min bekymring ved det, man har lavet nu, er, at man fjerner tilskuddet, og at så skal vi igen vente på, at der kommer en taxameterreform. Indtil da hænger de her gymnasier, som ligger i yderområderne, og som har så meget brug for økonomien, med en vis legemsdel i vandskorpen, og der forstår jeg ikke, hvorfor man ikke bare har sagt, at de penge er der, indtil vi har en aftale.

Kl. 10:44

Første næstformand (Leif Lahn Jensen):

Ordføreren.

Kl. 10:44

Torsten Schack Pedersen (V):

Jeg tror, at det samlet set er 75 mio. kr., der er på finanslovsforslaget til at understøtte uddannelser i hele landet, både erhvervsskoler, vuc, hf og almene gymnasier, og den store pulje til det almene gymnasium fortsætter. Jeg tror, at hr. Jacob Mark husker det ganske rigtigt, nemlig at det var en tilføjelse, fordi der var nogle konkrete udfordringer. Min ambitionen er, at de problemer, der er, skal løses, og hvis ikke vi kan gøre det på den ene måde, må vi gøre det på den anden måde.

Kl. 10:45

Første næstformand (Leif Lahn Jensen):

Så er det hr. Kristian Bøgsted.

Kl. 10:45

Kristian Bøgsted (DD):

Tak for det, og tak for en god tale. Ordføreren var selv inde på, at ordførerens formand, hr. Jakob Ellemann-Jensen, holdt en rigtig flot tale omkring finansloven her, og hr. Jakob Ellemann-Jensen talte rigtig meget op, at vi nu styrker gymnasierne, og at vi nu skal gøre en masse for dem, at vi skal ud at hjælpe dem. Men samtidig kunne jeg så forstå på rektorerne fra nogle af de her landdistriktsgymnasier, der har haft et møde, at de faktisk ikke helt kan forstå det her. For de hører det, som om hr. Jakob Ellemann-Jensen, ordføreren og resten af Venstre og regeringen vil styrke og hjælpe gymnasierne, men at man her alligevel fjerner nogle penge.

Så rektorerne på landdistriktsgymnasierne er faktisk overbevist om, at det her må være en fejl. Så er det en fejl i finansloven? Er det hr. Jakob Ellemann-Jensen, der har stået og fortalt noget, der ikke passede? Eller er det rektorerne, der ikke forstår det her?

Kl. 10:46

Første næstformand (Leif Lahn Jensen):

Ordføreren.

Kl. 10:46

Torsten Schack Pedersen (V):

Som jeg sagde i det tidligere svar, er der omkring 75 mio. kr. i den her finanslov, der sikrer en bedre økonomi til uddannelser i vores landdistrikter, og hvor antallet af elever – kan man sige – er lavere end så mange andre steder. Det gælder både på erhvervsskoler, det gælder på vuc, og det gælder også på gymnasier. Så har der været en ekstra pulje, som kom, fordi der var en mangel i vores taxametersystem. Der ligger stadig væk midler i forhold til taxameterreformen, og mit ønske er, at vi laver en taxameterstruktur, som sikrer, at der er en grundlæggende fornuftig økonomi også for små gymnasier, altså hvor grundtilskuddet er højere og det elevafhængige tilskud er lavere. Det er jo den rigtige løsning, i stedet for at vi altid skal have særpuljer og ekstratilskud. Jeg synes, vi skal have lavet et taxametersystem, som sørger for, at der er en grundliggende bedre økonomi også til at drive mindre uddannelsesinstitutioner.

Kl. 10:47

Første næstformand (Leif Lahn Jensen):

Spørgeren.

Kl. 10:47

Kristian Bøgsted (DD):

Jeg kan godt høre, at der bliver sejlet lidt rundt i det her med finansieringen af det. Men lad os blive ved uddannelserne, men også bare stikke lidt til søs. Mener ordføreren ikke, det er en smule småligt, at man ikke længere vil give en støtte til Skoleskibet Georg Stage, så de kan sejle to togter om året, få unge mennesker ud til en uddannelse, der virkelig bliver efterspurgt derude, ofte også unge mennesker, der måske har haft lidt problemer?

Er det ikke lidt småligt, at man ikke kan finde de penge, når man kan give så mange penge til de varme lande, ambassader, udviklingsbistand?

Kl. 10:47

Første næstformand (Leif Lahn Jensen):

Ordføreren.

Kl. 10:47

Torsten Schack Pedersen (V):

Der er op imod en lille milliard til vores erhvervsskoler. Der tror jeg måske, ordføreren sådan helt behændigt undlod at nævne, at der ligger en markant forbedring for vores erhvervsskoler både i forhold til bedre udstyr og at sikre kvalitet, noget, vi har talt om i rigtig, rigtig mange år, men leveret alt, alt for lidt til. Det er bare lige for at sætte det ind i en sammenhæng, i forhold til hvad der ligger. Jeg hører ikke nogen, der har noget dårligt at sige om de skoletogter; det er en 2-årig bevilling, der udløber.

Kl. 10:48

Første næstformand (Leif Lahn Jensen):

Så er det hr. Carl Valentin.

Kl. 10:48

Carl Valentin (SF):

Tak. Jeg kan se i regeringens finanslovsudspil, at der er afsat 760 mio. kr. til fødevareområdet, herunder – det skriver regeringen – til at understøtte arbejdet med at fremme dyrevelfærd. Men hvis man kigger på, hvad det reelt er, midlerne er afsat til, så er det f.eks. penge til Fødevarestyrelsen, det er penge til implementering af landbrugsaftalen, som man jo skal gøre, det er bekæmpelse af dyresygdomme, altså ligesom når vi skatteborgere betaler for, at man kompenserer landmænd, hvor der er fugleinfluenza, og det er penge til fiskeri. Men jeg kan ikke se, hvad for midler det konkret er der er afsat til reelle forbedringer på dyrevelfærdsområdet.

Derfor kunne jeg godt tænke mig at høre ordføreren, hvor mange midler der konkret er tilbage til en forbedring af dyrevelfærden, og hvilke initiativer det er regeringen har tænkt sig at tage for at forbedre dyrevelfærden i Danmark.

Kl. 10:49

Første næstformand (Leif Lahn Jensen):

Ordføreren.

Kl. 10:49

Torsten Schack Pedersen (V):

Det er rigtigt, at der er en ganske stor ramme på fødevareministerens område på de her 760 mio. kr., og det er rigtigt, at det er penge, der bl.a. skal bruges til et nyt fødevareforlig, et nyt veterinærforlig, som vi traditionelt laver det hvert tredje-fjerde år meget, meget bredt i Folketinget, heldigvis. Og hvor meget der er tilbage, afhænger selvfølgelig helt konkret af, hvor meget der bliver udmøntet i de forhandlinger. Men jeg kan da berolige ordføreren med, at der også er rum til, at der kan sættes økonomi bag nogle af de ambitioner, der er, og som vel i øvrigt også er noget, som fødevareministeren forhandler i øjeblikket, eller som i hvert fald er lige på trapperne. Der er igangsat et stort arbejde med at sikre en bedre dyrevelfærd i Danmark.

Kl. 10:50

Første næstformand (Leif Lahn Jensen):

Spørgeren.

Kl. 10:50

Carl Valentin (SF):

Jeg må sige, at jeg ikke er helt beroliget. Jeg er lidt nervøs for, at vi står i en situation, hvor vi gerne vil forbedre dyrevelfærden, men at regeringen reelt ikke har prioriteret det i sin finanslov. Jeg kunne godt tænke mig at høre, hvilke initiativer det så er, regeringen har tænkt sig at tage på dyrevelfærdsområdet. For der er jo masser at tage fat på. 85 pct. af alle æglæggende høns har brud på deres brystben, vi har meget høje dødsrater på pattegrise i svineindustrien, vi kan se, at færre og færre køer kommer på græs, det er faktisk efterhånden langt de færreste. Hvad er det, regeringen ønsker at gøre for at forbedre dyrevelfærden?

Kl. 10:50

Første næstformand (Leif Lahn Jensen):

Ordføreren.

Kl. 10:50

Torsten Schack Pedersen (V):

Jeg vil i forhold til økonomien bare lige berolige med, at der er altså rum til, at man kan køre videre på de eksisterende niveauer i forhold til de tidligere aftaler, der har været, og at der så derudover er frie penge. Det er bare for at sige, at der er økonomi til det arbejde, som førdevareministeren har sat i gang, som har indledt en grundig drøftelse med en lang række aktører på det dyrevelfærdsmæssige område, og der ligger rigtig mange konkrete forslag på bordet. Men det bliver fødevareministeren, der lancerer den strategi.

Kl. 10:51

Første næstformand (Leif Lahn Jensen):

Så er det fru Sólbjørg Jakobsen. Værsgo.

Kl. 10:51

Sólbjørg Jakobsen (LA):

Tak. Jeg kan forstå, at regeringen har et ultimativt krav om at indføre en ny millionærskat, hvis man vil være med til at sænke skatten for andre. Og hvis ikke man er med i det, er man uansvarlig og søger ikke indflydelse.

Men mit spørgsmål går egentlig på, om det uansvarlige her ikke er at indføre den nye millionærskat. Vi ved jo, at de fleste af dem, som tjener allermest, ikke vil rammes af den; det vil være ganske almindelige danskfødte mennesker, som bare tjener meget, der rammes. Alle dem fra udlandet er på forskerordninger osv. Så er det ikke lidt underligt, hvis det er, at regeringen fastholder det her, hvis man skal være med til at sænke skatten? Og er der overhovedet et forhandlingsrum? Og hvornår hører vi argumenterne for, hvorfor vi skal have den her millionærskat? For jeg HAR ikke hørt saglige argumenter for det.

Kl. 10:52

Første næstformand (Leif Lahn Jensen):

Ordføreren.

Kl. 10:52

Torsten Schack Pedersen (V):

Jeg føler mig sådan kaldt tilbage til 2016, 2017. Hvis ikke man kunne få topskattelettelser, lige præcis som man ville have det, så kunne det også være lige meget. Og det er fair nok. Altså, hvis man vil være ultimativ på det punkt, bliver det nok nogle rimelig korte forhandlinger.

Det, der har været vigtigt for os i Venstre, er at sikre, at 250.000 danskere får halveret deres topskat – 250.000 danskere. Og at vi diskuterer skattelettelser, er et resultat af, at vi har valgt at gå ind i regeringssamarbejdet. Og så synes jeg bare, det er ærgerligt, at hr. Alex Vanopslagh var relativt kategorisk i medierne forleden, hvor han sagde, at det kom Liberal Alliance aldrig nogen sinde til at medvirke til; så kunne det hele også være lige meget. Det lød grangivelig meget ultimativt.

Jeg vedstår, at det ikke er noget, der har groet i Venstres baghave, men det er en del af et kompromis, som sikrer, at vi kan give danskerne markante skattelettelser.

Kl. 10:53

Første næstformand (Leif Lahn Jensen):

Spørgeren.

Kl. 10:53

Sólbjørg Jakobsen (LA):

Ja, det kan nok sammenlignes med, at vi tænker at trække støtten til regeringen, ligesom Anders Samuelsen sagde, hvis det er, at vi ikke får det igennem. Det kan vi jo selvfølgelig ikke. Jeg synes igen, at det er et besynderligt kryds at lave – ligesom det med, at hvis ikke vi afskaffer store bededag, så har vi ikke råd til forsvaret; at hvis ikke vi indfører toptopskat, så har vi ikke råd til skattelettelser. Det hænger jo ikke sammen. Det kunne danskerne godt se dengang, og det kan vi godt se den her gang.

Hvorfor er det, at man ikke bare rent ud siger: Vi har i Venstre sovet i timen under regeringsforhandlingerne, vi glemte at få det af bordet, da vi ikke fik noget for det, der er ikke saglige argumenter for det?

Kl. 10:53

Første næstformand (Leif Lahn Jensen):

Ordføreren.

Kl. 10:53

Torsten Schack Pedersen (V):

Men sådan er virkeligheden og politik jo: at hvis man vil have noget igennem, kan man også blive nødt til at acceptere noget, som man ikke har hede drømme om, tværtimod. Jeg tror, at min gode kollega hr. Morten Dahlin, politisk ordfører for Venstre, sagde, at det var sådan en skovsnegl, vi måtte indtage. Fordi den nemlig er med til at sikre, at 250.000 danskere får halveret deres topskat, at vi får sænket skatten med over 5 mia. kr., så accepterer vi, at det er en del af prisen. Men det er ikke en, vi kommer til at stå og fejre; det er der ingen tvivl om.

Kl. 10:54

Første næstformand (Leif Lahn Jensen):

Så er det fru Victoria Velasquez, værsgo.

Kl. 10:54

Victoria Velasquez (EL):

Jeg synes, at det er fuldstændig skævt at give flere milliarder til nogle af de allermest privilegerede og rige i vores samfund samtidig med at tage penge fra nogle af dem, som er syge, og som er nedslidte lønmodtagere. Jeg mener helt grundlæggende, at det er forkert at lukke døren til folk, som har brug for, at fællesskabet hjælper dem. Det mener jeg at man gør med det her forslag til finanslov, og det mener at jeg regeringen gør.

De tal, der er ovre i Finansministeriet i et excelark, er jo virkelige mennesker. Altså, jeg tænker på 61-årige Brian Olsen, der er murer og fik en tryghed i at kunne få en seniorpension; jeg tænker på 65-årige Gert, der har arbejdet som frisør, og som var helt slidt ned og kunne få en tryghed i at få en seniorpension; men så tænker jeg især også på 58-årige Karin Sørensen fra Vejle, som har haft et hårdt fysisk arbejde, siden hun var 17 år gammel, og nu ikke ved, om hun kan få en seniorpension. Det lovede Venstre inden valget, det lovede Socialdemokratiet inden valget, og det var vi flere partier der lovede. Der er et flertal, så hvorfor vil Venstre nu gå fra det flertal?

Kl. 10:55

Første næstformand (Leif Lahn Jensen):

Ordføreren.

Kl. 10:55

Torsten Schack Pedersen (V):

Vi har i regeringsgrundlaget aftalt, hvordan vi mener at fremtidens tilbagetrækningssystem skal se ud, og det står vi ved. Der har vi fundet et fornuftigt kompromis, som sikrer, at der er en forhåbentlig bred sikkerhed for, at danskerne har en tryghed for, at det tilbagetrækningssystem, som vi bliver enige om, kan stå i mange år. For det synes jeg er vigtigt. De aftalepartier, der indgik den aftale, havde ikke længere et flertal. Og så må man sige, at der jo ikke er noget, der bliver taget fra nogen med det her forslag til finanslov. Vi kører videre med de regler, der hidtil har været gældende, og det er jo faktisk regler, som har vist sig at betyde, at 11.000 flere end forventet, tror jeg det var, gør brug af seniorpensionen.

Kl. 10:56

Første næstformand (Leif Lahn Jensen):

Spørgeren.

Kl. 10:56

Victoria Velasquez (EL):

Det er jo ikke rigtigt. Venstre lovede, da folk gik ned og stemte i stemmeboksen, at man ville udvide seniorpensionen. Vi havde vedtaget det. Vi havde afsat penge til det herinde. Det er de penge, som regeringen nu fjerner. Så det er jo simpelt hen ikke rigtigt. Vi har trepartsforhandlinger lige om lidt om tilbagetrækning, og der starter regering de forhandlinger med at tage flere hundrede millioner kroner ud. Så det er overhovedet ikke det samme. Jeg mener helt ærligt, at man går direkte imod det, som man har lovet befolkningen. Hvorfor gør man det?

Kl. 10:57

Første næstformand (Leif Lahn Jensen):

Ordføreren.

Kl. 10:57

Torsten Schack Pedersen (V):

De partier, der lavede aftalen, havde ikke et flertal bag efter valget. Så har vi i regeringsgrundlaget aftalt, at vi skal lave en kombinationsmodel med Arnepensionen og seniorpensionen, og det håber jeg skaber en tryghed om, at der så er en bred politisk forankring om det, så der er en forudsigelighed om det. Og det er ganske rigtigt, som fru Victoria Velasquez sagde, at det så også bliver et spørgsmål, der skal drøftes med arbejdsmarkedets parter. Jeg tror sådan set, det er en ganske fornuftig tilgang, at vi også med arbejdsmarkedets parter kan drøfte, om vi har fået det indrettet helt rigtigt, eller om der er ting, der skal justeres.

Kl. 10:58

Første næstformand (Leif Lahn Jensen):

Så er det fru Pia Kjærsgaard.

Kl. 10:58

Pia Kjærsgaard (DF):

Tak for det. Jeg kan, vil jeg godt lige sige, bakke fuldstændig op om den tidligere ordfører. Jeg er enig i argumenterne, og det syntes jeg bare, jeg havde lyst til at sige.

Til det næste, som jo for mig også drejer sig om ældre, vil jeg sige, at jeg simpelt hen ikke forstår, at man i det her forslag til finanslov om den her værdighedsmilliard, som var en rigtig, rigtig god ting, siger, at den bare glider ud, og at den kan man bruge til, hvad man vil. For vi ved jo udmærket godt, hvad der så sker. Så bliver den brugt til alt muligt andet end lige præcis de ældre. Så er der nogle huller i økonomien, der skal fyldes ud, det kan også være, der er nogle huller i vejene, der skal fyldes ud, og det kan også være, der er noget kunst og kultur, man hellere vil have. Man bruger det til alt muligt andet. Det ved vi af meget, meget dårlig erfaring. Jeg fatter simpelt hen ikke, at når det endelig er lykkedes meget firkantet at få noget til de ældre, tager man det væk. Hvorfor gør man det?

Kl. 10:59

Første næstformand (Leif Lahn Jensen):

Ordføreren.

Kl. 10:59

Torsten Schack Pedersen (V):

Det korte svar er vel, at sådan er det som oftest. Jeg tror, det næsten altid er sådan, at når vi i en finanslovsaftale aftaler at lave en prioriteret indsats på et område, kan det være målrettet i en årrække til kommunerne, og over tid går det så ind på bloktilskuddet.

Jeg har stor tillid til, at vores kommunalpolitikere prioriterer klogest, og hvis de prioriterer forkert, skal de jo stå til ansvar hos vælgerne. Jeg vil også bare lige for en god ordens skyld sige, at selv hvis værdighedsmilliarden nu fortsat var kommet som et specifikt tilskud, er det jo ikke de eneste penge, kommunerne bruger på ældreområdet, og hvis kommunen så ønskede at spare på ældreområdet, kunne den jo spare nogle af de andre penge, den brugte på ældreområdet. Derfor bliver det måske illusorisk, at fordi vi sætter en helt specifik adresse på de penge, vi giver, er der også en sikkerhed for, at de præcis går til det formål, når pengene til ældreområdet kommer ad flere kanaler.

Kl. 11:00

Første næstformand (Leif Lahn Jensen):

Spørgeren.

Kl. 11:00

Pia Kjærsgaard (DF):

Det, som ordføreren sagde var et kort svar, blev meget langt, og det var også rigtig dumt og uklogt, synes jeg. Man kan simpelt hen ikke være det bekendt. Hvad er det for en søforklaring? Altså, vi ved af erfaring, at de bare ryger væk. Så siger ordføreren, at så er der taget penge andre steder, og at så kan de i øvrigt bare spare andre steder eller give et eller andet et andet sted. Er ordføreren slet ikke klar over, hvordan det ser ud i kommunerne i forhold til de ældre lige nu? Der er ingen rengøring, det med robotstøvsugere er sølle, og ikke engang alle kan få en robotstøvsuger; man kan selv betale for den. Man får ikke taget ordentlig hånd om hygiejnen. Det er så trist, som det kan være, og jeg må indrømme, at jeg godt nok synes, det var et virkelig dårligt akademikersvar, som ordføreren kom med her fra Folketingets talerstol.

Kl. 11:00

Første næstformand (Leif Lahn Jensen):

Så er det ordføreren.

Kl. 11:00

Torsten Schack Pedersen (V):

Jeg synes, det er helt legitimt at diskutere, om den økonomiske ramme er stor nok; det er altid helt fair. Men jeg synes bare, det blev en smule akademisk, om pengene kom på den ene eller på den anden måde, og det synes jeg bare er den virkelighed, man skal forholde sig til.

Som sagt tog regeringen bestik af situationen her for 14 dage siden og tilføjede kommuner og regioner 1 mia. kr. ekstra. Det er 650 mio. kr. til kommunerne og 350 mio. kr. til regionerne ud over det, der er aftalt i økonomiaftalerne med et løft af den kommunale serviceramme på 2,4 mia. kr. tidligere på året.

Kl. 11:01

Første næstformand (Leif Lahn Jensen):

Så når vi desværre kun en mere, og det er fru Susie Jessen. Værsgo.

Kl. 11:01

Susie Jessen (DD):

Jeg har et spørgsmål om det her forhøjede befordringsfradrag på 100 mio. kr., som man vil give til, jeg tror det er 25 yderkommuner. Jyllands-Posten lavede forleden en beregning af det her, og det ville blive omkring 72 kr. om måneden i skattelettelse til de her personer, der bor i yderkommunerne. Jeg tror, det sådan er nogenlunde det, man kan få en caffe latte og et rundstykke for nede på Cirkle K, mens man holder i kø på motorvejen for at komme på arbejde. Vi har selv stillet et forslag om at sætte 1 mia. kr. af til de her yderkommuner og øge det her befordringsfradrag, simpelt hen fordi vi mener, at det skal kunne mærkes på pengepungen. Det er jo det, der er hele formålet med det her, at man ligesom skal skabe liv og vækst i de her landdistriktskommuner, og at man derfor skal gøre det attraktivt at pendle langt. Så jeg vil bare lige spørge ordføreren: Tror ordføreren, at det her vil komme til at skabe særlig meget, når det er 72 kr. om måneden svarende til en caffe latte og et rundstykke?

Kl. 11:02

Første næstformand (Leif Lahn Jensen):

Ordføreren.

Kl. 11:02

Torsten Schack Pedersen (V):

Uden at være ekspert i Jyllands-Postens beregninger så lad mig bare slå fast, at det her kan man jo gøre på mange forskellige måder. Og i det udspil, som regeringen har præsenteret med finanslovsforslaget, er der ikke en grydeklar model. Så det handler selvfølgelig om, hvor mange der er omfattet af det, hvilket kilometerkrav man skal bruge, og der er en masse hjul, man kan skrue på. Jeg ved i hvert fald bare, at den ordning, der har været gældende hidtil, hvor vi har sikret, at hvis man havde længere på arbejde, fastholdt man det høje fradrag, uanset hvor langt man havde, faktisk har været meget effektiv og haft en gunstig effekt. Men jeg ser da frem til, at Danmarksdemokraterne melder sig konstruktivt ind. Vi har jo det samme ønske, nemlig at vi skal bruge de her penge for at sørge for, at det er mere attraktivt at være bosat i vores landdistrikter, så tror jeg, vi har en fælles ambition om at få mest muligt ud af pengene.

Kl. 11:03

Første næstformand (Leif Lahn Jensen):

Spørgeren.

Kl. 11:03

Susie Jessen (DD):

Vi har også en ambition om det her. De 72 kr. i skattelettelser om måneden i Jyllands-Postens beregninger er på baggrund af, at man kører 130 km om dagen til og fra arbejde. Så det er sådan et eksempel, de har bragt på banen. Og der mener vi bare, at man skal meget, meget højere op, for at man overhovedet kan mærke noget ved det her. Det er bare et af de problemer, der er ved de her små puljer, som også især Venstre sådan drysser ud over det hele. Det er jo ikke noget, der hjælper i det samlede billede. Og når man så med den anden hånd tager f.eks. bredbåndspuljen væk og puljen til landsbyfornyelsen og gør det her med gymnasierne, så trækker tingene bare i den forkerte retning. Kan vi ikke blive enige om, at det ikke nytter noget at give, hvis man samtidig også bare tager helt vildt meget?

Kl. 11:04

Første næstformand (Leif Lahn Jensen):

Ordføreren.

Kl. 11:04

Torsten Schack Pedersen (V):

Jeg synes, finanslovsforslaget indeholder rigtig mange positive tiltag for vores landdistrikter. Det indeholder også en ramme for et samlet landdistriktsudspil, som der skal arbejdes med de kommende måneder. For nogle af udfordringerne for landdistrikterne er selvfølgelig bundet op på økonomi, men der er så sandelig også andre problemstillinger, der spænder ben for udviklingen i vores landdistrikter. Jeg har haft fornøjelsen af at forhandle planlov i 7-8 år, og der ligger virkelig mange benspænd. Det er ikke noget, der koster økonomi, det koster politisk velvilje til, at vi giver nogle flere udviklingsmuligheder. Og det er også et af de elementer, som et landdistriktsudspil i min optik skal adressere.

Kl. 11:05

Første næstformand (Leif Lahn Jensen):

Så siger vi tusind tak til ordføreren. Næste ordfører er Moderaternes hr. Henrik Frandsen. Velkommen til.

Kl. 11:05

(Ordfører)

Henrik Frandsen (M):

Mange tak for ordet, hr. formand. Nu har jeg jo fået den fantastiske fornøjelse – og den har jeg, hver gang jeg er ordfører – at være nummer tre regeringsordfører, der kommer på talerstolen. Det indebærer jo en risiko for, at jeg kommer til at sige præcis det samme som de to andre, for vi er meget enige i den her regering. Vi er faktisk til tider blevet beskyldt for, at en af de store rationaliseringsgevinster, som vi havde høstet i den her regeringsdannelse, var, at vi havde den samme taleskriver. Jeg kan allerede nu sige, at det ikke kommer til at ske den her gang. Der var stor forskel på hr. Benny Engelbrechts og hr. Torsten Schack Pedersens tale, og jeg kommer med en helt tredje version af en positiv finanslovstale. Så I kan glæde jer. Det ved jeg også I har gjort.

Jeg vil starte med at dvæle ved, hvor godt det egentlig går i den danske økonomi. Det er jo meget nærliggende, når man har en finanslovsdebat. I forbindelse med regeringens forslag til finanslov for 2024 kom det frem, at råderummet igen blev opjusteret, nu med 4 mia. kr. Tidligere i år var det 16 mia. kr., og det er jo rigtig gode nyheder, for det giver os alle sammen nogle gode forudsætninger for at løse de udfordringer og de ting, vi gerne vil løse fremover, og de ting, vi skal have ordnet samfundsmæssigt. Vi har mange penge, men penge løser ikke alt, f.eks. i vores sundhedsvæsen. Men det hjælper til at kunne foretage nogle meget kloge investeringer; investeringer, som kan være med til at fremtidssikre vores sundhedsvæsen, men som også kan være med til at fremtidssikre vores velfærdssamfund. Derfor har vi også i år, når udsigterne for dansk økonomi ser lysere ud, kunnet foreslå at lave nogle prioriteringer, som vi i Moderaterne er rigtig glade for.

Hvis man lytter til debatten, kan man nogle gange godt få det indtryk, at de ekstra penge, der er dukket op her, sådan lige er kommet ud af det blå, at det er sket ved rent held. Det kan jeg også sige ikke er tilfældet. En meget stor del af de ekstra penge, der er fundet i det økonomiske råderum, skyldes vores tårnhøje beskæftigelse. Vi er næsten oppe på 3 millioner beskæftigede, altså folk, der går på arbejde hver dag. Jeg tænker næsten, at næste gang man laver en opgørelse, runder vi de 3 millioner. Vi slår rekorden for beskæftigelse igen og igen. Det er en tårnhøj beskæftigelse, som bygger på, at vi har en historisk lav ledighed – det giver lidt sig selv; vi har færre på overførselsindkomster, end vi har set i årtier, og sidst, men ikke mindst, har vi haft en meget stor tilgang af international arbejdskraft.

For nylig bekræftede Finansministeriet, at op mod 7 mia. af de 16 mia. kr., som opjusteringen var på ved fremlæggelsen af finanslovsforslaget, skyldes tilgangen af international arbejdskraft – 7 mia. ud af 16 mia. kr.! Og som flere af jer måske har bemærket, nej, det er jeg ret overbevist om at I har bemærket, så har den dagsorden om international arbejdskraft fyldt rigtig meget hos Moderaterne hen over sommeren, og det håber vi virkelig bliver taget positivt ned af alle her i Folketinget. Pointen er, at vi står med en stærk dansk økonomi, der gør, at vi har mulighed for at investere i vores sundhedsvæsen, i psykiatrien; vi kan investere i vores fælles velfærd, i den grønne omstilling; vi kan investere i iværksætteri og meget, meget mere. Men en forudsætning for, at det lykkes, er altså, at vi har et åbent arbejdsmarked. Vores velfærd, erhvervsliv og dansk økonomi har ikke råd til det, hvis ikke vi fortsat rekrutterer international arbejdskraft.

Hvorfor siger jeg, at vi ikke har råd til det? Det er, fordi arbejdskraft er den nye valuta i dansk politik. Vi har ikke bare brug for flere penge, vi har også brug for mange flere medarbejdere for at løse vores udfordringer. Det skal vi tage nogle strukturelle og nogle langsigtede greb og beslutninger om.

Kl. 11:09

I Moderaterne står vi i udgangspunktet på tre ben. Vi har tre ting, vi mener er væsentlige, hvis man sådan skal gøre det op overordnet set. Det er velfærd og hele vores velfærdssamfund; det er skattelettelser og den velstand, som det giver; og så er det at investere i klimaet fremover. Det er tre væsentlige områder. Det er tre ben, som er definerende for, hvordan vi gerne ser at vi fra politisk side prioriterer og investerer og bruger det ekstra råderum, vi har.

I Moderaterne mener vi kort sagt, at velfærden skal følge med og forbedres, når vi bliver flere og efterspørgslen stiger, at vi skal investere i et skattesystem, som på en og samme tid skaber vækst og bevarer sammenhængskraften, og at vi skal understøtte den grønne omstilling ved at nedbringe vores udledninger, opfylde de mål, der er sat, og gøre det nemmere for danskerne at tage de grønne valg. Disse tre overordnede prioriteringer er blevet væsentlig nemmere at føre ud i livet i kraft af det øgede råderum.

Derfor er vi i Moderaterne særdeles tilfredse med de aftryk, der er sat i regeringens finanslovsforslag for 2024. Og bare lige for en god ordens skyld – det er jo en finanslovstale, jeg holder – vil jeg nævne et par af dem: 1 mia. kr. til grønne initiativer, over 3 mia. kr. til psykiatrien, 1,5 mia. kr. til at gøre Danmark til et langt bedre iværksætterland, 900 mio. kr. til erhvervsuddannelserne og mange flere områder. Det er alt sammen forslag, der ruster os til bedre til fremtiden.

I år er der i finanslovsforslaget afsat en forhandlingsreserve på 500 mio. kr., altså 0,5 mia. kr., og man kan jo altid diskutere, om det er lidt, eller om det er meget. Under alle omstændigheder er det i hvert fald mere, end da vi forhandlede i foråret. Men uanset hvad man måtte mene om det, vil jeg opfordre alle partier i salen til at komme med ind til forhandlingsbordet og få indflydelse på, hvordan de skal fordeles. Vi ser gerne, at så mange som muligt går ind i forhandlingerne med en fuldstændig åben tilgang til, hvordan forhandlingsreserven kan udmøntes. Her er der mulighed for at prioritere nogle af de emner, som man som politisk parti ikke mener er inkluderet i regeringens finanslovsforslag, og sætte et aftryk.

Derudover er jeg ikke tvivl om, jeg er faktisk overbevist om, at mange af de tiltag, der allerede er prioriteret i finanslovsforslaget, trækker i den retning, altså i den rigtige retning for mange af jer. Det kunne være områder som flere penge til sundhed og psykiatri – det tænker jeg vi er ret enige om – flere investeringer i grøn omstilling, et markant økonomisk bidrag til en kommende iværksætterstrategi. Derudover er der også penge til styrkede erhvervsuddannelser, altså ting, som jeg ved rigtig mange er meget optaget af. Og så har vi også en hjælpende hånd til landdistrikterne. Det er kort sagt alt sammen elementer, som jeg har hørt rigtig mange i den her sal og i debatten ytre at de meget gerne vil have bliver gennemført. Så det håber jeg at I alle sammen vil være med til at lægge navn til.

Her til slut vil jeg bare sige, at jeg ser frem til nogle rigtig gode forhandlinger, og jeg vil også sige, at skulle nogen være i tvivl, så har Moderaterne jo tænkt sig at stemme for finanslovsforslaget, når vi kommer så vidt. Tak for ordet.

Kl. 11:13

Første næstformand (Leif Lahn Jensen):

Tak til ordføreren. Der er en række spørgere. Den første er fru Lisbeth Bech-Nielsen. Værsgo.

Kl. 11:13

Lisbeth Bech-Nielsen (SF):

Tak. Tak for talen. Moderaterne er jo opstået, har vi fået at vide, for at være med til at løse nogle af de store problemer i vores samfund. Vi får at vide, at regeringen er dannet på den baggrund. Jeg tror, at vi fra oppositionens side godt nogle gange kan stille os det spørgsmål, hvilke store problemer det er, der bliver løst eller håndteret lige nu.

Hr. Henrik Frandsen siger, at penge ikke løser alt, men de skal selvfølgelig til for at investere i vores sundhed og resten af vores velfærdssamfund. Men det her finanslovsforslag løser jo netop ikke det. Det løser ikke det, at vi har kernemedarbejdere, som flygter fra vores offentlige velfærdsinstitutioner, fra vores sygehuse, fra vores daginstitutioner. De råber på bedre arbejdsforhold, de råber på bedre løn. Det er det, der skal til, og det er jo derfor, landets kommuner og borgmestre lige nu siger: Vi får at vide, at der er masser af penge, men de bliver ikke brugt ude hos os, for at vi kan fastholde vores medarbejdere.

Kan hr. Henrik Frandsen forstå den frustration?

Kl. 11:14

Første næstformand (Leif Lahn Jensen):

Ordføreren.

Kl. 11:14

Henrik Frandsen (M):

Ja, det kan jeg rigtig godt. Og tak for et rigtig godt spørgsmål. Jeg vil sige, at vi jo sådan set er i fuld gang. Vi har på det grønne område – og det vil fru Lisbeth Bech-Nielsen også vide – lavet aftaler om grøn vind ude på havet, altså udbud af det. Det er jo en stor aftale, der er lavet, om lagring af CO2 i undergrunden.

Men også på hele velfærdsområdet er der nedsat en Sundhedsstrukturkommission, som har fået et meget præcist kommissorium, og som ret hurtigt, sådan inden for et år, skal aflevere, så vi kan komme videre ad den vej. For jeg er helt enig i, at vi har en kæmpe opgave med at sikre ordentlige arbejdsforhold, og for at få det skal vi også have reformeret den offentlige sektor. Vi har også hele ældreområdet og hele frisættelsesdagsordenen, og jeg kan godt røbe, at der bliver arbejdet på sagen. Men vi er kun et lillebitte år, knap nok, inde i regeringsperioden, så vi når det.

Kl. 11:15

Første næstformand (Leif Lahn Jensen):

Spørgeren.

Kl. 11:15

Lisbeth Bech-Nielsen (SF):

Arbejderbevægelsens Erhvervsråd har lavet en rapport, hvor de dokumenterer, at der siden 2015 har været et efterslæb på 23 mia. kr. i vores velfærd, hvis den skulle have fulgt med resten af udviklingen. De 23 mia. kr., som velfærden har været underfinansieret med de sidste 8 år, er jo det, der nu kan mærkes rigtig mange steder, hvor man siger: Jamen det lever simpelt hen ikke op til de forventninger, vi har.

Mange mennesker siger: Jeg betaler en høj skat af min løn, og det lever ikke op til de forventninger, jeg har for mig, min familie, vores børn. Kan hr. Henrik Frandsen forstå, at når der mangler 23 mia. kr. og halvdelen af landets kommuner skal spare, er det den frustration, der er det centrale?

Kl. 11:16

Første næstformand (Leif Lahn Jensen):

Ja tak. Så er det ordføreren.

Kl. 11:16

Henrik Frandsen (M):

Jeg anerkender fuldt ud, at der er pressede budgetter både i kommunerne og også inden for sundhedsområdet. Den nuværende regering har allerede afsat betydelige midler til sundhedsområdet, og der er også ekstra midler i finanslovsforslaget. Men det understreger bare vigtigheden af, at vi får taget alvorligt fat på vores velfærdssamfund, får taget alvorligt fat på sundhedsområdet og ældreområdet og får lavet nogle gennemgribende reformer, så vi kommer op på omgangshøjde igen.

Kl. 11:16

Første næstformand (Leif Lahn Jensen):

Så er det hr. Dennis Flydtkjær. Værsgo.

Kl. 11:16

Dennis Flydtkjær (DD):

Først vil jeg sige tak for talen til Moderaternes ordfører. Jeg synes faktisk, den var god på den måde, at man både var lidt oppe i helikopteren, og at der også blev taget nogle nålestik ned i noget konkret. Så ros for det; det var faktisk godt at høre.

Ordføreren nævner, at klima er en af de ting, der er vigtige for partiet, og jeg vil gerne komme ind på det. For lige før sommerferien vedtog flertallet med regeringen, at der skulle være en kilometerafgift på lastbiler. Det var et meget udskældt indgreb, fordi der jo ikke rigtig var noget, branchen kunne gøre for at undgå afgiften. Altså, skulle man have ellastbiler, er der kun to ladestandere i landet osv., så man har ikke rigtig noget greb til at kunne gøre noget ved det.

Nu afsætter regeringen så 100 mio. kr. til at finde en løsning på, hvad en transportbranche så kan gøre, og mit spørgsmål er bare, om ordføreren ikke er enig i, at det jo er totalt omvendt af, hvordan man burde gribe det an. Burde man ikke sætte de 100 mio. kr. af først, finde noget teknologi, som man kan bruge derude, og så sige til branchen: Nu skal I så implementere de gode tiltag, der er lavet? Altså, er det ikke totalt omvendt, at man først giver dem en straf i form af en høj afgift, de ikke kan indrette sig på, og at man så efterfølgende siger, at nu skal vi nok hjælpe med at finde nogle teknologier, man kan bruge til at implementere det?

Kl. 11:17

Første næstformand (Leif Lahn Jensen):

Ordføreren.

Kl. 11:17

Henrik Frandsen (M):

Jeg synes jo, det er rigtig positivt, at vi adresserer, at der er et behov for at investere i ladeinfrastruktur og i hjælp til omstilling. Så det synes jeg er rigtig positivt i det her finanslovsforslag, som vi diskuterer i dag. Men jeg vil godt minde om, at lastbilafgiften – eller kilometerafgiften – jo løbende skulle evalueres, og man skulle forholde sig til, hvor langt man er med teknologi osv. i forhold til branchen, så man har også, dengang man indførte den, tænkt på, at det ikke bare lige var at knipse med fingrene, og at så var det gennemført.

Kl. 11:18

Første næstformand (Leif Lahn Jensen):

Spørgeren.

Kl. 11:18

Dennis Flydtkjær (DD):

Grunden til, at jeg bringer det ulogiske i kilometerafgiften på lastbiler på banen, er jo, at vi – eller nogen gør, men vi gør ikke i Danmarksdemokraterne – i efteråret står over for at skulle lave en afgift for landbruget, en CO2-afgift, men lidt har den samme problemstilling, nemlig at landbruget får rigtig svært ved at gøre noget ved det, fordi teknologien ikke er der endnu. Burde man trods alt ikke gribe det an på den rigtige måde dér, sådan at man først sætter nogle flere midler af til at finde ud af, hvad man kan gøre i landbruget for at nedbringe CO2-udslippet, altså øget forskning i fodersammensætning, mere biogas, pyrolyse og andre ting? Forskningsmidlerne til pyrolyse falder i øvrigt ud i det her finanslovsforslag.

Så burde man trods alt ikke gøre det i den rigtige rækkefølge på landbrugsområdet, så man satte midler af til at forske, før man kom med afgiften?

Kl. 11:19

Første næstformand (Leif Lahn Jensen):

Ordføreren.

Kl. 11:19

Henrik Frandsen (M):

Jo, men det er man jo sådan set også i gang med, vil jeg sige. Der er jo nedsat et udvalg under Michael Svarer, som kommer med en rapport her i efteråret, hvor det lige præcis bliver undersøgt og man kommer med nogle anbefalinger til, hvordan man skal indføre en CO2-afgift på landbrugsproduktionen, og man skal forholde sig til, om den også skal indføres på varerne efterfølgende. Og der vil jeg gerne sige, at det er mig magtpåliggende og det er også Moderaterne meget magtpåliggende, at vi afventer de anbefalinger, der kommer derfra. Jeg tænker, vi læner os meget op ad, hvad Michael Svarer-udvalget kommer med.

Kl. 11:19

Første næstformand (Leif Lahn Jensen):

Så er det hr. Ole Birk Olesen. Værsgo.

Kl. 11:19

Ole Birk Olesen (LA):

Tak for det. Hr. Henrik Frandsen taler selv om skattereformer og ambitioner på det område, og derfor vil jeg også gerne spørge ind til det. Vi har mange gange fra forskellige Venstreordførere hørt, at det ikke er Venstre, der har fundet på, at man bliver nødt til at opkræve en toptopskat som betingelse for, at man sænker topskatten, og nu har vi også i dag kunnet læse i avisen, at det heller ikke er Socialdemokratiet, der har krævet indførelse af en toptopskat som betingelse for at sænke topskatten. Socialdemokratiets skatteordfører, hr. Anders Kronborg, siger: Der er heller ingen tvivl om, at jeg ville tage æren fra andre, hvis jeg sagde, at toptopskatten var groet i vores have. Den er altså ikke groet i Socialdemokratiets have, det er ikke Socialdemokratiet, der har stillet som betingelse, at der skal indføres en toptopskat for at sænke topskatten. Så det er Moderaterne, må vi kunne forstå. Kan hr. Henrik Frandsen bekræfte, at det er Moderaterne, der vil have en toptopskat?

Kl. 11:20

Første næstformand (Leif Lahn Jensen):

Ordføreren.

Kl. 11:20

Henrik Frandsen (M):

Jeg kan i hvert fald bekræfte, at Moderaterne er en del af en regering, som har forholdt sig til skat, og som vil give nogle massive skattelettelser i kraft af det regeringsgrundlag, der er lagt. Det vil man både gøre i bunden, og det vil man, når man hæver topskattegrænsen, så rigtig mange af dem, der betaler topskat i dag, kommer til enten at betale en lavere eller slet ingen topskat. Så er det korrekt, at en del af det regeringsgrundlag også er en toptopskat, og jeg kan også bekræfte, at første gang jeg hørte ordet, var det også i sammenhæng med Moderaterne. Men det indgår jo i en større sammenhæng her i forbindelse med lettelser hele vejen op igennem skattesystemet.

Kl. 11:21

Første næstformand (Leif Lahn Jensen):

Spørgeren.

Kl. 11:21

Ole Birk Olesen (LA):

Så det er ikke Venstre, der har krævet en toptopskat, det er ikke Socialdemokratiet, der har skrevet en toptopskat, det er Moderaterne i regeringsforhandlingerne, der har krævet, at vi skal have en toptopskat, før vi kan sænke topskatten. Under indtryk af al den kritik, der er af toptopskatten, og under indtryk af, at den savner substantielt grundlag at indføres på, kunne Moderaterne være åbne over for at gå til Venstre og Socialdemokratiet i regeringssamarbejdet og sige: Vi vil ikke insistere på en toptopskat alligevel; vi kan godt lade være med at indføre en toptopskat?

Kl. 11:22

Første næstformand (Leif Lahn Jensen):

Ordføreren.

Kl. 11:22

Henrik Frandsen (M):

Nu synes jeg, at hr. Ole Birk Olesen lægger ord i munden på mig, for jeg har ikke på noget tidspunkt sagt, at Moderaterne kræver noget i forhandlingerne. Det har jeg ikke sagt. Jeg har sagt, det er en del af det regeringsgrundlag, der er lavet, som er en vægtning mellem forskellige skattesatser osv. forskellige steder i indkomstgrupperne. I Moderaterne er vi meget stolte af det regeringsgrundlag, der er lavet, og vi har tænkt os at holde os til det regeringsgrundlag, der er lavet, så vi bakker fuldt op om regeringsgrundlaget.

Kl. 11:22

Første næstformand (Leif Lahn Jensen):

Så er det hr. Peder Hvelplund. Værsgo.

Kl. 11:22

Peder Hvelplund (EL):

Tak for det, og tak til ordføreren for talen. Nu nævnte ordføreren selv, at der i årene fremover var behov for at styrke velfærden, og noget af det, vi i hvert fald ved, er, at vi i årene fremover får brug for flere velfærdsprofessionelle. Og hvis det skal lykkes, er det også nødvendigt at give en større anerkendelse til især de kvindedominerede velfærdsfag og sikre et konkret lønløft til det personale, vi kommer til at mangle i velfærden, i ældreplejen og i sundhedsvæsenet.

Regeringen har jo også afsat 3 mia. kr. til et konkret lønløft, men frem for at finansiere det med penge, man kommer og giver, siger man, at det er nogle penge, som kommuner og regioner selv skal finde gennem besparelser. Det betyder, at det lønløft, der så skal gives, skal findes ved at fyre kollegaer. Konkret er det 1.100 i kommunerne og 400 i regionerne. Kan ordføreren ikke forklare, hvordan det skaffer flere hænder i velfærden, at man skal ud og fyre flere ansatte for at kunne give et lønløft?

Kl. 11:23

Første næstformand (Leif Lahn Jensen):

Ordføreren.

Kl. 11:23

Henrik Frandsen (M):

Det er fuldstændig korrekt, at vi adresserer, at der er behov for flere midler til lønløft i velfærden. Og vi er også meget optaget af, at man kan finde de medarbejdere. Findes de derude? Findes de ikke derude? Vi ved jo i dag, og det sagde jeg også i min tale, at den nye valuta i dansk politik er medarbejdere. Så jeg tænker, at det er en stor opgave, man har fået ude i regionerne.

Vi bakker gerne op, men det er også vigtigt, at vi kan skaffe medarbejdere. Vi har også i Moderaterne her hen over sommeren italesat, at vi gerne så, at man måske fik øgede muligheder for at hente medarbejdere i udlandet på velfærdsområderne, altså sygeplejersker, der er uddannet i et tredjeland osv., ikke? Så jeg tænker, der er mange greb i det her.

Kl. 11:24

Første næstformand (Leif Lahn Jensen):

Spørgeren.

Kl. 11:24

Peder Hvelplund (EL):

Nu har ordførerens formand jo tidligere har excelleret i formuleringer om færre, flere, mindre og mere. Men ordføreren mangler ligesom at forklare, hvordan det skaffer flere hænder i velfærden, at man fyrer folk. Hvorfor aflyser man ikke nogle af de skattelettelser, man har tænkt sig at give, og bruger de midler til at kunne give til et konkret lønløft til det personale, vi mangler, så vi reelt kan få flere, frem for at man går ud og fyrer personale for at kunne give et lønløft, angiveligt for at kunne tiltrække flere? Altså, hvordan bliver fyret personale til flere ansatte, som vi har behov for?

Kl. 11:25

Første næstformand (Leif Lahn Jensen):

Ordføreren.

Kl. 11:25

Henrik Frandsen (M):

Fyret personale i sig selv giver ikke flere ansatte. Det er fuldstændig korrekt, men det er også helt korrekt, at der er afsat midler til et lønløft på sundhedsområdet og på velfærdsområdet. Hvordan de skal fordeles kan jeg ikke stå her på talerstolen og sige. Det er jo noget, man skal fordele i en kommende trepartsforhandling.

Kl. 11:25

Første næstformand (Leif Lahn Jensen):

Så er den næste fru Samira Nawa. Værsgo.

Kl. 11:25

Samira Nawa (RV):

Tak. Ordføreren nævner investeringer i klima som et af de tre ben, som Moderaterne står på. Det må jeg så konstatere er et noget kortere ben end de andre, for jeg synes jo ikke rigtig, at finanslovsforslaget på den måde runger af investeringer i klima. Man kunne jo pege på dieselafgifter, man kunne pege på flyafgifter, men der har hr. Henrik Frandsen jo selv udtalt: Ting tager tid. Så bliver jeg nødt til at spørge hr. Henrik Frandsen: Har klimaet tid til at vente? For det mener vi i hvert fald ikke i Radikale Venstre. Der mener vi, at vi bør skubbe på for den grønne omstilling og også afsætte penge til netop klimaet.

Kl. 11:26

Første næstformand (Leif Lahn Jensen):

Ordføreren.

Kl. 11:26

Henrik Frandsen (M):

Jeg vil gerne sige, at klimaet ikke har tid til at vente, og i hvert fald slet ikke til efter 2025. Det er jo sådan, at der er aftalt et klimamål i 2025 og 2030, og det står også i regeringsgrundlaget, at vi rykker nul CO2-udledning frem til 2045. Så klimaet har ikke tid til at vente. Vi har også sagt , at vi er åbne over for at diskutere en dieselafgift, og en flyafgift er noget, der også står i regeringsgrundlaget. Det kan vi også være helt sikre på også kommer.

Det, jeg tænker er det allervæsentligste nu, er, at vi i fællesskab – og vi vil selvfølgelig også meget gerne have De Radikale med – finder ud af, hvordan vi når i mål med 2025-målet. For det er bydende nødvendigt, at vi når det. Der er taget initiativer omkring fortrængningskrav osv., men viser det sig, at der er yderligere behov, tænker jeg, at det er meget, meget vigtigt, at vi sætter os sammen. Så jeg er enig med fru Samira Nawa i, at klimaet ikke kan vente. Der skal handling til, men vi skal også tænke os om undervejs.

Kl. 11:27

Første næstformand (Leif Lahn Jensen):

Spørgeren.

Kl. 11:27

Samira Nawa (RV):

Det glæder mig, at vi så er enige om, at klimaet ikke har tid til at vente. Det kan så bare undre mig, når nu ordføreren selv peger på et 2025-mål, at der er fuldstændige radiotavshed om de forhandlinger, og at det også er skrevet ind i pjecen til finansloven, at man når 2025-målet for klimaet i kraft af det her fortrængningskrav.

Derfor kan jeg jo godt stå undrende tilbage, når Moderaterne både siger, at man gerne vil have nogle dieselafgifter, men samtidig siger, at fortrængningskravet er rigeligt til at indfri et 2025-mål. Og når jeg tillader mig at stille det her spørgsmål, er det jo også, fordi det er Moderaterne, der sidder på Klimaministeriet, og fordi finansordføreren fra Moderaterne jo også er klimaordfører.

Kl. 11:28

Første næstformand (Leif Lahn Jensen):

Ordføreren.

Kl. 11:28

Henrik Frandsen (M):

Ja, det er fuldstændig korrekt, at jeg er klimaordfører. Men jeg vil også sige, at der er truffet rigtig mange aftaler og rigtig mange beslutninger, og der er også skrevet rigtig meget ned i regeringsgrundlaget om vores opfyldelse af klimamålene. Og det behøver jo ikke at stå i finansloven, at vi vil komme med en CO2-afgift på landbruget f.eks. Det har vi aftalt. Det har vi skrevet i regeringsgrundlaget at vi vil. Der afventer vi Svarer-udvalget, og sådan kan vi tage en hel række andre punkter derhenad. Det, der kræves nu, er implementering og handling, tænker jeg.

Kl. 11:28

Første næstformand (Leif Lahn Jensen):

Så er det hr. Morten Messerschmidt. Værsgo.

Kl. 11:28

Morten Messerschmidt (DF):

Tak for det. Jeg har jo bemærket, at hr. Henrik Frandsens partiformand har nogle meget eksotiske tanker om, hvordan man skal løse problemet med manglende arbejdskraft, bl.a. ved at indhente meget, meget store mængder folk fra Afrika, kan jeg forstå.

Der kunne jeg godt tænke mig at høre, hvordan hr. Henrik Frandsen tror at den slags meldinger føles for f.eks. seniorer, som strukturelt bliver holdt ude af arbejdsmarkedet, fordi der er en enorm aldersdiskriminering, eller for de 40.000 handicappede, som står uden for arbejdsmarkedet imod deres vilje. Eller skulle man måske gribe ud efter de 40.000 unge, som hverken er under uddannelse eller arbejde? Altså, hvorfor er det, at Moderaterne er så optaget af at få flere ind fra Afrika, kan jeg forstå, når vi faktisk har rigtig mange danskere, som gerne vil, men som i dag bliver holdt uden for arbejdsmarkedet?

Kl. 11:29

Første næstformand (Leif Lahn Jensen):

Ordføreren.

Kl. 11:29

Henrik Frandsen (M):

Jeg er sådan set enig med hr. Morten Messerschmidt i, at det også er vigtigt, at seniorer kommer ind på arbejdsmarkedet. Det er også vigtigt at få så mange handicappede som muligt ind på arbejdsmarkedet. Det er også vigtigt, at vi får så mange af de unge, der i dag står uden for arbejdsmarkedet – jeg tror, det er 43.000 – ind på arbejdsmarkedet. Det er bare ikke nok. Vi har, så vidt jeg husker ud fra min hukommelse, frem til 2030 brug for 90.000 medarbejdere, og så er vi altså nødt til at kigge ud over landets grænser, og vi er også nødt til at kigge ud over EU's grænser.

Derfor foreslår vi jo i Moderaterne, at vi skal være åbne over for at importere kvalificeret arbejdskraft. Altså, vi skal jo ikke bare sætte en annonce i avisen og skrive: Nu kan I komme til Danmark. Det skal være folk, der kan løse nogle opgaver. Det er også derfor, at vi har foreslået, at man skulle starte en sundhedsuddannelse i et tredjeland – der er blevet nævnt Indien, der er blevet nævnt Filippinerne – netop for at være sikre på, at vi har alle de hænder, alle de medarbejdere, alle de hoveder, der skal bruges i den grønne omstilling og i velfærden fremover.

Kl. 11:30

Første næstformand (Leif Lahn Jensen):

Spørgeren.

Kl. 11:30

Morten Messerschmidt (DF):

Jeg ved ikke helt, hvad det er for et regnekursus, hr. Henrik Frandsen har været på; det er i hvert fald ikke det samme, jeg har været på. Man siger, at vi mangler 90.000 fremadrettet, i de kommende år. Altså, hvis vi bare behandlede seniorerne i Danmark lige så godt, som man gør det i Norge, så har vi 66.000. Vi har 40.000, der er handicappede og parkeret uden for arbejdsmarkedet. Vi har 40.000 unge, som er uden for arbejdsmarkedet. Allerede nu er vi på pænt over 90.000, og derudover er der 66.000 i det register i EU, der hedder EURES, og fra mange andre EU-landes side har de sagt, at de sådan set gerne vil til Danmark og arbejde. Så nærmer vi os 200.000, og så er vi slet ikke begyndt at tale om alt det fuldstændig overflødige administrative personale, der er i den offentlige sektor, og som vi også kunne fyre en del af.

Kl. 11:31

Første næstformand (Leif Lahn Jensen):

Ordføreren.

Kl. 11:31

Henrik Frandsen (M):

De sidste er nok regnet ind i de 90.000, tænker jeg. Men jeg kan bare gentage det, jeg har sagt én gang: at jeg også synes, det er væsentligt, at vi får så mange seniorer som muligt til at blive på arbejdsmarkedet, at vi får så mange handicappede som muligt ud på arbejdsmarkedet – der bliver gjort rigtig meget – og at vi får så mange som muligt af de unge, der i dag står uden for arbejdsmarkedet, ud på arbejdsmarkedet.

Men igen vil jeg sige, at hvis vi skal nå i mål med de medarbejdere, der skal bruges, med de hoveder, der skal bruges, med de kvalifikationer, der skal bruges, så er vi nødt til at kigge ud over landets grænser.

Kl. 11:31

Første næstformand (Leif Lahn Jensen):

Så er det fru Nikoline Erbs Hillers-Bendtsen. Værsgo.

Kl. 11:31

Nikoline Erbs Hillers-Bendtsen (ALT):

Tak for ordet, og tak for talen. I regeringsgrundlaget beskriver regeringen, at klimakrisen er en af vor tids største kriser. Det glæder mig, at I tager det alvorligt. Men samtidig forstår jeg ikke helt sammenhængen med, at man vil bruge 5 mia. kr. på skattelettelser det næste år, hvilket er ti gange så meget, som man bruger af nye midler på klimahandling. Så vil ordføreren forklare, hvor sammenhængen mellem at bruge flere penge på skattelettelser end på klimahandling er, når I selv beskriver det som en af vor tids største kriser?

Kl. 11:32

Første næstformand (Leif Lahn Jensen):

Ordføreren.

Kl. 11:32

Henrik Frandsen (M):

Jamen som jeg også sagde i min tale, er der for Moderaterne tre ben, der er vigtige at stå på: Det ene er velfærd, det andet er skat, som også er det samme, som vi oversætter til velstand, og det tredje er klima. Derfor skal der være det rigtige miks mellem de tre ting. Og hvis man læser regeringsgrundlaget, og det har jeg gjort, og det tænker jeg også at spørgeren har gjort, vil man også se, at man har vægtet tingene i forhold til hinanden, så vi samlet set får lavet den bedste løsning. Og der er sat rigtig mange initiativer i gang allerede. Der er lavet en Klimafond, som også har meget, meget store midler, så der er jo mange penge i systemet i forvejen. Der kommer også en ekstra milliard kroner i forbindelse med finansloven her. Så der er et stort fokus på klima.

Kl. 11:33

Første næstformand (Leif Lahn Jensen):

Spørgeren.

Kl. 11:33

Nikoline Erbs Hillers-Bendtsen (ALT):

Så ordføreren mener konkret, at de 400 ekstra mio. kr. er nok til reel, ordentlig klimahandling.

Kl. 11:33

Første næstformand (Leif Lahn Jensen):

Ordføreren.

Kl. 11:33

Henrik Frandsen (M):

Nej, det har jeg ikke sagt, for når jeg f.eks. siger det, har jeg jo ikke sagt, at der kommer en rapport fra Michael Svarer-udvalget senere i år, som vi jo på en eller anden måde skal have omsat til konkret politisk handling. Der skal man jo ikke tage fejl af, at vi jo er meget optaget af, at man så også får lavet de tiltag, der skal til for at nå i mål med landbrugs- og fødevareområdets udledninger. Omkring transport er vi heller ikke i mål. Vores personlige klimaaftryk skal vi også have forholdt os til, så der er rigtig mange steder, vi skal i gang med. Så 400 mio. kr. er jo slet ikke nok.

Kl. 11:33

Første næstformand (Leif Lahn Jensen):

Så er det fru Pernille Vermund. Værsgo.

Kl. 11:33

Pernille Vermund (NB):

Tak for det. Penge har vi rigeligt af, arbejdskraft er vores nye valuta. Den naturlige konsekvens af sådan en udtalelse ville jo være at sikre, at flere penge kommer tilbage til danskerne, måske også ud til vores kernevelfærd, til regionerne og kommunerne, som lige nu får et lille plaster på såret i forhold til at afhjælpe de udfordringer, der er derude. Når vi taler om, at arbejdskraft er den nye valuta, burde det også være åbenlyst, at vi sagde: Hvad med at få de mennesker i Danmark, som altså er her i forvejen og ikke er på arbejdsmarkedet, i gang?

Ordførerens parti er meget optaget af, at vi nu skal hive en masse af afrikanere til Danmark – det lyder jo interessant, hvis man er til den slags. Men har ordførerens parti overhovedet tænkt over, at vi allerede i dag har folk fra Irak, fra Syrien, fra Somalia og Libanon, og fælles for de fire lande er, at når man ser på hele befolkningsgruppen, er det under halvdelen af dem, der er i beskæftigelse? Var det ikke en idé at starte der, frem for at vi går og giver passiv forsørgelse til folk, som er kommet hertil fra eksotiske egne, og som i virkeligheden ikke laver noget?

Kl. 11:35

Første næstformand (Leif Lahn Jensen):

Ordføreren.

Kl. 11:35

Henrik Frandsen (M):

Noget af det farligste, man kan gøre, hvis man sådan skal kigge på sin egen privatøkonomi, er at begynde at skrue sit forbrug op, hvis man lige pludselig står i en situation, hvor man har fået ekstra penge, og så tænker, at sådan kan det gå ud i al fremtid. Vi ved jo reelt ikke, om den tilstand, vi har nu, er en, der varer ved. Derfor tænker jeg, at det er dyb økonomisk ansvarlighed ikke bare at sige, at vi skal bruge den sidste krone nu. Og det siger jeg om den udtalelse, hvor der bliver sagt, at vi har penge nok. Penge nok får man jo i øvrigt aldrig. Men vi er bare nødt til at adressere, at der er mange andre ting i det her end økonomien, der også er væsentlige, og det er arbejdskraft. Jeg ved også godt, at kommuner og regioner er pressede på deres økonomi. Jeg bilder mig selv ind, at jeg har en god indsigt i kommuners økonomi. Jeg er også nødt til at sige, at de gode tider, vi har i samfundet – det råderum, som det har givet i statens finanser – jo altså også er noget, man mærker ude i kommunerne.

Kl. 11:36

Første næstformand (Leif Lahn Jensen):

Spørgeren.

Kl. 11:36

Pernille Vermund (NB):

Det var et fantastisk ikkesvar. Så lad mig stille en mere konkret spørgsmål, som måske bare kan udløse et ja- eller nejsvar: Er det at indføre en toptopskat et ultimativt krav for Moderaterne?

Kl. 11:36

Første næstformand (Leif Lahn Jensen):

Ordføreren.

Kl. 11:36

Henrik Frandsen (M):

Topskatten er en del af regeringsgrundlaget, og de tre partier, der sidder i regering, har forpligtet hinanden på at gennemføre regeringsgrundlaget. Og det står Moderaterne fuldt ud ved.

Kl. 11:36

Første næstformand (Leif Lahn Jensen):

Så er det hr. Jacob Mark. Værsgo.

Kl. 11:36

Jacob Mark (SF):

Nu blev jeg faktisk lige inspireret – og det er jo skønt, når det sker under en debat – til at spørge: Hvordan mærker kommunerne de der gode tider, som ordføreren lige nævnte at kommunerne også oplever? For der, hvor ordføreren kommer fra, ser jeg store sparekataloger, og det er faktisk kendetegnende for en stor del af de danske kommuner lige nu, at de laver store spareøvelser på folkeskolen, at lokale folkeskoler lukker, at lærernes forberedelsestid bliver mindre, at plejecentre oplever at måtte skære ned på helt basale velfærdsydelser, og det er jo af forskellige årsager, fordi deres økonomi er under pres.

Så vil ordføreren ikke forklare mig: Hvad mener ordføreren, når han siger, at der også er gode tider ude i kommunerne? For det er ikke det, S-borgmestrene er ude og sige at de oplever i dag.

Kl. 11:37

Første næstformand (Leif Lahn Jensen):

Ordføreren.

Kl. 11:37

Henrik Frandsen (M):

Altså, hele vores samfund har gode tider, er jeg nødt til at sige. Jeg tror aldrig, det har gået bedre, end det gør lige nu. Vi har et fantastisk velfærdssamfund. Når man sidder ude i en kommune, betyder det også rigtig meget, hvor mange der er i beskæftigelse. Jo flere der er i beskæftigelse, og jo højere løn de får, jo højere skatteindtægter får kommunerne ind. Det er ganske simpel købmandsregning. Det mærker kommunerne f.eks.

Jeg siger jo ikke, at de kommunale budgetter ikke er pressede, for det er de. Jeg siger bare, at med til den fortælling hører også, at alle de, hvad skal man sige, positive ting, som gør, at vi har fået et ekstra råderum, og at det går godt med beskæftigelsen, overførselsindkomster osv., altså også drypper på kommunerne. Det er jeg bare nødt til at sige.

Kl. 11:38

Første næstformand (Leif Lahn Jensen):

Spørgeren.

Kl. 11:38

Jacob Mark (SF):

Der vil jeg nok bare sige, at det ikke helt er den oplevelse, jeg oplever at de kommunale folk har, og nu kender ordføreren jo også de kommunale folk. De oplever, at vi herindefra lægger store besparelser ned over jobcentrene, inden vi fjerner reglerne. De oplever, at vi beder dem om at afskaffe deres administrative personale, før vi selv skærer ned på vores eget. De oplever, at kommuneaftalerne er for stramme, og at man ikke finder penge til det specialiserede socialområde, som er stukket helt af, fordi man ikke har sørget for at forebygge.

Så jeg vil bare advare imod, at man siger, at der er alt for gode tider. For sparekatalogerne i landets kommuner vidner om noget andet.

Kl. 11:38

Første næstformand (Leif Lahn Jensen):

Ordføreren.

Kl. 11:38

Henrik Frandsen (M):

Jamen jeg er jo ikke uenig. Jeg siger også, at den kommunale økonomi er under pres. Jeg siger bare også samtidig, at de ting, der virker gunstigt på statsøkonomien, altså også virker ude i kommunerne, i og med at skatteindtægter også betyder noget.

Men jeg ved godt, at i nogle kommuner – bl.a. der, hvor jeg kommer fra; jeg sidder jo selv i kommunalbestyrelsen i Tønder Kommune – bliver man modregnet i udligning, hvis man har ekstra i skatteindtægter. Men der bliver altså også noget tilbage. Det er jeg bare nødt til at sige.

Kl. 11:39

Første næstformand (Leif Lahn Jensen):

Så er det fru Sólbjørg Jakobsen. Værsgo.

Kl. 11:39

Sólbjørg Jakobsen (LA):

Tak, og tak til hr. Henrik Frandsen for at opklare noget, vi har ledt længe efter på det sidste. Det er Moderaterne, der står bag toptopskat. Det har vi fået bekræftet i dag, det er dér, det har groet, det er tydeligt. Det er ikke S, det er ikke V. Venstre kalder det direkte en skovsnegl. Så der er ikke så meget at rafle om længere dér. Jeg vil også takke for, at hr. Henrik Frandsen åbner op til hr. Ole Birk Olesen for, at det ikke er et krav som sådan. Vil det sige, at vi her i Folketingssalen i dag kan få åbnet idéen om, at Moderaterne måske er villige til at give slip på toptopskatten til de kommende forhandlinger. For medmindre forhandlingerne bare er en ceremoni, hvor vi alle skal skrive under på regeringsgrundlaget, hvis vi har lyst til at det, tror jeg, det er et sted, hvor man mødes og finder ud af, hvor man kan give og tage. Og vi tror da på vores 2035-plan, men vi kræver ikke den fuldt indført, for vi ved godt, vi ikke får det hele. Er Moderaterne villige til at give slip på deres aftryk i regeringsgrundlaget?

Kl. 11:40

Første næstformand (Leif Lahn Jensen):

Ordføreren.

Kl. 11:40

Henrik Frandsen (M):

Jeg tror, at det, jeg har sagt, er, at toptopskatten er en del af regeringsgrundlaget, og vi føler os i Moderaterne, ligesom man gør i Venstre, ligesom man gør i Socialdemokratiet meget forpligtet af at gennemføre regeringsgrundlaget. Det tror jeg faktisk det danske samfund vil have stor gavn af. Vi har et fantastisk regeringsgrundlag. Toptopskatten er en del af regeringsgrundlaget, og derfor står vi selvfølgelig ved toptopskatten. Jeg tror, at det, jeg sagde, var, at første gang jeg hørte ordet nævnt, var i sammenhæng med Moderaterne. Så det er ikke noget, vi sådan absolut har krævet, men det indgår som et element i de skattetiltag, der er i regeringsgrundlaget.

Kl. 11:41

Første næstformand (Leif Lahn Jensen):

Spørgeren.

Kl. 11:41

Sólbjørg Jakobsen (LA):

Okay. Men nu er det sådan, at Moderaterne allerede har droppet en advokatvurdering i minksagen. De har allerede droppet en fridag for danskerne, og man har vist også lidt droppet ambitionerne om forringelse af seniorpensionen, i hvert fald i nogen grad, som ellers også er en del af regeringsgrundlaget. Så alt er ikke skrevet i sten, heller ikke for en moderat, kan vi jo lære af historien. At det er en del af regeringsgrundlaget, ved vi godt, men vi ved jo også godt, at det ikke er groet i S og V's baghave. Er det ultimativt for Moderaterne, at man er tro mod toptopskatten?

Kl. 11:41

Første næstformand (Leif Lahn Jensen):

Ordføreren.

Kl. 11:41

Henrik Frandsen (M):

Nu er Moderaterne jo altså ikke et parti, der klatrer op i træer, det er der andre partier der har en vane med at gøre. Vi gør det ikke. Så vi har ikke ultimative krav, når vi går ind til forhandlingen, slet ikke, og det kommer vi aldrig til at have. Jeg tænker, at det er en måde at starte med at melde sig ud af en forhandling på, altså det at komme med ultimative krav.

Kl. 11:42

Første næstformand (Leif Lahn Jensen):

Så er det fru Susie Jessen, værsgo.

Kl. 11:42

Susie Jessen (DD):

Tak. Jeg vil lige starte med at sige tillykke til hr. Henrik Frandsen med den meget vigtige post som landdistriktsordfører. Jeg glæder mig meget til samarbejdet. Så vil jeg også sige tillykke til Moderaterne med de her 2,6 mia. kr., som man har sikret til udenrigstjenesten. Der virker det måske lidt mærkeligt for mig – nu tager jeg lige min landdistriktsordførerhat på – at man så giver 2,6 mia. kr. til udenrigstjenesten, men samtidig har haft et behov for lige at finde sølle 15 mio. kr. ved at skære i de her gymnasier, der ligger i yderområderne, med ½ mio. kr. Det er 31 gymnasier. Det ene gymnasie er nede i Tønder, hvor hr. Henrik Frandsen jo også tidligere har været borgmester. Og jeg håber også, at hr. Henrik Frandsen kan bekræfte mig i, hvor vigtigt det er, at vi har de her gymnasier i yderområderne, og forklare mig, hvordan man så i alverden kan finde på at skære i det her særlige tilskud, når vi ved, hvor vigtigt det er i forhold til at få hjulene til at dreje rundt. Og så lige i forhold til det her med, hvad ordføreren siger om, at hele vores samfund har gode tider, vil jeg sige, at jeg ikke er helt sikker på, at de er helt enige ude i landdistrikterne, når busserne bliver aflyst i øjeblikket.

Kl. 11:43

Første næstformand (Leif Lahn Jensen):

Tak. Ordføreren.

Kl. 11:43

Henrik Frandsen (M):

Først vil jeg svare på det med de 2,6 mia. kr. til udenrigstjenesten. Vi lever i en usikker verden. Der er krig i Europa. Man har igennem en årrække skåret til, skåret til og skåret til. Jeg tænker, at det er vigtigt, at vi er til stede de steder ude i verden, hvor det er nødvendigt. De 2,6 mia. kr. er også over en årrække. Det er 4 år, så vidt jeg husker. Jeg kan ikke huske det helt præcist. Nu kigger jeg ned på finansministeren – ja, det er 4 år.

Jeg tror, at det giver rigtig god mening i den verden og det, den har udviklet sig til. Jeg er meget enig i, at gymnasier langt væk fra de store byer er væsentlige. Det er også derfor, det er vigtigt, at når der kommer forhandlinger om hele udkantstaxameteret, taxameterprincippet i det hele taget, får vi lavet en ordning, der sikrer, at vi har gode gymnasier overalt i landet.

Kl. 11:44

Første næstformand (Leif Lahn Jensen):

Spørgeren.

Kl. 11:44

Susie Jessen (DD):

Jeg er enig i, at der er krig i Ukraine. Det siger vi rigtig tit. Og jeg er fuldstændig enig i, at der skal prioriteres der. Men når det så er sagt, taler vi om en finanslov, hvor der er rigtig mange penge, så hvorfor i alverden skærer man i de her puljer til landdistrikterne? Det giver bare ikke mening i mit hoved, når man gerne vil sikre et Danmark i balance. Hvorfor skærer man så i de puljer her? Hvorfor skal vi sidde i forhandlingslokalet og prøve at få det her ind igen? Jeg synes simpelt hen, at det er en dårlig prioritering fra regeringens side, hvis man vil et Danmark i balance.

Kl. 11:44

Første næstformand (Leif Lahn Jensen):

Ordføreren.

Kl. 11:44

Henrik Frandsen (M):

Vi vil et Danmark i balance. Jeg har det også lidt sådan, at jeg en gang imellem tænker: Mon ikke Danmarksdemokraterne skulle begynde at tale landdistrikterne op? Jeg synes, at I nogle gange taler dem lidt ned og lidt sætter dem over i en offerrolle, hvor de egentlig ikke hører hjemme. Der er rigtig meget energi ude i landdistrikterne. Hele den grønne omstilling, der kommer, giver vanvittig store muligheder ude i landdistrikterne. Rigtig meget af det kommer til at foregå derude, både når det gælder vedvarende energi, men også når det gælder hele fødevareområdet. Der er så mange muligheder. Lad os gribe dem.

Kl. 11:45

Første næstformand (Leif Lahn Jensen):

Så er det hr. Søren Egge Rasmussen.

Kl. 11:45

Søren Egge Rasmussen (EL):

Ja, nu sagde ordføreren jo, at klimaet ikke har tid til at vente, og der var en bekræftelse af, at vi har et 2025-mål og et 2030-mål, og at vi skal sætte os sammen, og at der skal være mere handling, og at klimaet er det tredje ben. Ja, men det virker jo lidt, som om det er en trebenet skammel, hvor benene ikke er lige lange, og hvor klimabenet er så kort, at skamlen er ved at vælte. Altså, vi venter jo sådan set på regeringen, vi venter på, at Moderaternes klima- og energiminister genoptager de her 2025-forhandlinger. For vi jo var i gang med at forhandle, og regeringen havde kun ét bud, nemlig at putte mere biobrændstof i dieseltanken, og det er altså ikke nok.

Klimarådet siger, at vi skal komme med klimahandling på 2 mio. tons, og jeg har noteret mig, at Moderaternes Lars Løkke Rasmussen har været ude at lufte, at man sådan set er åben over for en dieselafgift. Og det ville gøre forhandlingerne meget nemmere, hvis det var sådan, at regeringen kunne blive enig med sig selv om, at en hævning af dieselafgiften på en afbalanceret måde, som kan ske, var en del af løsningen. Går Moderaterne ind for, at vi skal hæve dieselafgiften?

Kl. 11:46

Første næstformand (Leif Lahn Jensen):

Ordføreren.

Kl. 11:46

Henrik Frandsen (M):

Nej, vi er åbne over for, at man inddrager dieselafgiften i de overvejelser, der skal være omkring at nå 2025-målene med sikkerhed. For man skal overhovedet ikke være et sekund i tvivl om, at det ligger Moderaterne og at det også ligger regeringen meget på sinde, at vi når 2025-målene. Der skal de handlinger til.

Så er det korrekt, at man har spillet ud med et fortrængningskrav, og jeg synes, det er ganske fornuftigt med den måde, man gør det på. Men viser det sig, at vi ikke når i mål med det, så skal vi handle, for i min verden og i Moderaternes verden og i regeringens verden står de mål ikke til diskussion.

Kl. 11:46

Første næstformand (Leif Lahn Jensen):

Spørgeren.

Kl. 11:46

Søren Egge Rasmussen (EL):

Jamen jeg er da glad for at høre, at der er en åbenhed omkring, at man skal have flere virkemidler ind, og det må også være, fordi man så går efter et højere mål. Så jeg kunne egentlig godt tænke mig at høre, om ordføreren er enig i Klimarådets opjustering af, at det sådan set er 2 mio. t, vi mangler, og når nu ordføreren også er blevet klimaordfører, vil jeg anbefale ham at læse notits 10 i de her forhandlinger, hvor der sådan set er gennemgået, hvad en forhøjelse af dieselafgiften kan give. Det kan faktisk også give flere penge i statskassen. Går Moderaterne ind for, at det er et 2-mio.-t-CO2-fortrængningsmål i 2025, vi skal forfølge?

Kl. 11:47

Første næstformand (Leif Lahn Jensen):

Ordføreren.

Kl. 11:47

Henrik Frandsen (M):

Nej, det er sådan, at vi som regeringsparti – og vi har også ministerposten – læner os op ad de tal, vi får fra ministeriet. Det gør man altid, når man er i en regering, og de siger, at vi mangler 500.000 t lige nu. Så det er selvfølgelig det, vi går efter. Men det er jo ikke sikkert, at det hele når i mål, og hvis det viser sig, at der skal justeres, er vi også åbne over for at gøre det videre. Der skal ikke være tvivl om, at vi går efter at nå 2025-målet, og jeg er også rigtig glad for de indspil, der kommer fra Klimarådet. Det er også vigtigt, at vi tager dem med, og CONCITO kommer også med rigtig gode indspil.

Kl. 11:48

Første næstformand (Leif Lahn Jensen):

Så er det hr. Kristian Bøgsted.

Kl. 11:48

Kristian Bøgsted (DD):

Tak, og tak til ordføreren for en tale med rigtig mange fine ord, og jeg bider mærke i, at der bliver nævnt, at vi skal styrke landdistrikterne, og at vi skal gøre noget for arbejdskraften og sammenhængskraften. Men er ordføreren egentlig klar over, hvad der vil ske ude i landdistrikterne, i hvert fald nogle af stederne, hvis gymnasierne lukker, når man fjerner det her? Det vil sige, at der er nogle unge mennesker, der får over 70 km til et alment gymnasie.

Hvad betyder det? Det betyder, at de flytter ind til de store byer, og det betyder, at vi ude i landdistrikterne mangler arbejdskraft til fritidsjobbene, at vi mangler uddannelsesmuligheder. Der er også en chance for, at de ikke flytter tilbage. Det vil så sige, at vi mangler bosættelse derude. Hvordan er det at styrke landdistrikterne, at øge sammenhængskraften, at øge beskæftigelsen ude i landdistrikterne, hvis der sker det her?

Kl. 11:49

Første næstformand (Leif Lahn Jensen):

Ordføreren.

Kl. 11:49

Henrik Frandsen (M):

Jeg er meget enig med hr. Kristian Bøgsted i, at gymnasierne er essentielle for udviklingen i landdistrikterne; jeg er meget enig. Derfor er det også meget vigtigt, når vi skal se på hele taxametersystemet, hele finansieringen af både de almene gymnasier, men også af erhvervsgymnasierne, at vi får skabt en model, der sikrer, at vi har et alment gymnasium og et ethvervsgymnasium i Tønder, men også i Lemvig og i andre byer, der ligger langt væk fra de store byer. Så der tænker jeg jo, at vi, når vi kommer til de forhandlinger, sagtens kunne finde ud af et eller andet i fællesskab. For vi skal nå i mål med det.

Kl. 11:49

Første næstformand (Leif Lahn Jensen):

Spørgeren.

Kl. 11:49

Kristian Bøgsted (DD):

Så håber jeg, at de forhandlinger kommer snart, og inden det måske er for sent. Men der er et andet spørgsmål. Nu nævner ordføreren selv, at det værste, man kan gøre, er at øge sit forbrug, hvis man lige pludselig tjener flere penge, og de gode tider måske ikke bliver ved. Lad os tage som et eksempel, at de gode tider om 2 år er ovre. Er Moderaterne så indstillet på, at vi simpelt hen stopper det der øgede udenrigsbidrag, vi nu har givet over 4 år, og skærer ned der igen, for at bruge pengene herhjemme? Eller er det f.eks. på velfærden herhjemme, vi så skal spare?

Kl. 11:50

Første næstformand (Leif Lahn Jensen):

Ordføreren.

Kl. 11:50

Henrik Frandsen (M):

Arh, nu begynder det jo at blive lidt hypotetisk, altså hvad der i øvrigt sker om 2 år, hvis der sker det og det i kraft af det og det. Det kan jeg ikke svare dig på. Men jeg kan sige til hr. Kristian Bøgsted, at Moderaterne altid vil stå på mål for, at vi sikrer, at vi har en bundsolid økonomi i Danmark. Det har vi i dag, og det skal vi også have i fremtiden, og derfor skal vi også, selv om vi lejlighedsvis får flere penge i kassen, være fornuftige, når de kommer.

Kl. 11:50

Første næstformand (Leif Lahn Jensen):

Så er det fru Pia Kjærsgaard.

Kl. 11:50

Pia Kjærsgaard (DF):

Tak for det. Jeg skal vende lidt tilbage til det der med udenlandsk arbejdskraft. For jeg tror, at det bliver et meget, meget stort emne og et meget, meget stort problem fremover, hvis Moderaterne og den øvrige regering får det gennemført, og det kan man jo gøre, hvis man har et flertal. Jeg har ikke hørt så meget om, hvad Socialdemokratiet mener om det, men det er jo helt klart, hvad Moderaterne mener, for det er formanden, udenrigsministeren, der har foreslået det.

Så må jeg bare henlede opmærksomheden på, at der sidst i 1960'erne og først i 1970'erne kom rigtig meget arbejdskraft ligesom den, man nu vil have, fra Jugoslavien, fra Pakistan og fra Tyrkiet. Det var dem, der på det tidspunkt blev kaldt for gæstearbejdere – fremmedarbejdere kaldte man dem også – og formålet var, at de skulle hjem igen. Det kom de bare aldrig nogen sinde, eller meget få af dem gjorde det, og de er her stadig væk i dag med de store, store problemer, det giver med familiesammenføringer, med folk, der har været her i så mange år, og som stadig væk ikke er integreret i det danske samfund, og jeg er meget bange for, at det er nøjagtig det samme, der kommer til at ske her, fordi det er en helt anden del af verden, man vil indføre arbejdskraft fra.

Kl. 11:51

Første næstformand (Leif Lahn Jensen):

Ordføreren.

Kl. 11:51

Henrik Frandsen (M):

Så må jeg bare sige, at vi ikke deler den bekymring. Jeg vil også sige, at det jo er væsentligt, at vi, når/hvis vi kommer til at importere arbejdskraft på den måde, som vi foreslår – det er jo ikke noget, der er regeringspolitik – så sikrer, at man har sit opholdsgrundlag på baggrund af sit arbejde. Det vil sige, at den dag man ikke længere arbejder i Danmark, har man heller ikke længere et opholdsgrundlag i Danmark.

Kl. 11:52

Første næstformand (Leif Lahn Jensen):

Spørgeren.

Kl. 11:52

Pia Kjærsgaard (DF):

Ja, er det virksomhederne, der skal sørge for det? Altså, den holder jo ikke, og jeg må bare sige, at al erfaring siger det modsatte. Jeg har selv været med i så mange år, og jeg husker det meget, meget tydeligt, og jeg vil så bare sige, at jeg har advaret. Jeg synes, at det, man er ude i, er grotesk, og så hørte jeg, at ordføreren tidligere svarede på sådan lidt det samme spørgsmål, som jeg har stillet, i hvert fald i den her genre, altså at det jo skulle være folk, der var godt uddannet og alt muligt, og hvis ikke de var det, kunne man gøre det.

Mon ikke der er mere behov for dem i deres hjemlande, hvis de skal være så godt uddannet? Dem, vi mangler, er jo ikke de superuddannede, men det er i restaurationsbranchen, det er i rengøringsbranchen osv. Og dem, der kommer, er dem, der ikke kan sproget, og dem, der ikke kan integreres.

Kl. 11:53

Første næstformand (Leif Lahn Jensen):

Tak. Så er det ordføreren.

Kl. 11:53

Henrik Frandsen (M):

Det er også håndværkere, det er folk, der kan rejse vindmøller, det er smede. Hele den grønne omstilling er fuldstændig afhængig af, at der er medarbejdere, kloge hoveder, som kan hjælpe til der. Og jeg tager selvfølgelig advarslen til efterretning, men jeg siger igen, at jeg ikke deler bekymringen.

Kl. 11:53

Første næstformand (Leif Lahn Jensen):

Så er det fru Sascha Faxe. Værsgo.

Kl. 11:53

Sascha Faxe (ALT):

Tak, og tak for ordet. Ordføreren siger, at hele samfundet aldrig har haft det bedre. Det er ikke sikkert, jeg citerer helt korrekt, men det var det, der var intentionen. Den analyse er jeg ikke helt sikker på vi deler i Alternativet. Vi står over for nogle kriser af en størrelse, som vi aldrig har set før, bl.a. klimakrisen og biodiversitetskrisen. Når ordføreren så går ind og taler om, at der skal være en balance mellem tre ting, nemlig skattelettelser, velfærd og klima, er jeg nødt til at spørge ordføreren: Mener ordføreren helt oprigtigt, at der med den 1 mia. kr., hvoraf det kun er de 450 mio.   kr., der er nye, er en proportionelt rigtig balance i forhold til krisernes størrelse mellem de tre dele, som der bliver nævnt?

Kl. 11:54

Første næstformand (Leif Lahn Jensen):

Ordføreren.

Kl. 11:54

Henrik Frandsen (M):

Ja. Det kan jeg svare ja til. Og så vil jeg gerne begrunde det. Begrundelsen er, at der jo er besluttet og aftalt rigtig mange andre initiativer samtidig, bl.a. på fødevareområdet. Der er også gennemført nogle ting omkring lagring af CO2 osv. Så der er jo mange ting, der er i gang. Vi har også klimaaftalerne. Vi ved, at vi skal i gang der. Så ja.

Men der er jo også, skal vi huske på, afsat mange midler i forvejen. Vi har en klimafond, som jo skal finansiere den grønne omstilling fremover. Så når det handler om balancerne, har jeg ikke på noget tidspunkt sagt, at der skulle afsættes lige mange penge til de tre spor, for så tror jeg nok, vi også fik nogle voldsomme skattelettelser, som vi ikke kunne stå på mål for. For velfærd er jo klart det, der skal have de fleste penge, men der skal være de rette balancer mellem de tre ben, ja.

Så er der i øvrigt nogen, der har sagt noget med en skammel med for korte ben. Det kommer jo også an på, hvor tykke benene er, tænker jeg.

Kl. 11:55

Første næstformand (Leif Lahn Jensen):

Spørgeren.

Kl. 11:55

Sascha Faxe (ALT):

Så hvis jeg skal forstå det rigtigt, mener ordføreren, at velfærdskrisen er markant meget større end bl.a. klimakrisen. Og når der så bliver henvist til, at der allerede er sat penge af til en grøn fond, vil jeg sige, at det jo er dem, der allerede indgår i den 1 mia. kr., der er sat af i finanslovsforslaget. Så jeg kunne godt tænke mig at høre, hvordan man definerer det her. For den her 1 mia. kr. bliver jo kaldt en grøn milliard, men dækker jo ikke kun over klima. Den dækker også over biodiversitet og alle mulige andre ting, bl.a. også ting, der i vores bog ikke står i den grønne ordbog, nemlig dyrevelfærd, som for os helt konkret er anstændig landbrugspolitik.

Kl. 11:55

Første næstformand (Leif Lahn Jensen):

Tak. Ordføreren.

Kl. 11:55

Henrik Frandsen (M):

Nu vil jeg sige, at det er svært at sammenligne kriser, ligesom det er svært at sammenligne højden på et tordenskrald og på Rundetårn. Klimakrisen er meget alvorlig. Jeg mener også, vi tager den alvorligt. Jeg mener, der er truffet en masse beslutninger og lavet en masse aftaler, der gør, at vi også håndterer den del.

Men velfærdskrisen er også alvorlig, og når jeg siger, at vi aldrig har haft et bedre samfund, end vi har nu, er det netop velfærdssamfundet, jeg tænker på. Vi har aldrig haft så mange i beskæftigelse, aldrig haft så mange inde på arbejdsmarkedet. Sundheden har aldrig været bedre, end den er nu. Så vi har jo et fantastisk samfund. Det skal vi passe på.

Kl. 11:56

Første næstformand (Leif Lahn Jensen):

Så er den næste fru Mette Thiesen.

Kl. 11:56

Mette Thiesen (DF):

Tusind tak. Jeg vil egentlig bare følge lidt op på det spørgsmål, der er stillet tidligere. Jeg sad egentlig og hyggede mig lidt over, at de drøftelser, vi har hernede i Folketingssalen med Moderaternes ordfører, er om toptopskat, og det er det her fuldstændig vanvittige indvandringsforslag, også fra Moderaterne. Man kan jo næsten stille det spørgsmål, om fru Mette Frederiksen egentlig ikke er statsminister i hr. Lars Løkke Rasmussens regering. Lad det så være.

Jeg kunne egentlig bare godt tænke mig, at ordføreren uddybede det her med arbejdskraft. For det er jo fuldstændig rigtigt, som fru Pia Kjærsgaard sagde tidligere, at det her jo har været prøvet af. Det havde vanvittige konsekvenser for det danske samfund. Er det virkelig det, Moderaterne står for – den der fuldstændige historieløse tilgang til indvandring, fri indvandring, og en fuldstændig mangel på respekt i øvrigt for alle de andre tiltag, der er, for at løse de problemer med mangel på arbejdskraft?

Kl. 11:57

Første næstformand (Leif Lahn Jensen):

Ordføreren.

Kl. 11:57

Henrik Frandsen (M):

Nej, Moderaterne står ikke for historieløshed og mangel på respekt, det vil jeg gerne sige. Til gengæld vil jeg også sige, at vi har meget, meget stor respekt for det danske velfærdssamfund, for den danske model, for klimakrisen og for de ting, der skal sættes i værk der. For at vi når i mål med det, er vi bare nødt til at skulle have mere arbejdskraft, og der peger vi så på muligheden for at rekruttere udenlandsk arbejdskraft. Det synes jeg faktisk ikke er mangel på respekt, jeg synes heller ikke, det er historieløshed. Jeg synes faktisk, det er et udtryk for, at vi tager tingene alvorligt, og at vi kommer med løsningsforslag.

Kl. 11:58

Første næstformand (Leif Lahn Jensen):

Spørgeren.

Kl. 11:58

Mette Thiesen (DF):

Det er historieløst, for det her har været prøvet af, som fru Pia Kjærsgaard fuldstændig rigtigt sagde, i slutningen af 1960'erne og starten af 1970'erne med alle de gæstearbejdere, som man inviterede herop, og som blev her, som blev til indvandrere, som fik familiesammenføring, og som for manges vedkommende har fået efterkommere osv., og som er nogle af dem, som er overrepræsenteret i alle de forkerte statistikker, i forhold til beskæftigelse, i forhold til kriminalitet. Alt det her er viden. Vi ved det, og alligevel kommer man med det her forslag, vel vidende, at der er rigtig mange eksempelvis seniorer, som står uden for arbejdsmarkedet. Det er da historieløst og mangel på respekt for danskerne.

Kl. 11:58

Første næstformand (Leif Lahn Jensen):

Ordføreren.

Kl. 11:58

Henrik Frandsen (M):

Jeg må sige, at jeg faktisk står og bliver en lillebitte smule forarget, for ikke at sige meget forarget over den måde, fru Mette Thiesen omtaler folk, der kommer fra udlandet, på – udenlandsk arbejdskraft i Danmark. Jeg blev faktisk lidt forarget. De klarer sig rigtig godt. Der er rigtig mange, og hvis ikke de var her, var vores velfærdssamfund meget, meget ilde stedt. Jeg synes faktisk, vi skylder alle i det danske samfund respekt, også dem, der måske har en anden hudfarve og måske stammer et andet sted fra.

Kl. 11:59

Første næstformand (Leif Lahn Jensen):

Så er den sidste i den her omgang hr. Lars Boje Mathiesen. Værsgo.

Kl. 11:59

Lars Boje Mathiesen (UFG):

Tak for det. Ordføreren nævner gentagne gange behovet for mere arbejdskraft. Så undrer jeg mig da, når jeg kigger på det finanslovsforslag, som man har lavet, for når man kigger på 2030-planforløbet, stiger bruttoledigheden med 10,5 pct. næste år, og hvis vi kigger frem i 2030, med 35 pct. Så hvorfor fører regeringen en politik, som hæver bruttoledigheden, samtidig med man siger, der mangler arbejdskraft?

Kl. 11:59

Første næstformand (Leif Lahn Jensen):

Ordføreren.

Kl. 11:59

Henrik Frandsen (M):

Jeg må så indrømme, at jeg ikke lige har været inde og kigge på bruttoledigheden. Men jeg vil gerne sige, at der er mange tiltag i finanslovsforslaget, bl.a. omkring erhvervsuddannelsesområdet, som gør, at vi får skabt de rette kompetencer. Vi får satset massivt på nogle uddannelsesområder, som der er behov for. Der er lavet en reform af hele uddannelsesområdet, som også gør, at vi får flere folk ud på arbejdsmarkedet, og at vi også får vores uddannelser up to date.

Så jeg synes ikke, det er rigtigt at sige, at regeringen ikke gør noget for at fremme beskæftigelsen. Det gør vi i hvert fald. Afskaffelsen af store bededag gav 8.500 mere i beskæftigelse.

Kl. 12:00

Første næstformand (Leif Lahn Jensen):

Spørgeren.

Kl. 12:00

Lars Boje Mathiesen (UFG):

Der er forskel på arbejdsudbud og ledighed. Det her er jo ikke nogen tal, jeg finder på; det er regeringens egne tal, som siger, at bruttoledigheden stiger, og den stiger med 10,5 pct. næste år, og til 2030 stiger den med knap 35 pct. Det er jo regeringens egne tal, der siger, at der vil være flere danskere, der gerne vil have et arbejde, men ikke har et arbejde. Hvorfor fører man en politik, hvor det er tilfældet, samtidig med at man vil importere flere?

Kl. 12:01

Første næstformand (Leif Lahn Jensen):

Ordføreren.

Kl. 12:01

Henrik Frandsen (M):

Som jeg sagde i starten af det sidste svar, har jeg ikke lige været nede at kigge på bruttoledighed, men jeg kan bare konstatere, at der også i regeringsgrundlaget arbejdes med, at der skal skabes et øget, og nu siger jeg arbejdsudbud, så jeg bruger det rigtige udtryk; det er jo ikke beskæftigelse. Store bededag gav 8.500 i arbejdsudbud, og i regeringsgrundlaget arbejder man med et ekstra arbejdsudbud på 45.000, så vi tager i den grad beskæftigelse alvorligt.

Kl. 12:01

Første næstformand (Leif Lahn Jensen):

Vi når desværre ikke flere spørgere. Vi siger tak til ordføreren. Og så hæver vi mødet. Det er tid til en pause, og vi genoptager mødet igen kl. 13.00.

Mødet er udsat. (Kl. 12:01).

Kl. 13:00

Forhandling

Anden næstformand (Jeppe Søe):

Klokken er 13, og mødet genoptages.

Næste ordfører på talerstolen er fru Lisbeth Bech-Nielsen fra Socialistisk Folkeparti. Værsgo.

Kl. 13:00

(Ordfører)

Lisbeth Bech-Nielsen (SF):

Regeringens overskrift på årets finanslov er »Fremtidssikring at Danmark«. Men det er det ikke. I bedste fald er det en driftsfinanslov, men selv det ville være et skønmaleri, for drift indikerer jo, at tingene fortsætter, som de plejer. Og det er ikke det, der kommer til at ske. Halvdelen af landets kommuner står til at spare, når de nu skal til at lave budgetter for næste år, og det er på kernevelfærden.

De skal spare på vores ældres pleje og omsorg, skære ned på vores børns daginstitutioner, så de allermindste ikke får de rammer, vi ønsker for dem, spare på vores folkeskoler og skære i hjælpen til mennesker med handicap og børn med særlige behov. Hvis der, som Socialdemokraternes formand og statsminister, Mette Frederiksen, har udtalt, jo er masser af penge, hvordan kan det så være, at borgmestre i hele landet råber op og advarer mod regeringens kurs og om, at velfærdens sikkerhedsnet er slidt i stykker?

Finansministeren annoncerede, at dette års finanslov ville blive – citat – sjovere. Men der er ikke meget at grine ad ude i landets kommuner, hvor der skal spares på velfærden. Penge er der jo masser af, lyder det, men som Arbejdernes Erhvervsråd har afdækket, mangler der er faktisk 23 mia. kr. i velfærden siden 2015, og det er det efterslæb, som man mærker ude på landets hospitaler, plejehjem og daginstitutioner.

Derfor er der brug for, at vi investerer i velfærden for at kunne fastholde og rekruttere medarbejdere, og det gør regeringen ikke. Man bruger i stedet for milliarder på skattelettelser, og det er fattigt. Der er skattelettelser for 7, 8, 9 mia. kr., men alligevel besparelser på velfærden, på folkeskolen, på stu'en, store besparelser på Familieretshuset, hvor børnefamilier i krise har brug for akut hjælp, og et kæmpe svigt af de mest nedslidte, hvor seniorpensionen alligevel ikke bliver forbedret som ellers lovet.

Min egen svigermor nåede akkurat på seniorpension efter et langt og slidsomt arbejdsliv med nedslidning og gigt til følge. Hun har arbejdet med rengøring, på fiskefabrik og som pædagogmedhjælper. Titusindvis af mennesker i det her land har arbejdet og arbejder stadig i fysisk og psykisk slidsomme jobs, og dem svigter regeringen. Regeringen lader med dette års finanslov, som om kommuner og regioner får en hjælpende hånd i form af en rund milliard. Men det er jo matadorpenge. Regionerne har brug for syv gange det beløb, de får tilkendt, for at kunne løfte de opgaver, de skal. Og de 650 mio. kr., som er kommunernes andel, er præcis det beløb, som regeringen har pålagt dem at spare.

Det at tage med den ene hånd og give med den anden er jo en opfindelse, som Moderaternes formand har perfektioneret i form af omprioriteringsbidraget, som resulterede i det milliardhul, som vi nu ser. Det, denne regering gør, ved at kræve besparelser og så bagefter sende det samme beløb ud til kommunerne og lade, som om at det er milde finanslovsgaver, er jo bare Lars Løkke Rasmussen gamle omprioriteringsbidrag i nye klæder.

Retfærdigvis er der også gode ting i finanslovsforslaget. Jeg vil gerne sige, at vi synes, det er rigtig flot, at der er fundet det samme millionbeløb – som vores ordfører har været med til at finde – så vi nu er oppe på 900 mio. kr.  Domstolene får tilført 800 mio. kr. ekstra, og det er afgørende for at sikre retssikkerhed i et land som Danmark, hvor de er så udfordret. Udenrigstjenesten, der har været sparet i stykker igennem mange år, får tilført et meget stort beløb, og så er der også sat penge af til iværksætteri. Det vil jeg gerne anerkende. Det er fint, og det er godt.

Men det løser ikke de grundlæggende udfordringer, vi står med, nemlig at flere års underfinansiering af velfærden nu får kernemedarbejderne til at flygte. Der skal penge på bordet, og hold nu op med at tale om arbejdsudbud! Der har aldrig været flere i beskæftigelse. Finansministeriets egne modeller siger jo, at udbud skaber sin egen efterspørgsel. Det, vi har brug for, er kompetencer, det er penge til fastholdelse, til rekruttering og til bedre løn- og arbejdsvilkår.

Den her regering skulle jo dannes for at løse de store problemer, fik vi at vide. Men hvilke problemer er det, regeringen løser? Er det børn og unges mistrivsel? Er det stressepidemien? Er det et velfærdssamfund, der er ved at smuldre? Er det klimakrisen? Er det biodiversitetskrisen, eller er det at sikre, at vi også kan drikke vores drikkevand i fremtiden?

Jeg vil gerne komme med et konkret eksempel på, hvordan det står til ude i Velfærdsdanmark. I Rødovre betyder besparelser i børnehaven, at Alec, der er maler, ikke kan aflevere sit barn og nå på arbejde klokken 7, som han skal. Og hvis regeringen mener, at man skal gå på arbejde klokken 7, som vi får at vide, så må de sikre økonomi til, at man også kan aflevere sit barn i børnehave. Og Alec, jeg synes bare, du skal ringe til Mattias Tesfaye og fortælle ham det.

Kl. 13:05

Som Alternativets ordfører pointerede, bruger regeringen i det her finanslovsforslag ti gange så mange penge på skattelettelser, som der er af nye penge til klimaet. Der er Alternativet endda venlige over for regeringen, for der er allerede annonceret flere skattelettelser end det, der oprindelig stod i regeringsgrundlaget. Penge er der jo masser af, hører vi. Regeringen skriver i deres finanslovsforslag, at 2025-delmålet nu kan nås. Men det er jo ikke rigtigt. Det er en lang række eksperter og Klimarådet enige om. »Fremtidssikring af Danmark« hedder regeringens forslag, men der er ingen fremtidssikring uden reel og radikal grøn omstilling.

Vi er mange, der er forældre til børn med særlige behov eller pårørende til mennesker med handicap, og jeg synes, at vi skal spørge os selv herinde i dag, om vi egentlig synes, at vi kan være vores velfærdssamfund bekendt. Siden 2015 har der været et efterslæb på 23 mia. kr. i velfærden, og det kan selvfølgelig mærkes. Det kan mærkes ude på landets fødegange, på hospitalerne, i vuggestuerne, i børnehaverne og i ældreplejen, og det kan mærkes på det specialiserede socialområde. En tredjedel af kommunernes afgørelser bliver underkendt, og for mange familier føles det som en kamp mod systemet. Det er ikke rimeligt.

Vi har brug for at skabe et samfund med mere ro på, hvor der er bedre plads til børn og unge med ondt i livet eller med en diagnose, og hvor den enkelte med et handicap mærker, at de som menneske og som borger har ret til at deltage i samfundslivet og ret til hjælp og støtte. Vi skal ikke have et samfund, hvor man skal komme med hatten i hånden og tigge om almisser. Ingen skal sige undskyld for at være her. Det smukke ved velfærdssamfundet som ideal er jo netop, at det er de bredeste skuldre, der skal bære det tungeste læs, altså at vi hjælper hinanden og er solidariske. For ingen af os ved på forhånd, hvordan livet rammer os, og det rammer os helt tilfældigt. Velfærdssamfundet er et ideal, men det burde også være virkelighed, og det er det ikke helt i dag. Vi svigter for mange, specielt for mange børn og unge. Uligheden stiger, og i en tid, hvor der med statsministerens ord er masser af penge, er det et svigt af dimensioner at se kernevelfærden smuldre foran os. Det kan være anderledes. Det bør være anderledes. Det er et politisk valg, om det skal være anderledes, og regeringen vælger skattelettelser over velfærden og vores solidariske samfundsmodel. Tak.

Kl. 13:08

Anden næstformand (Jeppe Søe):

Selv tak. Så går vi i gang med de korte bemærkninger, og den første er fra hr. Benny Engelbrecht fra Socialdemokratiet. Værsgo.

Kl. 13:08

Benny Engelbrecht (S):

Tak for ordet, formand. Tak for ordførertalen. Jeg sad klar til at notere de konkrete forslag ned, som SF's finansordfører ville komme med i dag, i forhold til hvad man ønskede sig i forhold til finanslovsaftalen, og mit papir er lidt blankt nu. Så jeg gætter på, at SF på et tidspunkt vil komme med nogle mere konkrete forslag.

Jeg noterer mig naturligvis, at der var lidt ros og meget af det modsatte. En af de ting, der bliver spurgt ind til, er den kommunale økonomi, og der bliver gjort opmærksom på det. Det er jo et stort debatemne, men der er et spørgsmål, der faktisk presser sig på fra min side. Da man lavede kommuneaftalerne, som tilfører kommunerne 2,4 mia. kr., og som blev omsat til et aktstykke, som blev vedtaget af Finansudvalget den 29. juni i år, stemte SF for bloktilskudsaktstykket og i øvrigt uden bemærkninger, men siden er der jo sket noget, nemlig at der er tilført yderligere 550 mio. kr. Så jeg skal egentlig høre, om den ekstra tilførsel af midler til kommunerne er noget, SF kan lægge stemmer til.

Kl. 13:09

Anden næstformand (Jeppe Søe):

Ordføreren.

Kl. 13:09

Lisbeth Bech-Nielsen (SF):

Selvfølgelig vil vi det, for det eneste, der stod tilbage, er de besparelser, som kommunerne er blevet påtvunget under udenrigsministerens gamle omprioriteringsbidrag, som den her regering har taget til sig. Så hvis der ikke blev tilført de her penge, ville der jo være en endnu større udfordring for landets kommuner. Det er jo også derfor, jeg siger, at det er et skønmaleri, når regeringen siger, at der bliver tilført 1 mia. kr. til velfærden, for det er jo penge, som kommunerne allerede er blevet pålagt at spare, og så får de så er det samme beløb tilbage igen, og det er der jo ikke meget udvikling i.

Jeg synes, det er afgørende, at vi også går op i helikopterperspektivet, og det var også det, jeg prøvede at gøre lidt i vores tale. Det er en udmærket finanslov. Der er også nogle gode elementer, og det prøvede jeg også at anerkende, men det er en driftsfinanslov. Den løser ikke vores store strukturelle udfordringer med at fastholde og rekruttere medarbejdere i vores velfærd, udvikle vores velfærd, sikre, at specielt børn og unge, der har udfordringer, får en ekstra hjælp. De ting løser den ikke.

Kl. 13:10

Anden næstformand (Jeppe Søe):

Spørgeren.

Kl. 13:10

Benny Engelbrecht (S):

Jeg tror faktisk ikke, at der er nogen, der betvivler, at aktstykket, som udmøntede kommuneaftalen, tilfører kommunerne samlet set flere penge og på ingen måde kan sammenlignes med en tid, hvor der var et omprioriteringsbidrag og en de facto udhuling af kommunernes økonomi.

Det, som bl.a. udfordrer kommunerne, er det, som man lidt overordnet set kalder for det specialiserede socialområde, som altså ikke handler om nogle enkeltpersoner. Det siger jeg bare for en god ordens skyld, for at der ikke er nogen, der er i tvivl om det. Det handler om den samlede ramme. Men nu tilføres der jo så penge ud over det, som SF syntes var tilfredsstillende, da man stemte for aktstykket. Så det er faktisk vigtigt for mig at få understreget, at det her er ekstra midler, der tilføres kommunerne.

Kl. 13:11

Anden næstformand (Jeppe Søe):

Ordføreren.

Kl. 13:11

Lisbeth Bech-Nielsen (SF):

Det, vi vil i SF, og nu bliver det lidt teknisk, er, at det ikke bare er det demografiske træk – altså, kommer der flere børn og ældre til, bliver det dækket – men det fulde demografiske træk, hvilket jo betyder, at når resten af samfundet bliver rigere, bliver vores velfærd også nødt til at følge med, for ellers vil den til sammenligning se mere og mere sølle ud, og rigtig mange vil fravælge den til fordel for private tilbud, og det kan vi jo se inden for vores sundhedsområde, hvor de presser den offentlige sundhed. Derfor er der et kæmpe efterslæb, som bliver nødt til at blive håndteret, og jeg vil meget gerne give SF's finanslovsforslag til hr. Benny Engelbrecht bagefter, så han kan se alle vores gode forslag.

Kl. 13:12

Anden næstformand (Jeppe Søe):

Så er det hr. Torsten Schack Pedersen fra Venstre.

Kl. 13:12

Torsten Schack Pedersen (V):

Tak for det, og tak for anerkendelsen af nogle af elementerne i finansloven: løftet af erhvervsskoler, domstole, udenrigstjeneste, og jeg tror også, at SF deler ønsket omkring psykiatrien. Men lidt ligesom hr. Benny Engelbrecht hæfter jeg mig også ved, at SF i sin tid stemte for det kommunale aktstykke og ikke kom med nogen påtegning om, at det var underfinansieret. Så vil jeg bare gerne bede SF's ordfører om at bekræfte, at de 700 mio. kr., som SF siger kommunerne skal spare, er på administration. Det har været en del af aftalen fra starten af. Så er der penge til det demografiske træk og til et serviceløft. Så kommunerne får flere penge med det kommunale aktstykke, de får mere end det demografiske træk, og samtidig får de 650 mio. kr. ekstra med det udspil, som regeringen kom med for 14 dage siden. Kan SF ikke bekræfte det?

Kl. 13:13

Anden næstformand (Jeppe Søe):

Ordføreren.

Kl. 13:13

Lisbeth Bech-Nielsen (SF):

Kommunernes opgaver er blevet mange flere, og nogle af de udfordringer, der er med, at der er mange, der har ondt i livet, er også blevet meget større. Jeg synes, at når vi har et velfærdssamfund, er det også for at tage sig af dem, der har det sværest, og jeg kan ikke forstå vores vækstfokus med, at vi skal blive rigere og rigere og rigere, hvis ikke det er, fordi vi kan løse nogle af de opgaver, der også følger med vores samfundsmodel. Bl.a. er der nogle, der er meget pressede og stressede og har ondt i livet, og hvis ikke det bliver forebygget, hvis ikke der bliver taget hånd om det i tide, bliver det værre og koster også mere. I stedet for at have fokus på, hvad de her mennesker koster, burde vi have fokus på, hvordan vi løser det, hvordan vi forebygger det. Der bliver nødt til at blive investeret mere i velfærden end det, som hr. Torsten Schack Pedersen lægger op til. Der er en underfinansiering på 23 mia. kr. siden 2015. Størstedelen af det kommer fra den tid, hvor I var i regering.

Kl. 13:14

Anden næstformand (Jeppe Søe):

Spørgeren.

Kl. 13:14

Torsten Schack Pedersen (V):

Nu bliver det nok ej heller ved denne debat, at jeg tager Arbejderbevægelsens Erhvervsråds analyser for den objektive sandhed. Jeg har endnu til gode at havne dér. Men jeg synes bare, det ville være fair, hvis SF ville anerkende, at det her finanslovsforslag sætter flere penge af til velfærd, for det gør det, for det er der brug for. Og så kunne det jo være befriende at vide, hvor meget SF mener der mangler, og hvordan SF vil finansiere det.

Kl. 13:14

Anden næstformand (Jeppe Søe):

Ordføreren.

Kl. 13:14

Lisbeth Bech-Nielsen (SF):

Det er dagens bedste spørgsmål, og det er jeg så glad for. Vi står jo faktisk i den heldige situation, at vi godt kan løse den her kolossale opgave, vi står over for, men kun hvis vi bruger de penge, der skal til. Hvis vi skal dække det fulde demografiske træk, altså sikre, at vores velfærd udvikler sig i takt med resten af vores samfund, skal vi bruge råderummet til det. Når det grønne råderum er trukket fra, når forsvar er trukket fra, er det, der er tilbage, det, vi skal bruge for at kunne dække det fulde demografiske træk, som jeg mener ligger i omegnen af 1,1 pct.

Kl. 13:15

Anden næstformand (Jeppe Søe):

Så er det hr. Henrik Frandsen fra Moderaterne.

Kl. 13:15

Henrik Frandsen (M):

Mange tak, og tak til fru Lisbeth Bech-Nielsen for en rigtig god ordførertale, og tak for de roser, der er dog alligevel trods alt var i talen.

Det, jeg vil vende tilbage til, er, at ordføreren på et tidspunkt siger, at regeringen nu skal stoppe med at tale om arbejdsudbud. Der vil jeg så stille det spørgsmål, om ikke fru Lisbeth Bech-Nielsen også vil anerkende, at jo større arbejdsudbud vi har samlet set, jo flere folk, der er i beskæftigelse, jo mere gavner det det danske samfund, og at det jo måske er derfor, at vi som regering taler om det, for det er med til at skabe velfærd og velstand.

Kl. 13:15

Anden næstformand (Jeppe Søe):

Ordføreren.

Kl. 13:15

Lisbeth Bech-Nielsen (SF):

Det synes jeg virkelig er en diskussion – det, som hr. Henrik Frandsen siger der – for det arbejdsudbud, som har været praktiseret i mange år, har jo handlet om at piske folk og tage rettigheder fra folk efter devisen, at de ligesom skal piskes i arbejde, og det skal gøre rigtig ondt osv. Hvis man i stedet for havde det fokus på arbejdsudbud, at man så på, at virkelig er mange mennesker, der er uden for arbejdsmarkedet eller på kanten af arbejdsmarkedet, fordi de er stressramte, fordi de er sygemeldte, fordi de har et handicap, der ikke kan rummes på det eksisterende arbejdsmarked – alt det, hvor man kunne hjælpe hundredtusindvis af mennesker til at få et bedre liv og også komme ind og være en del af arbejdsmarkedet – ville det være rigtig godt. Men her hemmeligheden, at det anerkender Finansministeriet ikke i deres modeller.

Kl. 13:16

Anden næstformand (Jeppe Søe):

Spørgeren.

Kl. 13:16

Henrik Frandsen (M):

Jamen jeg tænker jo lige præcis, som ordføreren også siger, at der er mange måder at skabe arbejdsudbud på. Man kan bruge pisk, man kan bruge gulerod, og nu skulle jeg til at bruge et engelsk udtryk, men ved dagens afslutning er det, der betyder mest, at man får øget arbejdsudbuddet. Det kan man gøre ved at få flere uden for arbejdsmarkedet ind på arbejdsmarkedet, og man kan også gøre det med udenlandsk arbejdskraft. Hvordan forholder SF sig til at skaffe arbejdskraft fra udlandet?

Kl. 13:17

Anden næstformand (Jeppe Søe):

Ordføreren.

Kl. 13:17

Lisbeth Bech-Nielsen (SF):

Jeg er simpelt hen ikke enig med hr. Henrik Frandsen i, at det vigtigste i hele verden er arbejdsudbud. Jeg synes, det vigtigste i hele verden er, at vi definerer, hvad vi sætter pris på som samfund. Er det, at vi har nok sygeplejersker, pædagoger, lærere osv.? Det er et spørgsmål om kompetencer, at tiltrække arbejdskraft og at fastholde den, vi har. Hvis vi så også siger, at det er rigtig vigtigt bl.a. for den grønne omstilling og for de mange virksomheder, der arbejder med det, at vi også har faglært arbejdskraft, skal vi, som regeringen helt rigtigt det gør, for alvor sætte ind på tekniske uddannelser for at få flere faglærte.

Kl. 13:17

Anden næstformand (Jeppe Søe):

Så er det fru Karina Adsbøl fra Danmarksdemokraterne.

Kl. 13:17

Karina Adsbøl (DD):

Tak for det, og tak for en rigtig fin tale. Jeg er fuldstændig enig med ordføreren: Der er ikke nogen, der skal sige undskyld for at være her.

Men jeg kunne egentlig godt tænke mig at høre ordføreren, hvordan SF's landspolitik hænger sammen med SF's byrådspolitik. Netop i Kolding, hvor jeg kommer fra, sidder der en SF'er, hr. Hans Holmer, som formand, og de vil lave store besparelser på børne- og ungeområdet. Bl.a. vil de lukke en børnehave ude i et landdistriktsområde. Det var en rigtig fin tale, men sommetider mangler jeg bare den røde tråd i SF's landspolitik ned til byrådspolitikken. Så måske ordføreren kan komme ind på, hvordan man vil sikre små børnehaver i landdistrikterne – og skoler. Vi har set massive skolelukninger i vores landdistriktsområder. Hvad vil SF gøre, også lokalt, for at kæmpe for dem?

Kl. 13:18

Anden næstformand (Jeppe Søe):

Ordføreren.

Kl. 13:18

Lisbeth Bech-Nielsen (SF):

Nu bliver det her klip jo nok klippet ud og lagt på Facebook eller sådan noget for at blive vist hjemme i kredsen. Jeg prøvede faktisk at sige her, at medmindre vi leverer den kommuneøkonomi, der skal til, så er det jo det svære valg, som alle kommuner står i. Et hav af socialdemokratiske borgmestre har i dag råbt vagt i gevær og sagt, at det her ikke hænger sammen, og at de ikke kan levere den lovpligtige service til deres borgere med den økonomi og de opgaver, de står over for.

Derfor bliver vi nødt til at have en helt anden investering i vores velfærd. Det var det, jeg sagde omkring det fulde demografiske træk. Det er lidt teknisk, men det betyder en helt anden økonomi til kommunerne end det, der har været praktiseret siden i hvert fald 2015, hvor ordførerens tidligere parti jo bakkede op om en regering, som i den grad har været skyld i, at der er et gigantisk efterslæb på den borgernære velfærd ude i kommunerne, fordi pengene ikke er fulgt med.

Kl. 13:19

Anden næstformand (Jeppe Søe):

Spørgeren.

Kl. 13:19

Karina Adsbøl (DD):

Der kom ikke rigtig et konkret svar på, hvad man præcis vil gøre lokalt. Et er, at der skal flere midler; det har jeg hørt. Men hvad vil man gøre konkret for, at skolerne ikke lukker? Vil SF være med til at afsætte midler til, at de små skoler ude i landdistrikterne ikke lukker, og at der ikke sidder en SF-byrådspolitiker som formand for et udvalg og lukker skoler og børnehaver? Jeg er helt med på, at det også kræver midler. Men man kan også gøre meget for lokalt at løse, hvordan man sikrer bevarelse af de små skoler og børnehaver, altså noget, som SF kæmper varmt for herinde.

Kl. 13:20

Anden næstformand (Jeppe Søe):

Ordføreren.

Kl. 13:20

Lisbeth Bech-Nielsen (SF):

Jamen jeg ved simpelt hen ikke, hvordan jeg skal sige det mere præcist. Den udfordring, som mange kommuner i landet står over for, er et resultat af et kæmpe finansieringsefterslæb. Der mangler penge, budgetterne hænger ikke sammen, og så skal man ud i de her sparerunder. Derfor er det enkle svar, at vi skal bruge det råderum, vi har. Vi står endda i den fantastiske situation, at vi rent faktisk har økonomien til at rette op på det her morads. Men det kræver, at der er flere, der støtter op om, at de penge så også skal bruges, og det håber jeg at Danmarksdemokraterne vil.

Kl. 13:20

Anden næstformand (Jeppe Søe):

Så er det hr. Søren Egge Rasmussen fra Enhedslisten.

Kl. 13:20

Søren Egge Rasmussen (EL):

Tak. Jeg lyttede mig til, at ordføreren sagde, at man kunne forvente af en regering, at de skal løse de store problemer, og at man nu her i finanslovsforslaget kan se, at der kun er afsat 500 mio. kr. nye penge til klimakrisen.

Vi står jo med en opgave med at komme i mål med CO2-målsætningerne, både i forhold til 2025 og 2030, hvilket vi i Enhedslisten synes er umådelig vigtigt, og hvor vi har et godt samarbejde med SF om at prioritere det. Men det er jo lidt svært at prioritere det, når forhandlinger går i stå. I det her finanslovsforslag er der jo ikke afsat midler til, at vi når 2025-målet. Der er ikke afsat penge til fjernvarmepuljen. Der er ikke taget tiltag, der ligesom gør, at vi kan nå i mål. Så jeg vil gerne høre ordføreren, om ikke det også er en prioritet for SF, at vi skal komme frem til, at vi finder nogle reduktioner, som kan være gældende i 2024, fra den 1. januar, og det kunne f.eks. være at modellere og hæve dieselafgiften. Er det noget, SF prioriterer?

Kl. 13:21

Anden næstformand (Jeppe Søe):

Ordføreren.

Kl. 13:21

Lisbeth Bech-Nielsen (SF):

Jeg er fuldstændig enig med hr. Søren Egge Rasmussen og specielt i det med fjernvarmen, som vi jo alle sammen, når vi taler om det, er enige om bare er en af hjørnestenene, og så er der ikke sat penge af til det – specielt i den energikrise, vi også har været i, og med hele diskussionen omkring Rusland og Ukraine osv. om, at energipolitik også er sikkerhedspolitik, og så var man da enige om, at man skulle sætte ind der, og så er der ingenting om det. Det vil vi rigtig gerne.

I vores finanslovsforslag, som også bliver offentligt, har vi også sat penge af til et jordanvendelsesprogram, til PFAS-kortlægning, 250 mio. kr. ekstra til billigere kollektiv trafik, ladestandere og andre ting. Og det er jo netop, fordi vi kan se, at vi også på finansloven, ikke kun nu, hvor der skal forhandles landbrugsaftale, bliver nødt til at sætte de her ting i gang. Og så er det jo en kæmpe skandale, at alle de vindmøller, der er besluttet skal sættes op, endnu ikke er blevet sat op. Det bliver vi nødt til at finde en løsning på.

Kl. 13:22

Anden næstformand (Jeppe Søe):

Spørgeren.

Kl. 13:22

Søren Egge Rasmussen (EL):

Ja, der er mange problemer på det grønne område, som ikke løses med dette finanslovsforslag. Det er helt korrekt. Jeg er sådan set enig i den oplistning, og man kan så tænke på, at lige om lidt vil regeringen komme og forholde sig til nogle potentielle skattelettelser på 5 mia. kr. i stedet for at løse de reelle problemer. Jeg synes, det er så sørgeligt at se et finanslovsforslag, der er så uambitiøst, især når man ved, hvad vi udrettede med de tre finanslove under den tidligere regering. Det var så kun måske 1,5-2 mia. kr. om året, vi fik lov til at disponere over, men vi fik faktisk lavet gode tiltag. Hvad er ordførerens refleksion på det?

Kl. 13:23

Anden næstformand (Jeppe Søe):

Ordføreren.

Kl. 13:23

Lisbeth Bech-Nielsen (SF):

For det, det koster at købe en flaske vand ude i lufthavnen: Det var det beløb, man sagde man ville lave en passagerafgift på, en flyafgift. Ikke engang det kan man. Efter den sommer, vi alle sammen har været vidne til, kan man ikke engang lave en flyafgift, hvilket jo gør, at vi bliver sådan en slags skattely i forhold til vores nabolande. Ikke engang det kan man sætte i gang. Jeg synes, det er ret vildt, og vi kommer jo ikke til at nå 2025-målet. Det er der jo alt, der tyder på.

Kl. 13:24

Anden næstformand (Jeppe Søe):

Tak. Fru Mette Thiesen, Dansk Folkeparti.

Kl. 13:24

Mette Thiesen (DF):

Tusind tak. Fra Dansk Folkepartis side er vi sådan set enige i, at når statskassen bugner, er vi nødt til at sende nogle penge ud der, hvor man har brug for dem. Og det er netop i kommunens, så vi vil meget gerne samarbejde om det. Men det handler også grundlæggende om, og det tror jeg sådan set jeg bare vil hørere ordførerens holdning til, at vi har et specialiseret socialområde, eller handicapområde, som i rigtig mange kommuner er udfordret forstået på den måde, at der er flere, der får den rigtige hjælp. Det er rigtig positivt, men det gør også, at udgifterne til det stiger rigtig meget. Det her er mennesker, der har brug for hjælp. Det er noget, man har krav på. Det er noget, man har ret til, og det er grundlæggende kernevelfærd. Er SF enige med Dansk Folkeparti i, at vi hurtigst muligt bør få sat os ned og forhandlet en løsning i forhold til, at vi får handicapområdet ud af kommunerne, sådan så vi sikrer alle de mennesker, som lever med handicap, retssikkerhed, retfærdighed og sådan set også en ordentlig behandling?

Kl. 13:25

Anden næstformand (Jeppe Søe):

Ordføreren.

Kl. 13:25

Lisbeth Bech-Nielsen (SF):

Jeg kan i hvert fald sige, at vi er hundrede procent enige om, at det her område bliver vi nødt til at håndtere, og vi bliver også nødt til at hjælpe kommunerne med at håndtere det. For ligesom jeg sagtens kan forstå de forældre, der føler, at de skal kæmpe mod kommunen, og så måske endda i rigtig mange tilfælde får kommunens beslutninger omgjort i en Davids kamp mod Goliat, er der jo også nogle kommuner, der simpelt hen hele tiden balancerer og nogle gange træder over på den forkerte side af loven, fordi de simpelt hen ikke kan få budgetterne til at hænge sammen.

Det er bare derfor, mit budskab i dag er, at hvis vi mener, det er en kerneopgave at tage vare på dem, der faktisk har mest brug for hjælp i vores samfund, så er det en anden økonomi, der skal til. Om det ligger i kommunerne eller i regionerne eller i staten, vil det være en anden økonomi, der skal til, og det er det primære. I forhold til om det konkret skal ligge i kommunerne, KKR eller regionerne, er der en med, hvis ikke en anden lønramme så i hvert fald med mere ekspertise på området, som jeg nok bliver nødt til at henvise til, nemlig vores ordfører på området.

Kl. 13:26

Anden næstformand (Jeppe Søe):

Ønskes en opfølgning?

Kl. 13:26

Mette Thiesen (DF):

Ja, og tusind tak for det svar. Vi kommer i hvert fald i Dansk Folkeparti til at kæmpe videre for, at man får handicapområdet helt ud af kommunerne for netop at sikre, at mennesker med handicap får en både kvalificeret og ordentlig behandling. Og der har vi desværre i rigtig mange tilfælde set, at kommunerne ikke kan levere. Samtidig er der fortsat en form for stavnsbånd i forhold til den måde, det er skruet sammen på i dag.

Så vil jeg egentlig også bare kvittere for, at ordføreren nævner det her med Familieretshuset, for det er så vigtigt, at vi sikrer, at man ikke igen ser de her voldsomme stigninger i sagsbehandlingstiderne. Det er jo familier, det handler om. Det er familier, der går til grunde, og forældre, der mister deres børn. Så tak for det.

Kl. 13:26

Anden næstformand (Jeppe Søe):

Ordføreren.

Kl. 13:26

Lisbeth Bech-Nielsen (SF):

Jeg er helt, helt enig. Jeg er så paf over, at det er et sted, man vil spare. Det er familier i akut krise, og hvor dem, der taber, først og fremmest er børnene. Derudover vil jeg sige i forhold til hele det specialiserede socialområde, at rigtig meget at det her kan håndteres, i hvert fald meget bedre, hvis man sætter tidligere ind. Derfor er et af vores forslag i vores finanslovsforslag også 200 mio. kr. mere til PPR. For den tidlige indsats kan jo gøre, at der er nogle, der faktisk ikke ender i psykiatrien, eller ikke ender med at få en behandling, som kunne være undgået, så de kan få nogle bedre liv, specielt nogle bedre børne- og ungdomsliv.

Kl. 13:27

Anden næstformand (Jeppe Søe):

Så er det fru Helene Liliendahl Brydensholt fra Alternativet. Værsgo.

Kl. 13:27

Helene Liliendahl Brydensholt (ALT):

Tak for det. Jeg har ikke haft anledning til at læse SF's finanslovsudspil, og jeg kom desværre også for sent til talen, så jeg beklager, hvis mit spørgsmål allerede er lidt besvaret. Men jeg kunne godt tænke mig at høre om SF's holdning til og indstilling til at finansiere en eventuel forlængelse af barslen. Der kom jo i sidste uge nogle tal ud omkring, at man ser en tendens til, at barslen bliver forkortet som følge af den øremærkede barsel, som SF og Alternativet i øvrigt var med til at indføre. De viste også, at flere fædre og medmødre tager barsel, men at der altså er den her tendens. Og i går kom der en rapport fra ROCKWOOL Fonden, der viste, at den tid et barn er hjemme på barsel, har en betydning for trivslen i f.eks. folkeskolen.

Så er SF klar til at kæmpe for mere finansiering til en eventuel forlængelse af en barsel?

Kl. 13:28

Anden næstformand (Jeppe Søe):

Ordføreren.

Kl. 13:28

Lisbeth Bech-Nielsen (SF):

Det kan jeg simpelt hen ikke sige på stående fod. Det er det ærlige svar. For det er jo en stor diskussion, og det er en diskussion, jeg tror, vi bliver nødt til at have i folketingsgruppen, før jeg kan stå og bruge penge, som jeg ikke har lovning på endnu. Men ligesom Alternativet går vi i SF jo også meget op i familiepolitik, i børnepolitik, at vi sikrer, at vores børn får ro på – det tror jeg de fleste har fundet ud af at vi har som overskrift – og hvordan vi skal gøre det. Vi har jo også arbejdet med daginstitutionsområdet i forhold til minimumsnormeringer og andet, og det kan sagtens være, at vi også skal kigge på barslen. Det bliver jeg bare nødt til at vende tilbage om. For det vil selvfølgelig koste en del penge, og det skal vi jo så have prioriteret. Men det kan sagtens være.

Kl. 13:29

Anden næstformand (Jeppe Søe):

Ønskes en opfølgning? Nej. Så er det hr. Jens Joel fra Socialdemokratiet.

Kl. 13:29

Jens Joel (S):

Tak til SF's ordfører for talen og også for samarbejdet omkring den seneste finanslov. Vi håber jo selvfølgelig, at vi igen kan få et bredt samarbejde om en finanslov, og der er jo rigtig meget snak om nogle af de mindre beløb og måske også om nogle af de ting, der sådan ligesom kommer ud i offentligheden. Men jeg kunne godt tænke mig at spørge om noget af det, som faktisk koster noget i den her finanslov, noget af det, der ligger nede i maven, og ordføreren nævnte lige kort domstolene, og det er konkret, om ordføreren og dermed SF er enige i den prioritering, der ligger i forhold til domstolene, politiet, anklagemyndigheden og en reserve til en bandepakke, altså de her ting, der handler om at skabe en større tryghed og bedre forhold for vores retsvæsen og politi osv., og om det er noget, som SF støtter. For det er jo faktisk noget af det, vi bruger relativt mange penge på i den her finanslov, også selv om det ikke er så omdebatteret

Kl. 13:30

Anden næstformand (Jeppe Søe):

Ordføreren.

Kl. 13:30

Lisbeth Bech-Nielsen (SF):

Først og fremmest har det i forhold til retterne og domstolene undret mig i mange år, at omprioriteringsbidraget også gælder på et område, der er så tynget af sager, hvor folk må vente i alt for lang tid, og det går ud over befolkningens retssikkerhed. Så jeg er helt enig i prioriteringen, og jeg er sikker på, at min kollega, som er retsordfører, også er glad for, at de penge er blevet sat af, fordi det er et retssikkerhedsmæssigt problem med den tilstand, vores retter er i. Det samme er jo med vores kriminalforsorg, og det er jo også noget, jeg ikke synes vi diskuterer nok. Altså, det er nogle utrolig hårde jobs, de har. De får ikke ret meget for det, deres forhold er elendige, og der skal virkelig gøres noget der. Jeg vil gerne holde bandepakken ude af det, fordi jeg synes, det er nogle forskellige ting, vi taler om, og det tror jeg hellere jeg må lade min kollega udtale sig om. Men i forhold til det, der handler om retssikkerhed, vil jeg sige, at jo, der skulle sættes ind. Der er vi enige.

Kl. 13:31

Anden næstformand (Jeppe Søe):

Spørgeren.

Kl. 13:31

Jens Joel (S):

Det var faktisk også derfor, jeg sagde reserven til en bandepakke. For man kan sige, at det, at der er sat penge af til, at man kan gøre noget på området, selvfølgelig gør, at vi skal diskutere det konkret.

Apropos konkret: Nu sagde fru Lisbeth Bech-Nielsen, at hun havde SF's finanslovsforslag med på talerstolen. Kan ordføreren ikke give os et par highlights om, hvad det er, SF så gerne vil? For al respekt for, at man måske ikke har aftalt det hele, men hvad står der i det forslag? Hvad er det, SF tager med til finanslovsforhandlingerne?

Kl. 13:31

Anden næstformand (Jeppe Søe):

Højdepunkter fra ordføreren.

Kl. 13:31

Lisbeth Bech-Nielsen (SF):

Tak. En af vores hovedprioriteringer er folkeskolen og under den styrkelse af PPR, som jeg sagde. Det kan være færre børn i klasselokalerne, tolærerordninger, styrkelse af fritidstilbud. Så har vi også nogle elementer om, at man f.eks. skal have ret til flere besøg af sundhedsplejersken, for det er jo specielt i de første år af et barns liv, at man kan gøre en ekstra indsats, hvis der er noget, der er ved at køre lidt skævt. Så er der selvfølgelig også uddannelsesområdet og det grønne område – og jeg har ikke mere tid. Jeg kommer ned og afleverer det til hr. Jens Joel bagefter.

Kl. 13:32

Anden næstformand (Jeppe Søe):

Hr. Anders Kronborg, Socialdemokratiet.

Kl. 13:32

Anders Kronborg (S):

Tak for det. Ordføreren går hårdt til skattelettelserne og sætter det meget kontrastfyldt op i forhold til velfærd. Det er jo lidt interessant sådan at se på SF's historie helt generelt. Jeg mindes i hvert fald, at sidst SF var i regering og havde skatteministerposten, kunne man godt sænke f.eks. selskabsskatten.

Men når vi ser på nogle af de her skattelettelser, som er i regeringsgrundlaget, og som vi skal til at udmønte, kunne jeg godt tænke mig at høre SF sådan helt konkret, hvad det er for nogle skattelettelser, vi skal fjerne. For noget af det, der har gjort indtryk på mig, både da jeg gik rundt i valgkampen, men også når jeg sådan er ude og besøge folk, er, at i takt med en stigende inflation er varerne blevet dyrere, og f.eks. den enlige forsørger, som går på arbejde hver dag og har et par børn, vil opleve en skattelettelse på mere end 7.000 kr. Er det den enlige forsørger i f.eks. Nordjylland, som vi skal sige til, at den skattelettelse må vi simpelt hen annullere, hvis det står til SF, for det er ikke rimeligt, at hun får en skattelettelse, så hun faktisk kan klare dagen og vejen lidt bedre?

Kl. 13:33

Anden næstformand (Jeppe Søe):

Ordføreren.

Kl. 13:33

Lisbeth Bech-Nielsen (SF):

Altså, hvis der lige pludselig er helt nye toner fra regeringen og man vil lave en skattereform, som med en nålestiksoperation sætter ind over for dem, der har de allerlaveste indkomster, så kan vi jo tale om det. Men det er jo et skønmaleri, for det er ikke det, det handler om. Langt de fleste penge kommer jo til at gå til sådan nogle som dig og mig, som har et meget, meget flot folketingsvederlag. Jeg ville da hellere have, at der blev rettet op på vores velfærd, end en skattelettelse.

Derudover forstår jeg ikke helt, om Socialdemokratiet er stolt af den der selskabsskattelettelse, som blev aftalt under den tidligere regering, eller hvorfor det bliver nævnt nu. Vi var jo i regering sammen. Jeg mindes den ikke med glæde, det må jeg bare sige.

Kl. 13:34

Anden næstformand (Jeppe Søe):

Spørgeren.

Kl. 13:34

Anders Kronborg (S):

Jeg synes faktisk, at ordføreren her begynder at tale lidt udenom. For det er jo konkrete tal fra Finansministeriet, jeg rent faktisk nævner: at en enlig forsørger med børn faktisk får mere end 7.000 kr. i skattelettelser. En ganske almindelig arbejderfamilie får omkring 4.500 kr. i skattelettelse. Er det dem, vi skal sige til, at de ikke længere skal modtage en skattelettelse, hvis det står til SF?

Så må jeg også bare erindre ordføreren om, at i den her folketingssamling – det synes jeg ordføreren glemmer lidt – har SF jo selv været med til her i salen at stemme for skattelettelser, f.eks. da vi hævede fradraget for faglige kontingenter. Det var jo en skattelettelse, som SF stemte for.

Kl. 13:34

Anden næstformand (Jeppe Søe):

Ordføreren.

Kl. 13:34

Lisbeth Bech-Nielsen (SF):

Ja, og den synes vi var rigtig god, ligesom vi faktisk synes, at befordringsfradraget i landdistrikterne, som jo teknisk set også er en skattelettelse, også er en fin ting. Men det er jo ikke det, der kommer til at fylde i regeringens forslag til en skattereform. Og jeg må minde ordføreren om, at den jo ikke er i hus endnu, så ordføreren kan ikke slynge tal ud, som der ikke er dækning for – medmindre regeringen laver den selv selvfølgelig, så kan I jo selv bestemme. Men en skattereform, som er ulighedsskabende, og som kommer til at give mest til dem, der har mest, er bare ikke SF's kop te.

Kl. 13:35

Anden næstformand (Jeppe Søe):

Så er det hr. Dennis Flydtkjær fra Danmarksdemokraterne.

Kl. 13:35

Dennis Flydtkjær (DD):

Vi har jo alle sammen forskellige prioriteter herinde, og en del af diskussionen har jo også vist, at det handler om, om man vil bruge penge på skattelettelser, eller om der skal bruges mere på velfærd, som SF siger. Det er jo helt legalt. Men der er også bare prioriteringer nede i finansloven, og der vil jeg gerne dykke ned i noget.

Når SF efterlyser, at der kommer flere penge til kommunerne, til ældrepleje og til folkeskolen og sådan noget, hvad jeg sådan set er enig i, hvorfor støtter man så og synes, det er en god ide, at der bliver givet 2,6 mia. kr. mere til udenrigstjenesten? Det er vel også et prioriteringsspørgsmål. Jeg tror, det er svært at argumentere for, at udenrigstjenesten er kernevelfærd. Så vil SF være med til i forhandlingerne at prøve at få det beløb ned? For når vi nu skal prioritere – det er jo en flertalsregering, vi står over for – ville det så ikke være bedre, at pengene gik til kommunerne i stedet for til udenrigstjenesten?

Kl. 13:36

Anden næstformand (Jeppe Søe):

Ordføreren.

Kl. 13:36

Lisbeth Bech-Nielsen (SF):

Men med al respekt synes jeg, det er en falsk præmis at sætte op, for det kunne man jo sige ved at sætte det op over for vores forsvarsudgifter eller den grønne omstilling. Vi synes, det er rigtig godt, at udenrigstjenesten får nogle flere penge. Den har været skåret i stykker og sparet i stykker, og den verden, vi lever i, har vi brug for diplomati. Vi har brug for at være til stede ude i verden. Det handler også om Danmarks sikkerhed, og det kan jeg ikke forstå hvis man er fra Danmarksdemokraternes side trækker på skuldrene af. Det er altså ret vigtigt, og det er derfor, jeg pointerede det og gerne vil anerkende det.

For os at se er det ikke noget, der forhindrer, at vi kan investere det i velfærden, der skal til. Som jeg sagde før, er det sådan i forhold til det råderum, vi har nu, at hvis man tager det grønne råderum ud, og hvis man tager de penge ud, vi har aftalt til forsvaret, så er der stadig væk plads til både at genoprette det efterslæb på de 23 mia. kr., der er, og levere på det fulde demografiske træk. Det er de penge, der er, og det er derfor, at det her er et valg. Der skal ikke nye skatter eller nye besparelser til for at rette op på de her ting. Det kan vi gøre.

Kl. 13:37

Anden næstformand (Jeppe Søe):

Spørgeren.

Kl. 13:37

Dennis Flydtkjær (DD):

Men vi står med en flertalsregering, og vi står med et finanslovsudspil, vi diskuterer i dag, og der er man nødt til at prioritere, hvad man vil bruge pengene på. SF siger, at der bliver brugt alt for få penge på velfærd. Der lukkes skoler derude, og nogle steder diskuterer man, om man overhovedet skal have lov til at få skolemælk. Men SF sidder alligevel og forsvarer, at der skal bruges 2,6 mia. kr. på udenrigstjenesten. Og det er bare det, jeg ikke kan få til at hænge sammen. Hvorfor går man ikke sammen med Danmarksdemokraterne til forhandlingerne og siger, at det godt kunne være, at det ikke lige er i år, vi skal udbygge udenrigstjenesten, og i stedet for måske sikre, at der ikke er små landsbyskoler, der lukker, eller at busruten kan fortsætte, så man faktisk godt kan komme ind til hovedbyen i kommunen?



Kl. 13:37

Anden næstformand (Jeppe Søe):

Ordføreren.

Kl. 13:37

Lisbeth Bech-Nielsen (SF):

Nu taler hr. Dennis Flydtkjær mod bedre vidende, for han ved jo godt, at den måde, regeringen regner på, er ved at sige, at vi kan bruge rigtig mange penge på udenrigstjenesten, fordi det ikke påvirker den indenlandske aktivitet, altså i forhold til den frygt, man har for, at inflationen kan blusse op igen. Og det er jo derfor, de siger, at der kan vi give los, og at det ikke er noget problem. Derfor kommer de ikke til at lave den byttehandel, hr. Dennis Flydtkjær taler om. Den eneste måde, man kan gøre det på, er ved at trække noget aktivitet ud af samfundet, altså at nogle skal betale noget mere, og det synes vi er helt rimeligt i SF. Der er mellemhandlere, der har tjent milliarder på den her krise. Der er folk, der har tjent rigtig mange penge på andres ulykke som følge af inflation. Og vi synes godt, at de kan bidrage med noget mere af det.

Kl. 13:38

Anden næstformand (Jeppe Søe):

Så er det fru Trine Pertou Mach fra Enhedslisten.

Kl. 13:38

Trine Pertou Mach (EL):

Tak for det, og mange tak til ordføreren for en rigtig god tale. Jeg er fuldstændig enig med fru Lisbeth Bech-Nielsen i, at vi ikke kan være de udfordringer bekendt, som kommuner og dermed borgere i vores land står med, når det gælder nedskæringer i hele den sociale sektor, når det gælder nedskæringer i uddannelsessektoren, når busruter forsvinder osv. Det er simpelt hen ikke et velfærdssamfund værdigt, og det er særlig ikke et rigt velfærdssamfund værdigt.

Derfor vil jeg spørge ordføreren, om ikke ordføreren mener, at alle de her eksempler, der allerede har været oppe i Folketingssalen i dag, i virkeligheden ikke er skræmmende i sig selv, men er skræmmende, fordi de danner et fælles billede af, at man politisk har valgt, at der ikke skal tilføres flere penge til det velfærdssamfund, som vi alle sammen ellers bryster os af internationalt, altså at det i virkeligheden er et politisk valg.

Kl. 13:39

Anden næstformand (Jeppe Søe):

Ordføreren.

Kl. 13:39

Lisbeth Bech-Nielsen (SF):

Jeg er så enig – det er et politisk valg. Hvis vi stod i en meget, meget svær økonomisk situation, var det jo en helt anden diskussion. Så kunne vi diskutere: Har vi pengene til at rette op på det efterslæb, der er, og alle de problemer, der er derude? Skulle vi spare andre steder i samfundet? Skulle vi hæve almindelige menneskers skattesats betydeligt, eller hvad skal vi?

Det er ikke det, vi står i. Vi står i så gunstig en situation, at vi kan rette op på det, der betyder rigtig meget i mange menneskers liv, nemlig hvordan deres børn har det henne i vuggestuen, hvordan deres børn har det henne i skolen, hvordan deres forældre har det på plejehjemmet. Det har vi faktisk en mulighed for at rette op på, fordi pengene er der, men ikke, hvis de bliver brugt på alt muligt andet. Og det er jo derfor, jeg er helt enig med fru Trine Pertou Mach i, at det er et politisk valg. Altså, man fravælger at rette op på de problemer, der er i vores velfærdssamfund.

Kl. 13:40

Anden næstformand (Jeppe Søe):

Spørgeren.

Kl. 13:40

Trine Pertou Mach (EL):

Tak. Men så vil jeg – og det sidste her bliver nok lidt mere en slags kommentar – komme med en appel om, at vi så sammen på, hvad kan man sige, venstresiden af regeringen får os et tæt samarbejde fremover.

For vi ved jo godt, at det store slag formentlig kommer i forbindelse med regeringens 2030-plan, hvor nogle af de her varslede skattelettelser også vil blive tydelige, og hvor vi også skal have fat i det her. Det er et politisk valg, hvem man giver skattelettelser til, om man giver skattelettelser, og hvorfor man i virkeligheden ikke også f.eks. beskatter en overnormal profit hos mellemhandlere i elsektoren noget mere. Jeg håber, vi kan få et tæt samarbejde om det.

Kl. 13:41

Anden næstformand (Jeppe Søe):

Ordføreren.

Kl. 13:41

Lisbeth Bech-Nielsen (SF):

Det er jeg helt enig i, og det har vi jo også i forvejen, og jeg tror, vi deler mange af de samme bekymringer og ønsker til, hvordan vi skal gå videre herfra. For igen vil jeg sige: Det er jo muligt. Og det er også det budskab, jeg synes er vigtigt at sende ud til befolkningen: Vi kan faktisk godt rette op på tingenes tilstand. Vi kan godt skabe et samfund, hvor der er bedre forhold i daginstitutioner og på vores plejehjem, og hvor børn med diagnoser får hurtigere og bedre hjælp osv. Det er der faktisk en mulighed for.

Kl. 13:41

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 13:41

Morten Messerschmidt (DF):

Tilbage for snart 3 år siden indgik SF og Dansk Folkeparti sammen med Enhedslisten og Socialdemokratiet en aftale om at forbedre vilkårene for de nedslidte på arbejdsmarkedet, idet vi forventede, at vi nu her snart kunne gøre det muligt at tilbyde også de folk med en arbejdsevne på under 18 timer om ugen seniorpension. Og der var jeg jo noget overrasket over at se, at regeringen sådan uden videre lægger op til at fjerne den forbedring, som vi jo sådan set var enige om.

Der var et par ting, som jeg kunne tænke mig at høre. Først vil jeg høre: Vidste SF egentlig, at det var noget, man ville fjerne? For vi havde nemlig ikke hørt noget, inden regeringen fremlagde finansloven. Så var SF orienteret, og hvordan ser man overhovedet på, at den her forbedring, som vi jo var enige om, ikke bliver indført?

Kl. 13:42

Anden næstformand (Jeppe Søe):

Ordføreren.

Kl. 13:42

Lisbeth Bech-Nielsen (SF):

Jeg er helt enig med hr. Morten Messerschmidt. Vi kunne nærmest ikke tro det, altså når man har givet det løfte til nogle af de mest nedslidte i vores samfund. Jeg brugte eksemplet med min egen svigermor, som har arbejdet, fra hun var helt ung, på fiskefabrik, som rengøringsdame, som pædagogmedhjælper. Hun er slidt op, og det er der rigtig mange mennesker i vores samfund, der er. De har hårde fysiske jobs, og vi havde lovet dem det her.

Vi havde lavet en aftale sammen, og det sådan christiansborgske svar er: Flertallet er væk. Men det er da kun væk, fordi I ikke vil. Altså, det er da kun væk, fordi regeringspartierne ikke vil leve op til det, de tidligere har sagt. Venstre har lovet det. Socialdemokraterne indgik aftale med os. Hr. Lars Løkke Rasmussen opfandt seniorpensionen. Altså, hallo – undskyld – det flertal er da kun væk, fordi de har vendt det ryggen.

Kl. 13:43

Anden næstformand (Jeppe Søe):

Spørgeren.

Kl. 13:43

Morten Messerschmidt (DF):

Jeg er meget, meget enig. Jeg ville gerne høre, om man var orienteret. Jeg tror, at det lå implicit her, at det var man heller ikke fra SF's side; det er bare noget, regeringen har gjort i sin enevældige selvforståelse.

Hvordan ser fru Lisbeth Bech-Nielsen så de kommende finanslovsforhandlinger her? Altså, er det ikke lidt en fedtet affære at sætte en halv milliard af til forhandlingen, hvoraf halvdelen så – forventer de jo nok – skal bruges af os til at kæmpe det, vi egentlig var enige om, tilbage i aftalen?

Kl. 13:43

Anden næstformand (Jeppe Søe):

Ordføreren.

Kl. 13:43

Lisbeth Bech-Nielsen (SF):

Ja, det er jo sådan et kendt trick, ikke? Altså man tager nogle ting ud, og så tænker man: Så kan partierne bruge forhandlingskraft på det, og så er de beskæftiget. Og det maner da til eftertanke. Altså, det gør det.

For det er en regering, som specielt oven på det med store bededag og alle de diskussioner, der har været, sagde: Vi vil faktisk gerne vise jer, at vi ikke er så magtfuldkomne, som I siger vi er; vi vil gerne række ud i forhold til de brede samarbejder og sådan noget. Og når man så leverer så lille et rum at forhandle om, sender det jo ikke det bedste signal.

Kl. 13:44

Anden næstformand (Jeppe Søe):

Så er det hr. Lars Boje Mathiesen, uden for grupperne.

Kl. 13:44

Lars Boje Mathiesen (UFG):

Tak. Jeg hørte ordføreren tale meget om, hvad det offentlige system har brug for. Jeg taler med rigtig mange danskere, som har svært ved at få tingene til at hænge sammen. Det er folk, der har svært ved at betale fodboldkontingent, vinterstøvler og alt muligt andet, og det har de svært ved på grund af de afgifter og de skatter, de bliver pålagt. Og det er altså mennesker, som er i arbejde nu, men som har svært ved at få tingene til at hænge sammen. Hvad har SF til dem? For de oplever jo også problemerne med inflation og det, som det offentlige gør. Hvordan kan man hjælpe dem ved at lette skatten, så de har råd til at købe de ting, og så de kan få enderne til at hænge sammen?

Kl. 13:45

Anden næstformand (Jeppe Søe):

Ordføreren.

Kl. 13:45

Lisbeth Bech-Nielsen (SF):

Hvis det alene handlede om at give folk med lave indkomster en skattelettelse, er der faktisk ikke noget nyt i det. For i SF har vi igennem det sidste halvandet år, hvor inflationen virkelig har banket bunden ud af manges rådighedsbeløb, fjernet den lille opsparing, der måske var, og netop gjort det svært at betale almindelige udgifter, som hr. Lars Boje Mathiesen er inde på, sagt, at der er nogen, der har redet på den bølge af inflation, og som har tjent milliarder på det. Det er virksomheder og mellemhandlere, og de skal betale en særskat – og det jo ikke bare os, der siger det; det har Europa-Kommissionen også sagt – og det skal de, fordi det jo er penge direkte op af lommen på almindelige mennesker. Den særskat eller det solidaritetsbidrag, eller hvad man nu vil kalde det, kunne jo netop finansiere, at vi gav noget ekstra til dem, der har mindst. Det kryds ville jeg synes var rigtig fornemt.

Kl. 13:45

Anden næstformand (Jeppe Søe):

Spørgeren.

Kl. 13:46

Lars Boje Mathiesen (UFG):

Jeg kender godt til det demografiske træk og også til velstandsregulering og sådan noget. Du behøver ikke at gå ind i det tekniske, jeg kender godt forskellen på de to. Hvad mener SF det demografiske fulde træk, eller hvad vi skal kalde det, skal være? For jeg hørte, at man sagde 1,1 eller 1,2 pct. , og i kommuneaftalen for 2024, bliver der givet 1,25 mia. kr.  til kommunerne, som så dækker det demografiske træk. Hvis man kigger på det offentlige forbrug, stiger det med 2,1  pct., næste år stiger det med 1,5  og så igen med cirka 2. Så det offentlige forbrug stiger jo også med noget, som så faktisk vil dække velstandsreguleringen eller det fulde demografiske træk. Så hvor meget mere skal det være, når det nu dækker det fulde demografiske træk, og hvorfor skal der så endnu flere penge derud?

Kl. 13:46

Anden næstformand (Jeppe Søe):

Ordføreren.

Kl. 13:46

Lisbeth Bech-Nielsen (SF):

Det er helt rigtigt. Det, der har været problemet, er jo, at over tid, altså siden 2015, har der været et kæmpe efterslæb, hvis jeg må have lov lige at kigge tilbage. Det efterslæb, man har, er det, som man bakser med i mange kommuner. Det kan vi være uenige om, men der er i hvert fald nogle, der mener, at det beløber sig til i omegnen af 23 mia. kr.

Nu har der så været et par kommuneaftaler, hvor de penge har været på bordet. Det er jo ikke et beløb, vi skal finde på. Altså, det er jo det, Finansministeriet definerer, og jeg mener, det er i omegnen af 1,1 mia. kr. Det er det, der hvert eneste år skal leveres, plus det efterslæb, der er, og det er det, der ret præcis faktisk beløber sig til råderummet.

Kl. 13:47

Anden næstformand (Jeppe Søe):

Dermed tak til ordføreren fra Socialistisk Folkeparti. Inden den næste ordfører får ordet, vil jeg bare lige minde Tingets medlemmer om – og der har jo været sommerpause, så man kan glemme det – at der er sådan et ur foran jer, der tæller ned. Og det har faktisk en betydning at holde øje med taletiden, for det betyder, at vi kan få plads til alle, som har lyst til at få ordet. Det er ikke for at afbryde samtaler; det er faktisk for at give tid til samtaler – også for dem, som har en anden holdning end den, I lige sidder med. Så lad os prøve at overholde taletiden.

Lad os så komme videre til den næste ordfører, som er hr. Dennis Flydtkjær fra Danmarksdemokraterne. Værsgo.

Kl. 13:47

(Ordfører)

Dennis Flydtkjær (DD):

Jeg tænker, det er uret dernede på min plads, der tæller ned, og at mit her er et fedt – nå, dog ikke. (Anden næstformand (Jeppe Søe): Der er også et ur foran ordføreren). Det er rigtigt.

Tak for ordet. Finansministeren gav jo forud for præsentationen af finanslovsforslaget udtryk for, at det her var et mindre kedeligt finanslovsforslag. Og vi anerkender, at regeringens finanslovsforslag er mindre kedeligt, end det har været det sidste år. Jeg tror dog også, at det nok er de færreste af de danskere, der sidder derude, der tænker, at det altid er et festfyrværkeri at sidde og læse et finanslovsforslag. Jeg tror, man skal være lidt er en politisk-økonomisk nørd, som mange af os, der sidder i Finansudvalget, er, for at synes, det er spændende, og jeg er en af dem, der faktisk glæder sig til den her del af den politiske sæson, hvor vi kan sidde og grave os ned i tallene.

Grunden til, at finanslovsforslaget også er mindre kedeligt, er i høj grad, at vi har nogle virkelig sunde finanser, og det er jo entydigt positiv. Det er også positivt, at regeringen har lagt den her kriseretorik på hylden, for der er ikke krise i dansk økonomi, og det kan vi jo se på, at også råderummet er blevet opjusteret – faktisk igen lige nu, så det er to gange inden for ganske kort tid. Det er vi sådan set alle sammen glade for. Men set i lyset af, at det går godt for økonomien i Danmark, undrer vi os lidt over i Danmarksdemokraterne, at man ikke i større grad har kunnet tilgodese vores landdistrikter og skabe et land, der hænger bedre sammen, for det burde der sådan set være mulighed for med den økonomi, vi har. Finanslovsforslaget er jo nemlig endnu et eksempel på, at man prøver på at spinne en historie om, at man nu gør noget rigtig godt for vores landdistrikter, selv om man faktisk gør det stik modsatte, hvad man kan se, når man kommer ned i tallene, og det skal jeg vende tilbage til.

Det er selvfølgelig positivt, at man vil hæve kørselsfradraget, og at man vil indføre et fuldt landevejsprincip. Det støtter vi naturligvis i Danmarksdemokraterne. Det med kørselsfradraget er jo noget, vi selv har foreslået både tidligere ved den forrige finanslov og så sent som på vores sommergruppemøde, så vi er selvfølgelig glade for, at man har søgt inspiration også i de forslag, vi kommer med. Dog er vores forslag noget bredere og også lidt dyrere, fordi vi bl.a. også vil vende kørselsfradraget, så man også får fradrag, når man pendler til en yderkommune, og ikke bare som i dag, når man pendler væk fra en yderkommune. Som sagt er vi glade for, at man søger inspiration hos os, og det kan vi jo håbe på at man kan gøre yderligere, også med hensyn til de ting, jeg vil nævne her senere i min tale, og som vi gerne vil prioritere i vores forhandlinger.

Men som sagt er realiteten jo, at regeringen ikke prioriterer stærkere landdistrikter. Det kan man bl.a. se, ved at man beskærer bredbåndspuljen med 50 pct. Den blev skåret ned til 50 mio. kr. i år eller med finansloven for næste år, og senere ryger den helt ned på 25 mio. kr. Puljen til landsbyfornyelse, altså den, der er blevet kendt som nedrivningspuljen, blev i finansloven for i år, altså 2023, sat ned fra 200 mio. kr. til 100 mio. kr., og nu foreslår man så, at den yderligere skal skæres ned til 80 mio. kr. Så det er en nedskæring på 120 mio. kr. på 2 år, og det er altså ikke at prioritere området. Man siger godt nok, man vil give 100 mio. kr. til den kollektive transport i landdistrikterne, og det lyder jo rigtig godt, men når man kigger på den sidste side af finanslovsforslaget, kan man se, at man finder 125 mio. kr., fra den aftale, der hedder »Aftale om bedre og billigere kollektiv trafik«. Så man giver altså 100 mio. kr. for så at skære 125 mio. kr. et andet sted. Det kan man vel godt sige er at fodre hunden med dens egen hale eller faktisk fodre den så meget, at den måske kommer til at bide sig selv bagi. Det kan gøre ondt.

Man skærer i tilskuddet til almene boliger på småøer og i økommuner – eller man skærer ikke bare, man fjerner det faktisk helt. Det forhøjede udkantstilskud til almene gymnasier bliver beskåret med ca. 15 mio. kr., og det er fremgået af en del af debatten. Det svarer til ½ mio. kr. pr. gymnasie rundtomkring i landdistrikterne. Det synes vi da er utrolig ærgerligt. Det er altså vigtigt – og det burde vi være enige om – at man kan tage en gymnasial uddannelse alle steder i landet. Det er bare nogle ganske få konkrete eksempler på, at regeringen ikke prioriterer et Danmark i balance.

Til gengæld er det jo lykkedes regeringen at finde 2.600 mio. kr. til udenrigstjenesten hen over en 4-årig periode, bl.a. til flere ambassader i Afrika. Det er vi altså imod. Tilsvarende vil udviklingsbistanden stige med 2.870 mio. kr. fra 2023 til 2024. Men man kan altså ikke finde penge til landdistrikterne. Det synes vi da er en virkelig skæv prioritering, så det kommer vi selvfølgelig til at kæmpe for at få lavet om i forhandlingerne, for vi skal altså have en finanslov, der styrker vores landdistrikter og ikke gør det modsatte.

Jeg vil dog også gerne her i min tale nævne, at der selvfølgelig også er positive ting og noget, vi kan rose regeringen for, for det er jo ikke alt i sådan et udspil, der er skidt. Der er bestemt også tiltag, som vi synes er gode og er noget, som vi kan være med på, og det er bl.a. et løft af vores erhvervsuddannelser. Vi har selv været med til at finde pengene til løftet i den aftale, der var omkring universiteterne, og vi synes, det er godt, det er med, for det er også noget, der virkelig er tiltrængt. Vi kommer jo til at stå og mangle omkring 100.000 faglærte om ganske få år, som jo både skal være med til at sikre byggeriet, men sådan set også den grønne omstilling, hvis den skal lykkes. Der er en kæmpe udfordring derude med folk, der bliver undervist i virkelig gammelt udstyr, og lærere, der måske skal have en opkvalificering osv. Så det er penge, vi er glade for er sat af.

Kl. 13:53

Det er også positivt, at der er sat flere midler af til domstolene. Det er positivt, at der er indførelse af et fuldt landevejsprincip. Vi er sådan set også positive over for – selv om jeg kan forstå, at der er mange, der er negative over for det – at der bliver sat 1 mia. kr. af til vores kommuner og regioner, som skal sikre en bedre velfærd. Det er penge, man forhåbentlig kan være med til at udmønte, hvis man er med i en aftale. Og vi har også specielt en ros for, at der er sat penge af til psykiatrien, som jeg sådan set tror alle Folketingets partier er klar over er et område, der er stærkt nedprioriteret og har brug for flere penge. Så vi ser sådan set frem til de kommende forhandlinger og kommer også med en række konkrete tiltag, hvor vi synes vi kan være med til at styrke forslaget og gøre det til et bedre finanslovsforslag. Det handler specifikt om vores landdistrikter, men vi har sådan set også andre gode ting med.

Hvis jeg skal nævne nogle af de ting, som vi tager med, så er det bl.a., at vi gerne vil sikre en bedre lægedækning i landdistrikterne. Der er rigtig mange læger derude, som ikke tager nye patienter ind, og det er utrolig utryghedsskabende, hvis man ikke kan have sin egen personlige læge.

Vi har også sat fokus på udflytning af statslige arbejdspladser. Det er sådan, at hvis man ser på perioden fra 2015 til 2022, er der kommet 10.000 flere statslige arbejdspladser i hovedstadsområdet. Så vi foreslår, at vi nu tilsvarende laver en plan for, hvordan man kan flytte 10.000 den anden vej, så det trods alt ikke er hovedstaden, der hele tiden skal have flere og flere statslige arbejdspladser.

Vi vil gerne hæve kørselsfradraget yderligere, mere end det, som regeringen har lagt op til. Det har jeg allerede nævnt. Og så har vi et fokuspunkt om, at vi gerne vil give bedre muligheder for, at naboer til vedvarende energi-anlæg i større grad bliver kompenseret, end de gør i dag. Jeg tror, vi alle sammen synes, det er afgørende, at vi får flere vindmøller og solceller op, hvis vi skal have en grøn omstilling, men der er også den udfordring, at det jo meget naturligt er dem, der bor i landdistrikterne, der også får generne af den. Så for os bliver det helt afgørende, at hvis vi skal lykkes med det her og også sikre, at der fortsat er en opbakning og vi ikke får et land, der bliver vredet over, er vi også nødt til at få kigget på, hvordan man i større grad kan få en del af gevinsten ved at bo nabo til solceller eller vindmøller. Det kan både være kompensationsordningen, man kan kigge på, men det kan også være, man skal lave en ordning, hvor de kan få en større del af overskuddet. Vi synes kun, det er rimeligt, at det er dem, der har generne ved de vedvarende energi-anlæg, der også får en del af gevinsten.

Vi går også til forhandlingerne med ønsket om, at bredbåndspuljen skal være større, at vi skal have en videreførelse af det forhøjede udkantstilskud til de små gymnasier, og puljen til landsbyskoler i landdistrikterne er også noget, vi vil have med. Jeg tror, vi egentlig alle sammen kender problematikken: Er der først en skole, der lukker i en landsby, så er det ret svært at tiltrække børnefamilier. Og kommer der ikke børnefamilier til, er det altså en lille by, der er på vej ned ad bakke, og som snart er ved at stoppe udviklingen. Jeg ved godt, at der er et kommunalt selvstyre, men derfor kan vi godt være med til at give en hjælpende hånd til måske at gøre det lidt nemmere at bevare de små skoler ude i vores landdistrikter.

Vi har naturligvis også ting på social- og sundhedsområdet, vi vil prioritere. Vi vil gerne have sat flere penge af til ældreplejen. Noget, hvor det ikke bare bliver en overskrift, kunne være faste teams på området. Vi ved jo, at det kan være meget utryghedsskabende, hvis der kommer 10 eller måske 15 forskellige hjemmehjælpere ind ad døren på en uge, og samtidig kan det være med til at nedbringe sygefraværet ret så kraftigt, hvis man har nogle faste teams rundt i ældreplejen. Så det er nogle af de ting, vi vil have med.

Vores liste med ønsker er i øvrigt langt længere, og det tror jeg, den er for alle partier, men ligesom sidste år vil vi komme med et finanslovsforslag, hvor der selvfølgelig også er tilsvarende finansiering med. Det synes vi sådan set at alle partier burde komme med, og det vil vi også gøre i Danmarksdemokraterne igen. Det vil vi bestræbe os på at gøre hvert år, og det vil vi selvfølgelig fremlægge inden længe. Jeg er selv personligt ved at lægge sidste hånd på det.

Afslutningsvis vil jeg egentlig bare sige, at jeg synes, at finanslovsforslaget, som regeringen er kommet med, er et godt udgangspunkt for forhandlingerne. Naturligvis, som jeg også har sagt her i dag i min tale, er der selvfølgelig ting, vi vil have lavet om, for at vi kan være med i det, og ønsker, vi ønsker kommer med – altså fingeraftryk, der skal sættes. Og vi vil selvfølgelig komme med finansieringsforslag, som jeg også har bemærket at ministeren har sagt man skal, hvis man skal have ting igennem. Det vil vi selvfølgelig også gerne gøre, og den præmis anerkender vi fuldt ud. Der er ikke noget, der er gratis i politik, så vi ved godt, at vi også skal komme med forslag til, hvor pengene kan komme fra. Så vi håber på, det bliver en god forhandling, og vi ser bestemt frem til, at det kan blive et positivt udkomme, men selvfølgelig skal der være nogle ting, vi også kan se os i, altså nogle mærkesager. Tak for ordet.

Kl. 13:57

Anden næstformand (Jeppe Søe):

Første kommentar kommer fra fru Tanja Larsson fra Socialdemokratiet. Nej. Jeg tror, at vi går videre. Der er måske problemer med systemet. Er der en anden, der har tastet sig ind, som ikke er blevet nævnt? Nej, vi går videre.

Hr. Torsten Schack Pedersen fra Venstre.

Kl. 13:57

Torsten Schack Pedersen (V):

Tak for det. Her virker det. Først og fremmest vil jeg kvittere for den grundlæggende pæne modtagelse af regeringens finanslovsudspil med anerkendelse af mange af de initiativer, der er, og jeg glæder mig til, at Danmarksdemokraterne kommer med et samlet finanslovsudspil. Det er en god tradition, at oppositionspartier lægger kortene på bordet, så vi ved, hvad der er op og ned. Så igen tak for tilsagnet om at gøre det.

Det, jeg egentlig gerne vil vide, som jeg håber ordføreren kan give et ret klart svar på, handler om den samlede effekt. I det finanslovsforslag, som regeringen har lagt frem, er det neutralt i forhold til finanseffekt. Det vil sige, at det ikke trykker på speederen, for det kan give problemer i forhold til inflationen. Vi trykker heller ikke på bremsen, så vi stopper for hårdt op i økonomien. Jeg skal bare høre, om det er et princip, som Danmarksdemokraterne mener skal gælde for hele årets finanslov.

Kl. 13:58

Anden næstformand (Jeppe Søe):

Ordføreren.

Kl. 13:58

Dennis Flydtkjær (DD):

Jeg tror, at det er næste år, man regner med  at vi har fået en rimelig god landing med hensyn til inflationskrisen nu. Men det er klart, at vi selvfølgelig skal passe på. Jeg går ud fra, at det, der ligger bag ved hr. Torsten Schack Pedersens spørgsmål, er, at hvis vi bare giver los og bruger en kæmpe del af råderummet nu, jamen så puster vi jo til inflationen, og det er ikke sundt for vores økonomi. Så vi er helt indforstået med, at vi stadig væk er nødt til at holde lidt igen for at kunne holde inflationen nede. For det går jo ud over folks råderum, det giver en dårligere konkurrenceevne i erhvervslivet, og det har alle mulige andre dårlige effekter. Så vi er sådan set med på, at det ikke er i orden bare at give los og bruge løs. Altså, som jeg husker det, er der et økonomisk råderum på 9 mia. kr., som er udisponeret i år. Jeg tror ikke, det er sundt, hvis vi bare skruer op for det med 9 mia. kr. i forslaget til finanslov. Som vi også kan høre i dag, er det bare ikke alt, der havde været ønske om, som er en del af debatten. Hvis det er sådan, spørgsmålet skal forstås, er vi sådan set med på den præmis.

Kl. 13:59

Anden næstformand (Jeppe Søe):

Spørgeren.

Kl. 13:59

Torsten Schack Pedersen (V):

Tak for det tilsagn om, at den økonomiske ramme sådan set er rigtig. Derfor vil jeg så også bare advare mod at tro, som nogle har været inde på, og jeg tror også, at Danmarksdemokraterne har været inde på det, at man eksempelvis kan flytte penge fra oprustningen af udenrigstjenesten og så bruge dem på indenlandske udgifter. For så kommer der flere penge i omløb, og så risikerer man at puste til inflationen. Og jeg håber bare, at nu er advarslen givet, og at jeg kan få et tilsagn om, at det kommer Danmarksdemokraterne ikke til at levere i deres finanslovsforslag.

Kl. 14:00

Anden næstformand (Jeppe Søe):

Ordføreren.

Kl. 14:00

Dennis Flydtkjær (DD):

Nej, og tak for det spørgsmål. Nu har jeg jo selv gravet ned i bare reserverne alene. Altså, der er jo sat en reserve af til politiske initiativer på 2 mia. kr. Der er en forhandlingsreserve på ½ mia. kr., en reserve til velfærd på 1 mia. kr., og der er sat en reserve af til politiske aftalers senere udmøntning på 5 mia. kr. Det er også derfor, at jeg ikke køber ind på, at man bare skal komme og sige: Vi vil bare have en højere forhandlingsreserve.

Kigger man alene på reserverne til alle mulige andre områder, er der jo sådan set penge nok, som vi kan forhandle om. Så jeg tror godt, at vi kan få det til at lykkes, hvis regeringen trods alt er villig til, at vi også i forhandlingerne kan få indflydelse på de penge, der er sat af i forslaget til finanslov.

Kl. 14:00

Anden næstformand (Jeppe Søe):

Hr. Henrik Frandsen, Moderaterne.

Kl. 14:00

Henrik Frandsen (M):

Mange tak for ordet, og tak for en rigtig god ordførertale. Der er så dejligt ude på landet  – jeg tror, det er H.C. Andersen, der indleder »Den grimme ælling« på den måde; jeg er ikke hundrede procent sikker, men det mener jeg det er. Og det kan jeg i hvert fald skrive under på. Jeg bor derude, i et landområde. Nogle kalder det Udkantsdanmark.

Det, jeg vil spørge ordføreren om, er, om han ikke er bekymret for den italesættelse, der hele tiden er af landområderne og landdistrikterne i Danmark, af, at de hele tiden bliver snydt, at der hele tiden bliver taget noget fra dem, og at de hele tiden er i en offerrolle, og om ordføreren ikke tror, at det måske er med til at forstærke den udvikling, der nogle steder er i landområderne med affolkning osv. Tror ordføreren ikke, at hvis vi vendte retorikken om og begyndte at fremhæve de gode ting, alle de fantastiske ting, der foregår ude i landdistrikterne, som jeg selv er med til at tage del i, altså det liv, der er derude, at så fik vi måske også skabt en positiv spiral?

Kl. 14:01

Anden næstformand (Jeppe Søe):

Ordføreren.

Kl. 14:01

Dennis Flydtkjær (DD):

Jeg er med på, at man ikke skal tale tingene ned, og det mener jeg bestemt heller ikke at vi gør i Danmarksdemokraterne. Jeg tror, at næsten stort set alle os, der er valgt fra Danmarksdemokraterne, bor derude, fordi vi godt kan lide at være der, og fordi det er et dejligt sted at være. Men man er også bare nødt til at kigge på de politiske realiteter, og det er jo dem, vi prøver at rette op på for at skabe en bedre balance. Altså, som jeg nævnte som ét eksempel, er der fra 2015 til 2022 kommet 10.000 ekstra statslige arbejdspladser i København. Og jeg flyttede ikke ud af København, fordi jeg synes, at København er grim og det er et dårligt sted. Men det går rigtig godt i vores hovedstad, og det er supergodt, men kunne det ikke godt være med til at skabe en lidt bedre balance i landet, hvis nogle af dem f.eks. kom til spørgerens hjemkommune, Tønder Kommune, eller til Nordjylland eller andre steder, hvor der kunne være lidt mere brug for dem? For det er jo ikke, fordi vi står og mangler statslige arbejdspladser i København, men alligevel er der kommet 10.000 ekstra. Så jeg synes, det er afgørende, at vi får en bedre balance. Altså, i forhold til f.eks. at rulle internet ud bor man så tæt i Herning, hvor jeg bor, at der er det en rimelig god businesscase for virksomhederne at rulle internet ud, men der er altså mange andre steder, hvor der er så langt imellem husene, at det ikke giver mening. Derfor har vi en bredbåndspulje, men regeringen har valgt at skære ned på den. Det synes vi da er ærgerligt; vi vil gerne have, at der er lige vilkår, lige meget hvor man bor henne i landet, og det kan vi godt politisk være med til at understøtte.

Kl. 14:03

Anden næstformand (Jeppe Søe):

Spørgeren.

Kl. 14:03

Henrik Frandsen (M):

Jamen så prøver jeg at spørge videre, for jeg synes lidt, at retorikken fortsætter her. Vi kigger ind i en grøn omstilling; vi kigger ind i en omstilling af hele vores energisektor til grøn og vedvarende energi. Det er i min optik – sammen med omstilling af hele fødevareerhvervet – en kæmpe udviklingsmulighed, vi står med dér og kigger ind i. Griber vi det rigtigt an, kan vi fået rigtig mange arbejdspladser. Så kan vi jo glæde os over, at vi også skaber arbejdspladser i hovedstaden. Jeg tror, det er vigtigt, at Danmark også har en stærk hovedstad. Man vil ordføreren ikke give mig ret i, at hvis vi griber den grønne omstilling rigtigt an, kan det virkelig være en vækstdriver ude i den del af Danmark, der ligger langt væk fra de store byer?

Kl. 14:03

Anden næstformand (Jeppe Søe):

Ordføreren.

Kl. 14:03

Dennis Flydtkjær (DD):

Jo, jeg er enig i, at hvis man greb det rigtigt an, kunne det være en vækstdriver. Men regeringen gør jo det stik modsatte. Altså, man har lige pålagt vores lastbilbranche en kilometerafgift, som jo åbenlyst rammer hårdest der, hvor der er længst imellem husene, fordi man skal køre nogle flere kilometer; det er en afgift, i forhold til hvor mange kilometer man kører . Det skader jo landdistrikterne, langt mere end det skader hovedstaden. Man er på vej med en CO2-afgift på landbruget. Hvor ligger landbruget? Det ligger ude i landdistrikterne. Når landbruget måske lukker på grund af det her, ja, så er det også færre penge, der bliver brugt i den lokale købmand; der er færre børn i daginstitutionerne; der er færre kunder til den lokale smed og tømrer. Så jo, hvis vi gør det klogt, kan vi få flere fra Vestas og andre ting. Men regeringen gør det stik modsatte: De lukker lastbilerhvervet og landbruget.

Kl. 14:04

Anden næstformand (Jeppe Søe):

Fru Jette Gottlieb fra Enhedslisten.

Kl. 14:04

Jette Gottlieb (EL):

Tak. Jeg bemærkede, at ordføreren lagde meget vægt på mobiliteten i landdistrikterne, og det er jo et punkt, jeg også synes er meget vigtigt, men jeg har hæftet mig ved, at ordføreren også har opdaget, at når man giver et beløb, tager man samtidig et beløb, der er større, og som egentlig var gearet til det samme, nemlig det med bedre og billigere kollektiv transport.

Og så vil jeg spørge, hvordan Danmarksdemokraterne vil sikre, at mobiliteten i landdistrikterne bliver for alle og ikke kun for dem, der har mulighed for at tilvælge en bil, og når jeg siger det, er det jo, fordi jeg bemærker, at der er mange aldersgrupper, der ikke har mulighed for at tilvælge en bil, f.eks. de unge, der skal til en ungdomsuddannelse – glem ikke erhvervsuddannelserne i den forbindelse – og de ældre, som måske ikke kan køre bil mere, og dem, som måske af miljømæssige grunde ikke vil køre bil, og dem, der ikke har råd til bil, og derfor ikke har den mulighed for at tilvælge at køre i bil. Så er det ikke en meget vigtig del af det, at man styrker den kollektive mulighed i transporten i landdistrikterne?

Kl. 14:05

Anden næstformand (Jeppe Søe):

Ordføreren.

Kl. 14:05

Dennis Flydtkjær (DD):

Jo, og tak for spørgsmålet. Jeg synes jo, det er vigtigt, at vi kigger bredt på det, fordi det jo kun er godt, hvis nogle tager deres scooter til skole, og nogle kan tage en bil, men der, hvor der er et kæmpe problem lige nu, er jo netop i den kollektive transport, hvor man kan se, at trafikselskaberne rundtomkring stort set i hele landet lukker de små busruter. Det er jo netop ærgerligt, både for dem, som ikke har kørekort endnu, for folk, der har fravalgt at køre bil, for ældre, som ikke kan køre bil eller for unge mennesker, der skal til uddannelsesinstitutionerne, og det er bare en rigtig skidt udvikling.

Det er også derfor, at vi meget gerne, og gerne sammen med Enhedslisten, vil lægge pres på i finanslovsforhandlingerne for, at man får sat en større pulje af, så vi i større grad kan sikre, at de ikke bare lukker, men jeg er også nødt til at sige, og det tror jeg også er en anerkendelse blandt os alle sammen, at vi også er nødt til at nytænke noget på området, for der er selvfølgelig også en klar udfordring i, at der kører ret store busser rundt med ret få elever eller ret få mennesker, og det er også virkelig omkostningstungt, så man er også nødt til at tænke anderledes. Så det er selvfølgelig ikke penge alene, men nu er det en finanslovsdebat, og derfor synes jeg, det er ærgerligt, at man sætter 100 mio. kr. af og bryster sig af, at det er et godt initiativ, og samtidig skærer 125 mio. kr. af med den anden hånd, og så har man i hvert fald ikke løst problemet.

Kl. 14:06

Anden næstformand (Jeppe Søe):

Spørgeren.

Kl. 14:06

Jette Gottlieb (EL):

Men eksempelvis udgør 80 pct. af befordringsfradraget bilkørselsfradrag. Kunne man som én måde at tænke nyt på overveje at lave en skævfordeling der, sådan at man fik et større fradrag ved benyttelse af kollektiv transport? En anden måde at tænke nyt på er selvfølgelig nogle andre kollektive transportformer, herunder plustransport og sådan nogle ting, som kan være mere fleksible. Men det spørgsmål, jeg stiller, er i virkeligheden, om man er villig til at lave en eller anden form for omfordeling mellem de udgifter, der i øjeblikket bliver brugt til bilisme, og de udgifter, der er til at sikre den kollektive transport. Systemet er jo sådan, at når bussen først er solgt, kommer den ikke igen.

Kl. 14:07

Anden næstformand (Jeppe Søe):

Ordføreren.

Kl. 14:07

Dennis Flydtkjær (DD):

Som jeg forstår det, prøver man at lave skattesystemet om som en del af det. Det er jeg faktisk ikke den store tilhænger af. Uanset om man vælger at køre cykel eller elcykel eller scooter eller knallert eller bil eller bruger kollektiv transport, så synes jeg egentlig, at kørselsfradraget skal være det samme for at motivere folk til at være mere villige til at transportere sig for at komme på arbejde. Så jeg synes ikke, at det er en god idé, at vi på den måde giver forskellige fradrag i forhold til transportmiddel. Det er mest af alt, fordi det næsten er umuligt at tjekke, for det er jo ikke noget, der på nogen måde kan kontrolleres, om man eksempelvis i januar sidste år har taget bussen eller cyklen. Det er bare at åbne for noget, der er svært at kontrollere, og noget, der kan snydes med. Så jeg synes faktisk, det er en god idé, at det er det samme fradrag, men hvad fradraget så skal være, er vi med på at skrue på.

Kl. 14:07

Anden næstformand (Jeppe Søe):

Så er det hr. Peder Hvelplund fra Enhedslisten.

Kl. 14:07

Peder Hvelplund (EL):

Tak for det. Og tak til ordføreren for talen. Der er jo nogle, der har tjent kassen på den inflationskrise, vi lige har været igennem, samtidig med at der er nogle, der har betalt en helt urimelig høj pris. Dem, der har tjent kassen, har jo primært været energimellemhandlere, altså elspekulanter, som sidste år tjente 54,5 mia. kr., altså 17 gange mere, end hvad de normalt ville have i indtjening. Samtidig er der jo folkepensionister og andre, som har oplevet, hvordan deres købekraft er blevet udhulet, og som reelt har haft svært ved at kunne betale for både medicin, mad og husleje.

Hvordan stiller Danmarksdemokraterne sig til, at man indfører en ekstra beskatning på de elmellemhandlere, som har haft kronede dage og haft en ekstraordinær stor indtjening, og så omfordeler til f.eks. folkepensionister og andre på overførselsindkomst?

Kl. 14:08

Anden næstformand (Jeppe Søe):

Ordføreren.

Kl. 14:08

Dennis Flydtkjær (DD):

Altså, grundlæggende er vi jo ikke for, at man altid bare skruer skatten op, men jeg medgiver fuldt ud, at der har været en fuldstændig skævvridning af markedet, og at man kan se, at det har stukket fuldstændig af. Og derfor var vi sådan set også med i den aftale om at – jeg tror så, det kom fra EU, men vi støttede det – beskatte overnormal profit hos de her elhandlere, men mellemhandlerne kom af en eller anden overraskende årsag ikke med i den aftale. Jeg ved ikke, om løbet er kørt, men hvis man kigger bagud, skulle man i hvert fald nok have haft dem med i samme omgang, for det har jo vist sig efterfølgende, at det jo i høj grad også er dem, som har profiteret af de her overnormale profitter.

Men jeg er altså ikke nok inde i sagen, til at jeg kan svare på, hvorfor de ikke kom med, dengang vi lavede den aftale, eller i den aftale, som kom fra EU. Men set i bakspejlet skulle man nok have haft dem med på det tidspunkt, for det var jo ikke kun dem, der producerede strøm, som tjente rigtig mange penge; det var lige så meget dem, der handlede med el, der var problemet.

Kl. 14:09

Anden næstformand (Jeppe Søe):

Spørgeren.

Kl. 14:09

Peder Hvelplund (EL):

Jamen det er jo fuldstændig rigtigt. Elmellemhandlerne var jo netop lige præcis undtaget i den aftale, der blev indgået. Og derfor er spørgsmålet også, om Danmarksdemokraterne ville være villige til at være med til at indføre en beskatning af den helt overnormale profit, man har haft, altså hvor man har haft en indtjening, der ligger 17 gange over, hvad den normale indtjening er. Det kunne give et provenu på 16 mia. kr., hvor man kunne bruge de 8 mia. kr. til at give direkte ud til mennesker på overførselsindkomst, altså bl.a. folkepensionister, og en anden pulje kunne man så bruge til netop at sikre, at folk, der bor i landdistrikter, også kunne få muligheden for at omstille til mere vedvarende energikilder. Vil det være en tankegang, som Danmarksdemokraterne også vil bifalde nu?

Kl. 14:10

Anden næstformand (Jeppe Søe):

Ordføreren.

Kl. 14:10

Dennis Flydtkjær (DD):

Det er ikke for at snakke udenom, men jeg kan ikke give dig et helt entydigt klart svar, for det skal jeg selvfølgelig også have snakket med min folketingsgruppe om. Men jeg tror, at man skulle have lavet øvelsen, da man lavede den sidste gang, man kiggede på det, for jeg tror også, det er svært at komme og gøre det på bagkant, altså næsten flere år efter.

Men jeg vil i hvert fald medgive, at man skulle have gjort det, da man alligevel kiggede på at beskatte overnormal profit på elproduktion; så skulle man nok have taget mellemhandlerne med. Men sådan at komme med det efterfølgende, ved jeg ikke om man kan, altså om det er muligt. Jeg ved ikke, om det så igen skal være igennem EU. Så jeg beklager, og det er ikke for at snakke udenom, men jeg har altså ikke et klart svar på det.

Kl. 14:10

Anden næstformand (Jeppe Søe):

Så er det hr. Lars Boje Mathiesen, uden for grupperne.

Kl. 14:10

Lars Boje Mathiesen (UFG):

Tak. Jeg kunne godt tænke mig at høre lidt til Danmarksdemokraternes grundlæggende holdning til udviklingen i størrelsen af den offentlige sektor. For lige nu stiger det offentlige forbrug, og det stiger kraftigt, og det stiger langt mere end det demografiske træk. Og hvis man kigger langsigtet på det, frem til 2030, vil de offentlige udgifter også udgøre en større andel af bnp.

Skal det blive ved med at stige? Eller skal det lægges fast nu? Eller skal vi have det længere ned? Hvad er Danmarksdemokraternes holdning til, at de offentlige udgifters andel af bnp er stigende og faktisk ret kraftigt stigende i de kommende år?

Kl. 14:11

Anden næstformand (Jeppe Søe):

Ordføreren.

Kl. 14:11

Dennis Flydtkjær (DD):

Tak for spørgsmålet. Først og fremmest – for at svare på det, der også ligger i spørgsmålet – går vi ind for, at vi skal følge det demografiske træk, men der er også en afgørende parameter i det, som man skal have med, når man siger det, altså hvis det så også stiger yderligere, nemlig at vi har det økonomiske princip, at væksten i den private sektor altid skal være større, end den er i den offentlige sektor. Så vil forholdet altid være det, at den private sektor skal stige mere, for det er klart, at det jo ikke er holdbart på den lange bane, hvis vi har en offentlig sektor, der stiger med måske 3 pct., mens den private stiger med 1 pct.; for så går det jo galt på et tidspunkt.

Men det med, at det er sådan de næste par år, som hr. Lars Boje Mathiesen også sagde i et tidligere spørgsmål, at det offentlige stiger mere end det demografiske træk, skyldes jo bl.a. også forsvarsudgifterne, som jeg tror vi alle sammen er enige om skal have et nøk opad. Så der kan jo godt være nogle ting, der retfærdiggør, at det ikke bare er det demografiske træk alene, der skal afgøre det. Men som sagt har vi det økonomiske princip, at skal de her ting hænge sammen, så skal væksten i det private altid være højere, end den skal være i det offentlige. Det er klart, at der kan være enkelte år, hvor det på grund af konjunkturer ikke er sådan, men på den lange bane skal der være en højere vækst i den private sektor, end der er i den offentlige.

Kl. 14:12

Anden næstformand (Jeppe Søe):

Spørgeren.

Kl. 14:12

Lars Boje Mathiesen (UFG):

Det er jo det lille men, som jeg lidt frygter, for min erfaring efter 4 år herinde er, at politikere altid kan finde frem til, hvorfor der lige skal være en undtagelse for, hvorfor man godt kan lade det offentlige forbrug stige. Og hvis man ville have pengene og finde pengene til forsvaret, kunne man jo godt finde dem inden for det økonomiske råderum eller noget andet, ved at lave omprioriteringer inden for det offentlige. De offentlige udgifters andel af bnp behøver jo ikke at stige af den årsag.

Hvis du kigger på tallene, er der jo faktisk fra 2022 frem til 2030 en stigning på 13 pct. i det offentliges andel af bnp. Skal det rulles tilbage, når vi kommer dertil, eller vil Danmarksdemokraterne stemme for finanslove, som går den vej? For det er den udvikling, vi er på vej ud i.

Kl. 14:13

Anden næstformand (Jeppe Søe):

Ordføreren.

Kl. 14:13

Dennis Flydtkjær (DD):

Jeg kan jo ikke på nuværende tidspunkt svare på, om vi vil stemme for alt frem mod 2030, for det kommer jo an på indholdet. Men jeg vil gerne medgive så meget, at man jo også er nødt til at kigge på, hvordan vi bruger pengene. Altså, vi kan jo ikke bare alle sammen altid råbe på nye penge. Jeg synes jo, det kan være sundt nok at kigge på det. Nu har man jo lagt ned over kommunerne, at de skal spare på offentlig administration – var det 3 mia. kr.? – men staten har lagt op til kun at skulle spare 1,5 mia. kr., tror jeg det var, selv om det er en langt større offentlig administration.

Mængden af offentligt ansatte er jo steget fuldstændig eksplosivt de sidste mange år, så der er jo brug for, at vi også specielt i staten går ind og ser på, om vi ikke godt kunne finde nogle milliarder kroner ved at skære i administrationen med færre regler og alt muligt andet, færre kontrollanter, og på den måde undgå, at der kommer den her stigning frem mod 2030. For det er da ikke en ambition i sig selv, at vi skal bruge så mange penge som muligt. Tværtimod skulle vi gerne kunne bruge dem så godt som muligt.

Kl. 14:13

Anden næstformand (Jeppe Søe):

Dermed tak til Danmarksdemokraterne. Den næste ordfører på talerstolen er hr. Ole Birk Olesen fra Liberal Alliance.

Kl. 14:14

(Ordfører)

Ole Birk Olesen (LA):

Tak for det. Lad os først få tre faktuelle ting helt på plads. Den første er: Staten har fra 2011 til 2022 øget sine udgifter til administration med 9,4 mia. kr. Den anden er: I de 15 år, der er gået siden kommunalreformen, har kommuner og regioner øget udgifterne til aflønning af akademikere med 10 mia. kr. – det var endda en kommunalreform, som sagde, at når man lagde kommuner sammen, ville der være stordriftsfordele, så man ikke havde behov for at have så mange ansatte til f.eks. administration. Det tredje er: Ifølge Indenrigs- og Sundhedsministeriet kunne kommunerne under et spare 8 mia. kr. på administration, hvis alle kommuner var lige så effektive til at administrere, som de ti dygtigste kommuner allerede er i dag.

Så der er masser af meradministration i Danmark på alle ledder og kanter – i kommuner, regioner og stat. Der er masser af merudgifter til administration i Danmark, og det – alle disse merudgifter og al den meradministration – kommer af, at Folketingets flertal og regeringerne i Danmark bevilger pengene til det. Det er Folketingets flertal, der via finanslove, som regeringer har deres stærke indflydelse på hvordan udformes, siger: Ja, vi stemmer for den her lov, hvor der er flere penge, man kan bruge i staten, og en stor andel af de penge bliver så brugt på meradministration. Det er regeringerne, der forhandler med regioner og kommuner i årlige økonomiforhandlinger og hvert eneste år tillader regioner og kommuner at bruge flere penge end året forinden, og en stor andel af de penge går til, at kommunerne køber sig til mere administration. Det kan ikke blive ved.

Vi har i Danmark både private og offentlige arbejdsgivere, som har svært ved at få deres stillinger besat. De slår stillinger op, men der er ikke ansøgere til stillingerne, og de ville kunne ansætte flere, hvis der var flere ansøgere. Og imens spenderer det offentlige bare hvert eneste år flere penge end året forinden til flere ansættelser, hvoraf en stor andel, kan vi se ud af tallene, går til administration. Vi bliver nødt til på et tidspunkt at sige: Jamen der er ingen grund til, at det offentlige bliver ved med at købe mere administration år efter år.

Når vi så har sagt det, skal vi holde op med at bevilge flere penge til det. Vi skal lade være med at lave finanslove, hvor der er en stigende forbrugsvækst, og vi skal lade være med at lave økonomiaftaler med regioner og kommuner, hvor der er en stigende forbrugsvækst, fordi vi ved, at en stor andel af forbrugsvæksten kommer til at blive brugt på administration. Hvis vi holder op med hele tiden bevidstløst at bevilge flere penge til administration, giver det mulighed for, at vi kan lade folk, der går på arbejde, have mere overskud i hverdagen – at de kan beholde flere penge selv, i stedet for at deres penge bliver kradset ind i skat, sådan at de kan bruges på mere administration i den offentlige sektor.

Privatforbruget i Danmark er det fjerdelaveste af alle OECD-landes. Selv om vi er et af de rigeste OECD-lande, er privatforbruget i Danmark det fjerdelaveste af OECD-landenes i forhold til andel af bnp. Hvorfor? Ja, det er, fordi vi betaler verdens højeste skatter i Danmark, så vi har et stort offentligt udgiftstryk, men et meget lille privatforbrug.

Derfor kan man som dansker jo se den ene discountbutik efter den anden skyde op, hvor vi går ind og køber pålæg af tvivlsom kvalitet, der er skiveskåret og i vakuumpakker, og når vi så rejser til udlandet, til Frankrig f.eks., ser vi, hvordan franskmændene, når de går ind i et supermarked, har fyldte delikatesseafdelinger og køber fersk kød ved en slagterafdeling i stedet for at købe det, vi køber, nemlig frostkød, vakuumpakket pålæg osv. Alle danskere, der er på ferie i Syden, bl.a. i Frankrig, oplever det her med, at deres supermarkeder bare har meget bedre varer end det, som vi oplever, og det er, fordi franskmændene har en større andel af deres løn, som de kan bruge på privat forbrug.

Kl. 14:19

43 pct. af bnp i Danmark er til rådighed for danskernes private forbrug – 43 pct. – i Frankrig er der 54 pct. af bnp til rådighed for privatforbrug. Det er jo meget mere. Vi lever med økonomisk smalhals i Danmark i det private, fordi den offentlige sektor opsuger så stor en andel af vores penge, og som det kan ses ud af tallene, går en meget stor del af de penge til, at vi kan have en umådeholden vækst i det offentlige forbrug og i den offentlige administration.

I Liberal Alliance ønsker vi at gå en anden vej. Vi ønsker, at den tid, vi er i, hvor der er mangel på arbejdskraft i alle mulige stillinger, giver sig udslag i, at vi herinde i Folketinget begynder at tænke os om: Skal vi hele tiden ansætte flere i den offentlige sektor? Skal vi hele tiden ansætte flere til administration? Kunne vi måske lægge en dæmper på den offentlige forbrugsvækst og lade folk beholde nogle flere penge selv? Vores mål, hver gang vi går til finanslovsforhandlinger, også i år, er, at almindelige lønmodtagere i Danmark, uanset om de ligger i den lave ende af lønskalaen eller i den lidt højere ende af lønskalaen, skal have lov til at beholde lidt flere af de penge, de har tjent. Derfor siger vi: Ingen skat af de første 7.000 kroners månedsløn. Og vi siger: Højst 40 pct. skat af det, der ligger over 7.000 kr. om måneden.

Vi har fremlagt en udførlig 2035-plan forud for dette valg, ligesom vi fremlagde en 2030-plan forud for det foregående valg, og ligesom vi fremlagde en 2025-plan forud for det valg, der var endnu tidligere, og det gør vi hvert eneste år, hvor vi anviser finansieringen på, hvordan danskerne ville kunne beholde flere af deres egne penge, når de går på arbejde. Og det er vores bruttoliste af ønsker, også når vi går til finanslovsforhandlinger. Vi ved godt, at vi ikke kommer til at få opfyldt hverken det hele eller det halve af det, der ligger i vores plan, men vi tager af vores plan og får gennemført bid efter bid, hvis vi får indflydelse på de finanslovsforhandlinger, der er.

Sidste år tog vi et punkt fra vores løbende langsigtede planer, der handler om, at unge mennesker ikke skal have et lavere bundfradrag end voksne mennesker, og det lykkedes os at få gennemført i finanslovsforhandlingerne sidste år, at unge mennesker under 18 år i dag har det samme bundfradrag, som voksne mennesker har. Det har vi haft på programmet i 10 år, og så fik vi det endelig gennemført. Og det er vores metode, altså bid for bid at gennemføre noget af den politik, vi går til valg på, og det agter vi også at fortsætte med den her gang. Vi håber, at regeringen lytter og vil være med til at gennemføre noget af Liberal Alliances politik, og så er vi også åbne over for at deltage i en finanslovsaftale.

Kl. 14:22

Anden næstformand (Jeppe Søe):

Den første korte bemærkning er fra fru Tanja Larsson fra Socialdemokratiet.

Kl. 14:22

Tanja Larsson (S):

Tak. I mandags var jeg til et borgermøde om budget 2024 i min hjemkommune. Den lokale LA'er, Mikkel Dam, er også formand for børn- og læringsudvalget, og de står over for nogle store besparelser i den kommende periode – besparelser, som den lokale LA'er synes er en lille smule for voldsomme med de konsekvenser, det medfører. Så mit spørgsmål er egentlig ganske enkelt. Hr. Ole Birk Olesen påpegede tidligere i dag i sit spørgsmål til Socialdemokraternes finansordfører, at han mener, at pengene fosser ud af statskassen, og at regeringen dermed bruger for mange penge i kommunerne.

Vil ordføreren være med til at hjælpe de lokale LA'ere og sende 1 mia. kr. ekstra ud til kommuner og regioner og hjælpe Mikkel med at tilføre hans område ekstra midler? Eller med andre ord: Støtter LA et løft af kommuner og regioner på 1 mia. kr.?

Kl. 14:23

Anden næstformand (Jeppe Søe):

Ordføreren.

Kl. 14:23

Ole Birk Olesen (LA):

Jeg har ikke de præcise tal fra den pågældende kommune. Det, jeg ved, er, at kommunerne under et kan spare 8 mia. kr. på administration, hvis blot alle kommuner var lige så effektive som de ti mest effektivt administrerede kommuner. Det er ikke noget, jeg finder på, men det er tal fra Indenrigsministeriet udgivet under skiftende socialdemokratiske indenrigsministre. Og når Indenrigsministeriet siger, at kommuner, I bruger 8 mia. kr. for meget på administration, og at I, hvis I kigger på de ti bedste kommuner, allerede ved at gøre ligesom dem kan spare 8 mia. kr., er det jo, når vi kigger ud over det, ærgerligt, at man så bliver ved med at give kommunerne de penge via bloktilskuddet, så de kan fortsætte overadministrationen.

Kl. 14:24

Anden næstformand (Jeppe Søe):

Spørgeren.

Kl. 14:24

Tanja Larsson (S):

Tak. Jeg tænkte nok, at jeg ville få et svar, der mindede om det. Lidt mere konkret: Hvilke råd og hvilken argumentation har ordføreren så til de helt lokale LA'ere ude i kommunerne, når de skal lukke skoler og forringe de ældres hverdag?

Kl. 14:24

Anden næstformand (Jeppe Søe):

Ordføreren.

Kl. 14:24

Ole Birk Olesen (LA):

Mit råd, hvis man er LA-kommunalpolitiker i en af de kommuner, som kunne spare penge på administrationen, hvis de blev lige så dygtige til administration som de ti bedste kommuner, er, at man skal presse forvaltningen til at komme med en plan for, hvordan man når ned på et udgiftsniveau på administration, som svarer til, hvad de ti bedste kommuner i Danmark har. Og så skal man bruge af de penge til det, man synes er det bedste, uanset om man synes, det skal gå til nogle dyrere skoler, eller det skal gå til en lavere kommuneskat. Men det er tilgangen.

Kl. 14:24

Anden næstformand (Jeppe Søe):

Så er det hr. Lars Boje Mathiesen fra ... (Lars Boje Mathiesen (UFG): Jeg er fra Aarhus ). Det var, fordi der lige skiftede noget på skærmen, men hr. Lars Boje Mathiesen er også uden for grupperne, ud over fra Aarhus.

Kl. 14:25

Lars Boje Mathiesen (UFG):

Det er fornemt, tak. Jeg er enig i hr. Ole Birk Olesens bekymring om andelen af bnp i det offentlige og privatforbruget og den forskel, der er derpå. En af de styringsmekanismer, som gør, at det økonomiske råderum nu er blevet større, og at man så kan bruge det på det offentlige forbrug, er jo, at man nu strukturelt sigter efter 0,5 pct. underskud i balancen. Hvad er Liberal Alliances holdning til det? Indgår det også f.eks. i Liberal Alliances 2035-plan, at man sigter efter et 0,5 pct. underskud deri, eller skal det balancere, således at der ikke frigøres de her milliarder, som svarer til de 0,5 pct. til øget forbrug?

Kl. 14:25

Anden næstformand (Jeppe Søe):

Ordføreren.

Kl. 14:25

Ole Birk Olesen (LA):

Det har jeg faktisk lidt svært ved at huske. Jeg tror, at vi opererer med den samme målsætning for strukturel balance, som den daværende regering havde. Det mener jeg. Og så er spørgsmålet, om den daværende regering havde det, som hr. Lars Boje Mathiesen snakkede om, eller om det er blevet ændret siden. Det kan jeg heller ikke huske.

Kl. 14:26

Anden næstformand (Jeppe Søe):

Spørgeren.

Kl. 14:26

Lars Boje Mathiesen (UFG):

Det er fuldstændig fair nok. Er ordføreren enig i, at det er et problem, at man har det på minus 0,5 pct., for at det netop skaber et øget råderum, fordi man kører med underskud, og man derved frigør midler, som man så kan bruge på offentligt forbrug, og at det er et af resultaterne, at man så bruger de midler netop til offentligt forbrug?

Kl. 14:26

Anden næstformand (Jeppe Søe):

Ordføreren.

Kl. 14:26

Ole Birk Olesen (LA):

Jeg synes, at man skal stræbe efter strukturel balance. Det vil sige, at det tillader, at man ved lavkonjunktur kan have underskud, men så skal man til gengæld have et tilsvarende overskud, når der er højkonjunktur, sådan at det over tid går i balance. Det synes jeg er det, man skal stræbe efter.

Kl. 14:26

Anden næstformand (Jeppe Søe):

Hr. Torsten Schack Pedersen fra Venstre.

Kl. 14:26

Torsten Schack Pedersen (V):

Tak for det. Jeg kunne bare godt tænke mig at få et svar på, om det er et ultimativt krav fra Liberal Alliance, at man ikke kan deltage i forhandlinger, hvis der er en såkaldt toptopskat på forhandlingsbordet, eller om Liberal Alliance vil komme til forhandlinger alligevel.

Kl. 14:27

Anden næstformand (Jeppe Søe):

Ordføreren.

Kl. 14:27

Ole Birk Olesen (LA):

Som vi har sagt, og som hr. Alex Vanopslagh har sagt, kommer vi til forhandlinger i håb om at forhandle det ud, at der skal indføres en toptopskat. Vi kan jo glæde os over, at vi nu er blevet klogere i dag. Vi har fået at vide af Venstre – det har man også fået at vide tidligere – at det ikke er Venstre, der ønsker at indføre en toptopskat. I dag har vi så også fået at vide af Socialdemokratiets skatteordfører i medierne, at det heller ikke er Socialdemokratiet, der ønsker at indføre en toptopskat. Så nu ved vi, at det er Moderaterne, der i regeringen insisterer på, at der skal indføres en toptopskat. Og det vil sige, hvis bare man kan overtale Moderaterne, står de to andre regeringspartier og siger: Jamen så behøver vi ikke at indføre en toptopskat. Så i stedet for, at Venstre er så sur over, at vi ikke vil være med til at indføre en toptopskat, kunne Venstre måske melde sig ind i kampen for at overtale Moderaterne til ikke at stå fast på det synspunkt.

Kl. 14:27

Anden næstformand (Jeppe Søe):

Spørgeren.

Kl. 14:27

Torsten Schack Pedersen (V):

Jeg er glad for, at der ikke er ultimative krav. Det har der tidligere forlydt ret meget om.

Et andet spørgsmål handler om, at hr. Ole Birk Olesen er optaget af den offentlige administration. Jeg skal bare høre: Hvilke initiativer tog hr. Ole Birk Olesen som transportminister for at nedbringe antallet af administrative medarbejdere i Transportministeriet?

Kl. 14:28

Anden næstformand (Jeppe Søe):

Ordføreren.

Kl. 14:28

Ole Birk Olesen (LA):

Vi kørte hele tiden så effektiv en produktion i Transportministeriet som overhovedet muligt. Bl.a. benyttede vi i Transportministeriet i udpræget grad udbudsrunder af alt muligt. Det er jo et af de ministerier, hvor man udbyder allermest, sådan at der er konkurrence om at levere ydelsen. Både når det handler om anlæg, men også om at drifte, er der rigtig meget udbud på Transportministeriets område, så der er konkurrence om at levere ydelsen.

Kl. 14:28

Anden næstformand (Jeppe Søe):

Så er det hr. Malte Larsen, Socialdemokratiet.

Kl. 14:28

Malte Larsen (S):

Tak. Ordføreren har et par gange nævnt noget i retning af, at hvis alle kommuner var lige så dygtige til administration som de dygtigste, altså gennemsnittet af de dygtigste, kunne der spares en masse penge. Kunne ordføreren ikke løfte lidt af sløret for, hvilke redskaber Liberal Alliance har tænkt sig at tage i anvendelse, for at det så er de, vi må forstå mindre effektivt drevne kommuner, som bliver mere effektive, og hvordan man så også finder en model, der freder de mest effektive kommuner i samme runde? Må vi høre nogle gode råd?

Kl. 14:29

Anden næstformand (Jeppe Søe):

Ordføreren.

Kl. 14:29

Ole Birk Olesen (LA):

Det er den samme model, som regeringen, som hr. Malte Larsens eget parti er med i, benytter, når denne regering går til kommuneforhandlinger og siger: I får altså x antal kroner mindre – jeg mener, at man sidst aftalte, at hen over en årrække skulle det måske være 3 mia. kr. mindre eller 2 mia. kr.  mindre – og det får I mindre, fordi I kan spare det på administration. Så ville jeg så gå til kommunerne og i stedet for 2 eller 3 mia. kr. sige 8 mia. kr., men med fuldstændig samme metode.

Kl. 14:29

Anden næstformand (Jeppe Søe):

Spørgeren.

Kl. 14:29

Malte Larsen (S):

Det fortabte sig måske lidt. Det er jo faktisk det – nu har både ordføreren og jeg selv mig bekendt siddet i kommunalbestyrelser undervejs – som gør det lidt svært somme tider, for forskellige kommuner driver deres butik forskelligt, og redskabet herfra er at ramme kommuner og motivere kommuner under et. Det er derfor, jeg sådan set prøver at spørge, om der findes nogle idéer, som målrettet giver de dyre kommuner incitamenter til at blive bedre og ikke udelukkende dem, der i forvejen er effektive.

Kl. 14:30

Anden næstformand (Jeppe Søe):

Ordføreren.

Kl. 14:30

Ole Birk Olesen (LA):

Jamen det er den samme idé, som den regeringen, som hr. Malte Larsens eget parti er en del af, bruger; det er bare tallene, der bliver udskiftet. Modellen er den samme, men i stedet for at det er 2 eller 3 mia. kr., som man kræver kommunerne skal spare i administration, er det altså 8 mia. kr.

Kl. 14:30

Anden næstformand (Jeppe Søe):

Hr. Thomas Skriver Jensen, Socialdemokratiet.

Kl. 14:30

Thomas Skriver Jensen (S):

Tak for det, og tak til ordføreren for at dele både Socialdemokratiets, men også regeringens ambition om, at der skal være nogle færre hænder, der flytter på papirer, og nogle flere hænder, der kommer ud og gør en forskel, som rigtige mennesker i den virkelige verden kan mærke. Men jeg synes, det bliver bare en kende for ukonkret, så jeg kunne godt tænke mig at spørge meget direkte: Hvad er det for nogle faggrupper i den offentlige administration, som hr. Ole Birk Olesen mener der skal være færre af? Der er jo faggrupper, som går under det begreb, og som har en stor indflydelse. Det kunne f.eks. være socialrådgivere, som jo er med til at sørge for, at folk, der er på kanten, kan få et arbejde, få en mening med hverdagen og opleve at være en del af et kollegialt fællesskab.

Så hvad er det for nogle faggrupper, vi skal have færre af? Det kunne jeg godt tænke mig at vide.

Kl. 14:31

Anden næstformand (Jeppe Søe):

Ordføreren.

Kl. 14:31

Ole Birk Olesen (LA):

Når vi ved, at i de 15 år, der er gået siden kommunalreformen, er kommunerne begyndt at bruge 10 mia. kr. mere på akademikere, og vi ved, at det ikke er akademikerne, som mærkes derude af borgeren, som har behov for at få pleje eller pasning, så er det jo en af de faggrupper, som vi selvfølgelig skal kigge på. Men sagen er, at man jo ikke kan fjernstyre kommuner og regioner på den måde. Det eneste, man kan gøre, er, at man kan lave nogle økonomiforhandlinger med dem, og så kan man gøre, ligesom regeringen, som hr. Thomas Skriver Jensens eget parti er med i, gør, nemlig sige: I skal altså bruge færre milliarder de kommende år på administration, så I får færre milliarder, og så regner vi med, at I kan finde ud af at spare dem på administration.

Kl. 14:32

Anden næstformand (Jeppe Søe):

Spørgeren.

Kl. 14:32

Thomas Skriver Jensen (S):

Mit spørgsmål vil så igen bare være: Hvordan vil hr. Ole Birk Olesen sikre sig, at fordelingen af fag i den offentlige administration så ender, lige præcis som hr. Ole Birk Olesen godt kunne tænke sig? Altså, det er jo ret alment kendt, at hvis man er akademiker, har man nok også mere lyst til at ansætte en akademiker end eksempelvis en kontorassistent, og det er jo i høj grad det, der sker, også ude i kommunerne.

Så hvilke tiltag skal vi lave for at sikre, at vi rent faktisk får hænderne de rigtige steder hen? Hvad er hr. Ole Birk Olesens gode bud på det? For jeg har svært ved at se, hvordan man laver den nålestiksoperation.

Kl. 14:32

Anden næstformand (Jeppe Søe):

Ordføreren.

Kl. 14:32

Ole Birk Olesen (LA):

Jamen jeg har ingen ambitioner om at detailstyre, hvor mange medarbejdere af en bestemt faglig baggrund den enkelte kommune skal have. Det styringsredskab, som jeg henholder mig til, er det, som vi har herinde på Christiansborg, nemlig at hvis man får regeringsmagt, kan man som regering lave kommuneforhandlinger, og der kan man sige til kommunerne: I får x antal færre milliarder, og vi har en forventning om, at I kan spare de kroner på administration. Men om det skal være den ene type administrative medarbejder eller den anden type administrative medarbejder, ønsker jeg ikke at fjerndiktere.

Kl. 14:33

Anden næstformand (Jeppe Søe):

Den sidste på listen er hr. Benny Engelbrecht fra Socialdemokratiet.

Kl. 14:33

Benny Engelbrecht (S):

Tak. Jeg bemærkede, at hr. Ole Birk Olesen følte sig kaldet til at citere et presseklip omkring Socialdemokratiets holdning til den skattereform, som der lægges op til, hvor der bl.a. indgår en toptopskat. Da hr. Ole Birk Olesen dermed ikke har stillet undertegnede et spørgsmål derom, synes jeg bare, at jeg vil tillade mig at svare på, hvad Socialdemokratiets holdning er omkring toptopskat, og den er sådan set stort set uændret siden 1876, hvor Socialdemokratiet fik sit første program – det, der hedder Gimleprogrammet – hvori der står, at det danske socialdemokratiske arbejderparti fordrer indførelsen af en skat med stigende skala. Altså det, at vi har et solidarisk skattesystem, hvor de bredeste skuldre bærer de tungeste byrder, er fortsat gældende for Socialdemokratiet og vil fortsat være det.

Kl. 14:34

Anden næstformand (Jeppe Søe):

Ordføreren.

Kl. 14:34

Ole Birk Olesen (LA):

Jamen vi har jo en stigende skala, også inden vi indfører toptopskat. Så får vi bare en stigning mere, og det står vel ikke i det socialdemokratiske program, at man år for år skal opfinde nye trin. Altså, det tror jeg ikke.

Nu er det jo hr. Benny Engelbrecht, der er finansordfører og dermed ikke partiets skatteordfører. Så vi må gå ud fra, at partiets skattepolitik bliver udlagt af partiets skatteordfører, og partiets skatteordfører, hr. Anders Kronborg, siger til avisen  om toptopskat:

Der er heller ingen tvivl om, at jeg ville tage æren fra andre, hvis jeg sagde, at toptopskatten var groet i vores have.

Så det med toptopskatten er altså åbenbart ikke groet i noget Gimleprogram. Det er ikke groet i Socialdemokratiets have. Det er ifølge Venstre ikke groet i Venstres have. Så vi må jo gå ud fra, at eftersom der er tre regeringspartier, er det tredje regeringsparti, altså Moderaterne, som har en have, hvori der gror toptopskat.

Kl. 14:35

Anden næstformand (Jeppe Søe):

Spørgeren.

Kl. 14:35

Benny Engelbrecht (S):

Jeg gentager mig selv: Det er undertegnede, der tegner Socialdemokratiet i dagens debat, og jeg slår hermed fast, at Socialdemokratiet står fuldt og helt på mål for den aftale, som står i regeringsgrundlaget, og dermed også toptopskatten og herunder også, at vi dermed sikrer, at almindelige hårdtarbejdende danskere har en mulighed for at få en lavere skat, heriblandt, som jeg i øvrigt har nævnt tidligere i debatten, også enlige forsørgere, som især er nogle af dem, der bliver begunstiget. Så er der ingen tvivl om det.

Kl. 14:35

Anden næstformand (Jeppe Søe):

Ordføreren.

Kl. 14:35

Ole Birk Olesen (LA):

Jeg står også altid på mål for de aftaler, jeg laver, men det ændrer ikke på, at der er dele af de aftaler, som ikke kommer fra min have, men kommer fra nogle andres haver, som jeg accepterer, fordi det var en betingelse for aftalen, og der har vi jo altså Socialdemokratiets ordførers ord for, at toptopskatten er groet i en anden have end i Socialdemokratiets. Den have er ikke Venstres, har vi fået at vide af Venstre, og derfor må vi gå ud fra, at det er Moderaternes have, den slags gror i.

Kl. 14:36

Anden næstformand (Jeppe Søe):

Dermed tak til Liberal Alliance. Den næste ordfører på talerstolen er hr. Rasmus Jarlov, Det Konservative Folkeparti, og der er også et formandsskifte.

Kl. 14:36

(Ordfører)

Rasmus Jarlov (KF):

Inden for den sidste uge har Novo Nordisk overhalet Louis Vuitton-gruppen og er blevet Europas mest værdifulde selskab. Det er en helt vild bedrift, og man kan næsten ikke overvurdere, hvor stor betydning det har for dansk økonomi. Uden Novo Nordisk ville dansk økonomi være blevet mindre det sidste år, men på grund af Novo Nordisk voksede dansk økonomi med estimeret 1,7 pct. Novo Nordisk er 3.000 mia. kr. værd på aktiemarkedet, og danske aktionærer og pensionsopsparere er blevet forgyldt af den her kæmpe værdistigning, fordi Novo Nordisk dominerer det danske aktieindeks og dermed også fylder rigtig godt hos alle pensionsopsparerne. Det giver kæmpestore summer i statskassen hvert år, og der skal lyde en varm tak herfra til Bagsværd. Tillykke med den kæmpestore bedrift, og tak for de mange skattekroner!

Derfor skal vi heller ikke gå herinde og bilde os selv ind, at det er vores skyld, at dansk økonomi er så stærk. Sandheden er, at der i de senere år og i særdeleshed under den nuværende regering ikke er blevet ført en økonomisk politik, som har gjort Danmark rigere. Reformerne er gået i stå. Det afspejler sig også i årets finanslovsforslag fra regeringen, som er uden tiltag, der vil gøre Danmark rigere. Der er masser af gode ting, det er slet ikke det. Der bruges flere penge på en lang række områder, som er gode: sundhed, miljø og klima. Det støtter vi. Vi kunne endda godt tænke os, at de områder blev prioriteret endnu højere, bl.a. fordi klimakrisen er en kæmpe trussel mod vores fremtid.

Da regeringen blev dannet, fortalte regeringspartierne, at det var nødvendigt med en kriseregering hen over midten, som kunne træffe upopulære, men nødvendige beslutninger for at reformere Danmark. Og vi enige i, at der er truffet upopulære beslutninger, men vi venter stadig på de reformer. Det eneste, der er sket indtil videre, er, at regeringen har afskaffet store bededag. Der er nærmest konsensus blandt økonomer, eller i hvert fald blandt økonomer uden for regeringen, om, at det ikke vil have nogen stor effekt på dansk økonomi. Og derudover er der ikke rigtig sket noget, som styrker dansk økonomi.

Venstre siger, at de har fået skattelettelser, men enhver dansker, der kigger på sin årsopgørelse, kan se, at han eller hun betaler lige så meget i skat, som de gjorde, før regeringen trådte til. Skattelettelserne glimrer også ved deres fravær i finanslovsforslaget for 2024. Det bliver åbenbart heller ikke i 2024, at danskerne skal betale mindre i skat, selv om statskassen bugner og der er rigelig råd til det.

Vi synes, at der er nok at tage fat på for dansk økonomi. Vi har først og fremmest et kæmpe behov for mere arbejdskraft. Ellers kan vi ikke løse de samfundsopgaver, som vi gerne vil, og vi bliver markant fattigere, end vi ellers kunne være blevet. Vi laver hele tiden politiske aftaler på Christiansborg, som faktisk kræver mere arbejdskraft. Der bliver afsat flere penge til sygeplejersker, og så bliver der afsat flere penge til politiet, til forsvaret og til skoler, men det nytter nærmest ikke noget, når der ikke er nogen til at løse opgaverne. Hvordan skal vi kunne styrke eksempelvis forsvaret, når vi ikke kan ansætte flere mennesker, fordi vi simpelt hen ikke har arbejdskraften til rådighed? Vi er derfor enige med regeringen i, at det er Danmarks største økonomiske problem, men vi savner handling.

Man kan løse problemerne med arbejdskraft på flere måder. Det mest oplagte ville faktisk være at gå i gang med at afskaffe administration og bureaukrati i den offentlige sektor. For det er lige så godt at frigøre folk fra administrative opgaver, som ikke giver ret meget værdi, som det er at udvide arbejdsstyrken. Det har sådan set den samme effekt som at bede danskerne om at arbejde mere eller hæve pensionsalderen. Hvis man kan frigøre folk, som i dag sidder og udfylder skemaer, som ikke giver stor værdi, og de så kan lave noget andet, som der er brug for, så har det den samme effekt, nemlig at mennesker kan besætte værdiskabende jobs.

Det er desværre ikke det, der sker. Der sker det modsatte; der sker det, at bureaukratiet vokser og vokser. 100.000 mennesker arbejder nu med administration i det offentlige, og vi har ikke set nogen initiativer fra regeringens side til at vende udviklingen. Selv om det bliver nævnt i skåltaler, så bliver det ved det. Afskaffelse af bureaukrati kræver nemlig én ting, og det er, at man er villig til at lave mere simple regler. Men kan ikke bare gå ud og fyre bureaukraterne. Man er nødt til først at gøre bureaukratiet overflødigt, og det gøres ved at fjerne regler. Færre regler betyder, at der er færre mennesker, der skal administrere dem, fordi det er en nemmere og mere simpel opgave. Det kræver så igen, at man er villig til at give afkald på millimeterretfærdigheden, og det er der, hvor det for alvor går galt herinde på Christiansborg.

Kl. 14:41

Jeg talte forleden dag med en virksomhedsejer, som fik kompensationspakker under coronatiden. Han har fået otte af dem, og her 3 år efter er der kun afregnet for én af dem. Han ved ikke, om han får lov til at beholde pengene, og dermed ikke, om hans virksomhed får lov til at overleve eller ej. Erhvervsstyrelsen kan tilsyneladende simpelt hen ikke finde de folk, der skal bruges til at gennemgå alle ansøgningerne. Og derfor venter – det er mit indtryk – tusindvis af virksomheder nu på fjerde år på at få en afklaring. Det er kompensationspakker fra sommeren 2020, vi taler om, som ikke er afregnet endnu, og hvor virksomhederne ikke ved, om de få lov til at beholde pengene.

Løsningen kunne være, at man droppede kravet om, at samtlige ansøgninger og samtlige bilag skal gås minutiøst igennem, og at man i stedet for lavede en stikprøvekontrol. Det ligger egentlig ligefor, og så kunne man ret hurtigt komme igennem bunkerne. Men det er ikke lige så millimeterretfærdigt, og derfor sker det ikke, for man er ikke fra Christiansborgs side og fra regeringens side villig til at opgive millimeterretfærdigheden. Derfor er det så svært at afskaffe bureaukrati, for det bliver ikke lige så millimeterretfærdigt.

Afskaffelse af bureaukrati kræver også, at regeringen og Folketinget holder op med at opfinde meget komplicerede ordninger for at hjælpe folk. Vi har set nogle horrible eksempler på det her i de senere år under coronatiden og også i forhold til inflationen, hvor vi eksempelvis – vi var med i aftalen, selv om vi var imod det element – lavede en varmehjælp, hvor boligejere skulle have en særlig konto hos varmeselskaberne, som så blev pålagt at føre regnskab med hver enkelts udgifter og gæld. Det er sådan, bureaukrati opstår, og medmindre man binder sig til masten med bindende mål for at afskaffe bureaukratiet, vil det fortsat vokse og vokse. Det er ikke nok bare at sige til kommunerne, at de skal have færre bureaukrater; man er også nødt til at gøre det muligt for dem ved at forsimple reglerne.

Vi er – og det burde ikke være kontroversielt, men det er det blevet – et parti, der er tilhængere af økonomisk vækst. Vi er også tilhængere af, at vi holder fast i vores værdier. Regeringen rammer desværre ofte en kombination af ikke at gøre ret meget godt for dansk økonomi og af, at når den så endelig gør noget, er det tiltag, som kolliderer med danske værdier og dansk kultur. Her tænker jeg på afskaffelsen af store bededag og det seneste forslag om at sende folk op til 2 år i fængsel for at forhåne islam. Det er vores klare indtryk, at det handler om at hjælpe dansk eksport, men det er ude af proportioner. Eksport, dvs. penge, er trods alt ikke så vigtigt, at man skal bevæge sig mod et samfund med drakoniske straffe for ytringer, som vi ikke kan lide, og det vil vi gerne bede regeringen om at genoverveje.

Noget, vi derimod burde bevæge os mod, er et samfund, hvor familierne er mere i centrum. Nogle gange føles det, som om den danske stat bekæmper familierne, og det kunne vi godt tænke os at den holder op med, eksempelvis når det handler om arvebeskatning. Vi møder også op til forhandlingerne med et ønske om at få prioriteret miljø og klima højere. Både naturen i Danmark og klimaet har brug for handling. Vi er spændt på, om regeringen vil komme os i møde.

Vi ser frem til dette års forhandlinger om finansloven med regeringen. Ligesom alle andre år møder vi konstruktive og forhåbningsfulde op, også selv om regeringen igen i år lægger op til, at der ikke er ret meget at forhandle om. 500 mio. kr. ud af samlet, tror jeg, omkring 1.300 mia. kr. i offentlige udgifter er ikke ret meget, men det er, hvad regeringen har sat til forhandling. Og så ved vi jo alligevel – det kan vi forudse med stor sikkerhed ud fra erfaringer – at hvis nogle partier ikke kommer til at være med i årets finanslovsaftale, vil regeringen bebrejde dem for at være usamarbejdsvillige, selv om det måske nogle gange var lidt mere berettiget som en selvkritik for regeringen. Men vi håber at kunne påvirke regeringen. Vi håber at kunne trække finanslovsaftalen lidt i den rigtige retning. Det er i hvert fald vores opgave at forsøge, og så er det op til regeringen, om det skal lykkes at få en aftale.

Kl. 14:45

Tredje næstformand (Karsten Hønge):

Første korte bemærkning er til hr. Benny Engelbrecht, Socialdemokratiet.

Kl. 14:45

Benny Engelbrecht (S):

Tak for ordførertalen. Jeg vil faktisk gerne starte med at kvittere for, at Det Konservative Folkeparti lægger op til at møde konstruktivt op til forhandlingerne. Der var et intermezzo ved sidste finanslovsforhandling, og man kan sige, at der nok er grænser for, hvor konstruktivt det var. Nuvel, jeg hører det som en fremstrakt hånd. Sådan skal det også tages imod herfra. Jeg er lidt i tvivl om, hvad det er for nogle prioriteringer, Konservative så kommer med, bl.a. fordi jeg i medierne op til finanslovsdebatten her har hørt meldinger fra f.eks. fru Mette Abildgaard om ting, man ønsker at tage med til finanslovsforhandlingerne, men som ikke er nævnt fra talerstolen her. Så for at være på den helt sikre side skal jeg egentlig bare høre, om det er udtryk for ønsker fra Konservative, eller om det er udtryk for en enkelt persons holdning.

Kl. 14:46

Tredje næstformand (Karsten Hønge):

Ordføreren.

Kl. 14:46

Rasmus Jarlov (KF):

Ligesom sidste år møder vi konstruktivt op med egne forslag til, hvad vi kan få ind i finansloven, og for at vi kommer med i en finanslovsaftale, kræver det selvfølgelig, at der bliver taget hensyn til de ting. Det er klart, at det er svært, når regeringen som udgangspunkt kun har 500 mio. kr. til forhandling, men det kan også godt være, at vi kan rykke regeringen på det, og så kan det være, at der kan være noget mere at forhandle om. Det kunne også være, at vi kunne finde ud af at skaffe nogle flere penge, f.eks. ved at afskaffe noget bureaukrati. Så kunne det også være, at vi bedre kunne møde hinanden.

Det er lidt svært lige at svare på, fordi det sådan er uspecifikt, hvad det er, fru Mette Abildgaard har nævnt. Men jeg vil sige, at jeg ikke har nævnt alt i min tale, som vi kommer med til finanslovsforhandlingerne. Vi kommer med et konkret udspil, og det kommer vi også til at sende til hr. Benny Engelbrecht, og så kan man se, præcis hvad det er, vi gerne vil have med. Hvis det er noget meget konkret, jeg skal tage stilling til om kommer med, skal det lige nævnes, præcis hvad det er, for jeg har ikke alt, hvad fru Mette Abildgaard har sagt af kloge ting den seneste uge, i hukommelsen.

Kl. 14:47

Tredje næstformand (Karsten Hønge):

Spørgeren.

Kl. 14:47

Benny Engelbrecht (S):

Det eneste, jeg har hørt Det Konservative Folkeparti sige, som man ønsker at tage med til forhandlingerne, altså som jeg har hørt fru Mette Abildgaard sige – det kan godt være, at det ikke er noget, I har fået koordineret internt i partiet, så det kan være, at dette kommer som en nyhed for hr. Rasmus Jarlov – er noget med skilsmissehjælp til familier, og det kunne da være meget rart at vide, om det var en holdning, som var noget, Konservative bringer med ind i forhandlingerne. For det skal da ikke være nogen hemmelighed, at vi selvfølgelig lytter til, hvad der bliver sagt, og i givet fald også forbereder os på det.

Kl. 14:48

Tredje næstformand (Karsten Hønge):

Ordføreren.

Kl. 14:48

Rasmus Jarlov (KF):

Det er korrekt. Det kommer vi til at bringe med ind i forhandlingerne.

Kl. 14:48

Tredje næstformand (Karsten Hønge):

Den næste korte bemærkning er til hr. Torsten Schack Pedersen, Venstre.

Kl. 14:48

Torsten Schack Pedersen (V):

Tak for det. Jeg håber også, at det bliver et konstruktivt Konservativt Folkeparti, vi ser. Det er ikke mange dage siden, at den konservative formand – nok sådan lidt selvreflekterende – konstaterede, at det måske ikke lige havde været Det Konservative Folkepartis skarpeste forhandlingsforløb, da man jo stort set med det samme meldte sig ud af indeværende års finanslovsforhandlinger. Så jeg ser frem til, at vi kan få et mere konstruktivt forløb med Det Konservative Folkeparti.

Jeg sidder også sådan lidt tilbage med et spørgsmål om, hvad det konkret er, De Konservative vil prioritere. Jeg noterer mig, at der kommer et samlet finanslovsudspil, og det vil jeg selvfølgelig se frem til, og det gør det meget lettere. Men hvis jeg skulle forstå essensen af hr. Rasmus Jarlovs tale, hvor er det så, Det Konservative Folkeparti mener at der skal ske yderligere prioriteringer, effektiviseringer eller besparelser i regeringens finanslovsudspil?

Kl. 14:49

Tredje næstformand (Karsten Hønge):

Ordføreren.

Kl. 14:49

Rasmus Jarlov (KF):

Først er jeg nødt til at sige, at vi jo ikke lader regeringen løbe af sted med den her fortælling om, at regeringen er enormt konstruktive og samarbejdsvillige, og at det er alle andres skyld, når det ikke lykkedes at lave en aftale. Altså, man kan jo se på fakta, som er, at den forhandlingsreserve, som regeringen lægger ud med, var historisk lille, den mindste nogen sinde, tror jeg, i en finanslovsforhandling, og når der er mange partier, man skal forhandle med, så havde vi sidste gang muligheden for, at vi kunne sige ja til at få, hvad der formentlig havde været 30-40 mio. kr., og så skulle vi til gengæld blåstemple 1.300 mia. kr. i offentlige udgifter, hvor vi for en meget stor dels vedkommende ikke var enige i dem og totalt manglede initiativer, som gav vækst og afskaffede bureaukrati i Danmark.

Så vi går ikke med i ting, hvor vi ikke får nogen indflydelse, og sådan har det altid været for Det Konservative Folkeparti. Jeg tror jo, det sådan historisk set er fifty-fifty, om vi er med i finanslove sammen med socialdemokratiske regeringer, når man kigger på det, og sådan vil det også være fremover. Man skal ikke sælge sig selv så billigt, at man altid går med.

Kl. 14:50

Tredje næstformand (Karsten Hønge):

Spørgeren.

Kl. 14:50

Torsten Schack Pedersen (V):

Så prøver jeg at gentage den anden del af mit spørgsmål. Hvad er det så for nogle ting, vi kan forvente at De Konservative vil prioritere? Jeg synes, det var sådan lidt uklart i talen, om det var grøn omstilling, om det var skattelettelser, ja, hvad det egentlig var. Det ville være rart at have lidt retning på, hvad det er, Det Konservative Folkeparti mener der mangler i regeringens finanslov. Så skal hr. Rasmus Jarlov jo huske, at der kommer et yderligere reformspor i 2030-forhandlingerne og i anden sammenhæng.

Kl. 14:50

Tredje næstformand (Karsten Hønge):

Ordføreren.

Kl. 14:50

Rasmus Jarlov (KF):

Som jeg nævnte konkret i min tale, kommer vi til at dukke op bl.a. med et ønske om at få lettet arvebeskatningen, vi kommer med et ønske om, at vi får gjort noget mere for miljøet og klimaet. Vi kommer også med et ønske, som det allerede blev nævnt, om bl.a. at styrke rådgivningen i forhold til skilsmisser og flere andre gode ting. Vi kommer med et samlet udspil, og det gør vi efter regeringen. For vi har ikke den her store regnemaskine, som regeringen har, og derfor er vi nødt til at have regeringens forslag først og så lave tilføjelser til det. Så det kommer.

Kl. 14:51

Tredje næstformand (Karsten Hønge):

Den næste korte bemærkning er til hr. Morten Messerschmidt, Dansk Folkeparti.

Kl. 14:51

Morten Messerschmidt (DF):

Tak for det, og tak for en, synes jeg, rigtig fin tale af hr. Rasmus Jarlov. Især var jeg glad for, at han også berørte andre temaer end dem, der er direkte involveret i finansloven her, f.eks. afviklingen af store bededag, som jeg tror vi ser meget ens på – eller det håber jeg i hvert fald – og hr. Rasmus Jarlov var også inde på, at det nærmest er umuligt at finde en uafhængig økonom, som kan godtgøre, at der skulle være nogen økonomisk positiv effekt ved det. Derfor bliver det jo også meget, meget billigt, når vi genindfører den, og det, jeg blot vil have hr. Rasmus Jarlov til at bekræfte, er, at når der efter næste valg er et blåt flertal, genindfører vi store bededag som en fri- og helligdag for danskerne.

Kl. 14:52

Tredje næstformand (Karsten Hønge):

Ordføreren.

Kl. 14:52

Rasmus Jarlov (KF):

Ja, vi er tilhængere af, at store bededag bliver genindført. Vi var imod at afskaffe den, og det betyder selvfølgelig også, at vi er tilhængere af, at den bliver indført igen.

Kl. 14:52

Tredje næstformand (Karsten Hønge):

Spørgeren? Ikke mere. Næste korte bemærkning er til hr. Thomas Skriver Jensen, Socialdemokratiet.

Kl. 14:52

Thomas Skriver Jensen (S):

Tak for det, og tak for en ordførertale, som alt andet lige rent faktisk bød på nogle konkrete bud og politiske forslag. Det sætter jeg pris på. Det er rart, for så har vi noget at diskutere. Jeg synes alligevel, det er en lille smule vildt at stå og påstå, at den regering, der sidder nu, ikke har gjort noget for at sikre mere af den rigtige, kvalificerede arbejdskraft på arbejdsmarkedet. Hr. Rasmus Jarlov var jo selv en del af regeringens parlamentariske grundlag, hvis ikke i virkeligheden i regering, i 2016, da man satte et ret ambitiøst mål om, hvor mange unge der skulle vælge en erhvervsuddannelse, og først nu, altså en hel del år senere, er det så den her regering, der rent faktisk laver først en universitetsreform, der siger, at der er færre unge, der skal gå på universitetet, og derefter bruger nogle af de penge, den her reform er skabt på, på rent faktisk at investere i erhvervsuddannelserne. Så synes jeg, det er vildt at stå og påstå, at det ikke er den her regering, der tager ansvar, for det synes jeg faktisk det er.

Jeg vil spørge om noget andet, og det handler om det der kryds med, at vi skal kunne tage nogle offentligt ansatte, det kunne være en mellemleder nede fra kommunen, og sætte dem ud i nogle meningsskabende jobs. Hvad mener hr. Rasmus Jarlov helt konkret der? Skal vi stikke et svejseværk i hånden på den lokale kommunes mellemledere, eller hvordan skal vi lykkes med det?

Kl. 14:53

Tredje næstformand (Karsten Hønge):

Ordføreren.

Kl. 14:53

Rasmus Jarlov (KF):

Nu skal man jo ikke høre mine ord på den måde, at jeg siger, at der ikke er blevet lavet godt af regeringen overhovedet. Regeringen har trods alt lavet ting, vi er tilhængere af, og det ville også være trist, hvis der over en årrække slet ikke var sket noget, vi var tilhængere af. Bl.a. styrkelsen af erhvervsuddannelserne synes vi var godt. Vi var så også glade for, at universitetsreformen ikke blev så dramatisk, som regeringen lagde op til, hvor der var lagt op til virkelig at slagte løs på universiteterne, men det fik vi heldigvis trukket ned på et mere fornuftigt niveau, og så endte vi jo også med at kunne være enige om det. Så der foregår da også gode ting. Men der er forskel på at opgradere arbejdskraft og at skaffe flere hænder, for det er jo to forskellige ting, og det er det sidste, jeg mener der ikke er blevet gjort ret meget for, og det er Danmarks største udfordring i øjeblikket. Så glemte jeg simpelt hen anden del af spørgsmålet. Spørg lige igen om det sidste, for jeg tror ikke, jeg fik svaret på det hele.

Kl. 14:54

Tredje næstformand (Karsten Hønge):

Spørgeren.

Kl. 14:54

Thomas Skriver Jensen (S):

Jeg prøver bare at snakke lidt videre, for jeg synes, det var et superfint svar. Jeg skal bare forstå noget. Det, regeringen er gået ind og har gjort, er jo lige præcis at gøre op med, at man bare skal kunne uddanne sig blindt, uden at der er et job i den anden ende. I en tid, hvor 14-15 pct. af dem på arbejdsmarkedet er akademikere og op mod 30 pct. af en ungdomsårgang vælger en lang videregående uddannelse, så siger vi jo til de unge, at det synes vi måske nogle færre skulle gøre, sådan at nogle flere kunne finde meningen med en anden type job. Det vil på sigt også løse problemet med for mange mellemledere og for meget administrativt personel.

Kl. 14:55

Tredje næstformand (Karsten Hønge):

Ordføreren.

Kl. 14:55

Rasmus Jarlov (KF):

Det er i hvert fald en brik i det, at man skal uddanne nogle folk mere til at kunne udføre nogle jobs, som er mere konkrete og handler mindre om at administrere. Hvis vi bliver færre, der administrerer og færre bureaukrater, giver det jo god mening, at uddannelsessystemet også understøtter den udvikling. Men det er ikke nok. Det kræver også, at man afskaffer nogle regler, for når vi har så mange bureaukrater ansat i dag i stat, kommune og region, er det, fordi der er så ekstremt mange regler, der skal administreres. Så vi er nødt til også at gå i gang med den der regelsanering, og der er ekstremt meget at tage fat på – tag f.eks. bare vores skattesystem.

Kl. 14:55

Tredje næstformand (Karsten Hønge):

Næste korte bemærkning er til hr. Malte Larsen, Socialdemokratiet.

Kl. 14:55

Malte Larsen (S):

Også herfra skal der lyde en tak for ordførertalen, og jeg hæfter mig bl.a. ved, at De Konservative vil arbejde hårdt for såvel klima som miljø, og det glæder mig også til at se udrullet konkret.

Jeg har et spørgsmål, som sådan set ligger i forlængelse af en dialog, der for et kort øjeblik siden var her i salen. Når nu Det Konservative Folkeparti ville rulle store bededag tilbage og dermed, må vi forstå, bruge pengene på det, hvordan vil man så finansiere den aftale om forsvarsforliget, man har indgået? Hvor skal de penge så komme fra?

Kl. 14:56

Tredje næstformand (Karsten Hønge):

Ordføreren.

Kl. 14:56

Rasmus Jarlov (KF):

Det er der masser af muligheder for. For det første har vi faktisk et kæmpe råderum, og det vil sige, at det ikke var nødvendigt at afskaffe store bededag for at finansiere forsvaret. Det tror jeg ligger rimelig fast, efter at alle økonomer har kigget på de tal. Det var på ingen måde en nødvendighed, selv om det forsøgtes udlagt på den måde.

Men så kunne man f.eks. også afskaffe noget bureaukrati. Jeg nævner det bare igen og igen, fordi det er vigtigt, og fordi det faktisk er en kæmpe kilde til, hvordan vi kan bruge ressourcerne bedre i det danske samfund. 100.000 mennesker sidder og laver administration, og det er klart, at hvis man har færre af dem, skal de heller ikke have løn, og så kan man bruge pengene på noget mere fornuftigt, og man kan også bruge deres arbejdskraft mere fornuftigt et andet sted i det danske samfund.

Så vi synes virkelig, at det er en af de største og mest oplagte opgaver, og det er faktisk en opgave, som alle partier i Folketinget burde kaste sig ind i, fordi det ikke har fordelingsmæssige konsekvenser. Der, hvor vi ofte er uenige, er, når der er nogen, der synes, at vi skal tage noget mere fra de rige og give noget mere til de fattige, men det handler det her jo ikke om. Det handler bare om at bruge ressourcerne mere fornuftigt i det danske samfund, så jeg håber virkelig, at vi kan blive enige om det, men det kræver altså, at man er villig til at opgive noget millimeterretfærdighed, og der stopper det ofte.

Kl. 14:57

Tredje næstformand (Karsten Hønge):

Spørgeren.

Kl. 14:57

Malte Larsen (S):

Jeg glæder mig utrolig meget til at se helt konkret fra Det Konservative Folkeparti, hvad det så er for nogle regler, der skal ændres, fjernes eller gøres ved. Det bliver rigtig spændende at se, og jeg glæder mig selvfølgelig til at se et katalog.

Vi er kommet lidt bort fra, om den konservative ordfører trods alt anerkender, at pengene er brugt i forsvarsforliget.

Kl. 14:57

Tredje næstformand (Karsten Hønge):

Ordføreren.

Kl. 14:57

Rasmus Jarlov (KF):

Jeg er ikke helt sikker på, om jeg forstår spørgsmålet om, om pengene er brugt. Altså, de penge, man har haft hidtil, er brugt. Ja, nu tilfører vi flere penge. De er ikke brugt endnu, så der er selvfølgelig nogle muligheder for at få et stærkere forsvar inden for den ramme, som vi har sat op nu, og der er også masser af muligheder for at finansiere den ramme. Vi har råd til det.

Man burde rettelig spørge, om vi har råd til at lade være, for der kan hurtigt komme en rimelig stor regning, hvis vi ikke har et ordentligt forsvar, med den måde, som Rusland opfører sig på. Så det er jo nok vores tilgang til det, og selv hvis vi ikke havde råd, skulle vi nok gøre det alligevel, fordi det simpelt hen er så afgørende, at vi har sikkerhed. Hvis ikke vi har fred og forsvar, har vi ingenting.

Kl. 14:58

Tredje næstformand (Karsten Hønge):

Den næste korte bemærkning er til fru Samira Nawa, Radikale Venstre.

Kl. 14:58

Samira Nawa (RV):

Tak. Tak til ordføreren for talen og også for det her fokus på besparelser i forhold til administration. Det kunne jeg egentlig godt tænke mig bare at grave lidt dybere ned i. For ordføreren peger på, at alle Folketingets partier burde interessere sig for det, og det er jeg sådan set også enig i, og den måde, man skal gøre det på, er jo ikke bare at sige, at det er x antal milliarder, der skal spares, og så bare lade kommunerne spare.

Set fra min vinkel burde man pege på, hvad det så er for nogle regler, man gerne vil have fjernet, og hvad det er for nogle dokumentationskrav, man gerne vil have fjernet, og så følger besparelsen så deraf. Så vil hr. Rasmus Jarlov pege på nogle af de regler, man eventuelt kunne fjerne, og hvilke områder det kunne gøre sig gældende for?

Kl. 14:59

Tredje næstformand (Karsten Hønge):

Ordføreren.

Kl. 14:59

Rasmus Jarlov (KF):

Jeg kan godt lige nævne et par hurtige eksempler på regler, som vi synes er fjollede. Lad os bare tage vores personskattesystem, som er noget, vi alle sammen kender.

Det, at vi f.eks. har et arbejdsmarkedsbidrag, er dybt, dybt fjollet. Altså, vi tager først 8 pct. af vores løn. Derefter tager vi nogle andre procenter af det, der er tilbage bagefter, hvilket komplicerer beregningen ganske betydeligt og skal administreres. Det giver besvær for regnskabsholdere, bogholdere og revisorer i samtlige virksomheder i Danmark og skal administreres i skat, i stedet for at vi bare havde én procent – altså de 8 pct. sammen med den anden procent – og så ville vi jo betale det samme. Det er bare sådan en meget nem forsimpling, som man burde lave.

Jeg nævnte før et eksempel med, at der nu sidder folk og gennemgår hvert bilag i forbindelse med de penge, der er givet som hjælp til de virksomheder, der var tvangslukkede under coronatiden. Lad os da lave en stikprøvekontrol i stedet for. Så kunne vi fjerne rigtig meget administration og i øvrigt komme til bunds i en sagsbunke, som nu har ligget i over 3 år. Men jeg kan ikke nævne alle eksempler, for jeg har ikke et fuldt overblik over alle regler, og derfor er det vigtigere, at vi sætter nogle mekanismer i gang, som gør, at man bliver tvunget til hele tiden at kigge på, hvordan man laver mindre administration og mere simple regler.

Kl. 15:00

Tredje næstformand (Karsten Hønge):

Spørgeren.

Kl. 15:00

Samira Nawa (RV):

Noget af det, som jeg også tænker har gjort, at vi har fået så mange forskellige regler, er lovgivning, der baserer sig på enkeltsager, og mange af de enkeltsager relaterer sig til skoler, børnehaver og ældrepleje. Er det også på de områder, Konservative vil være med til at kigge på de mange regler, vi har sat op her på Christiansborg?

Kl. 15:00

Tredje næstformand (Karsten Hønge):

Ordføreren.

Kl. 15:00

Rasmus Jarlov (KF):

Ja, naturligvis. Altså, det gælder regler, som pålægger borgere administrative opgaver, eksempelvis skat, som vi snakkede om før; det gælder regler, som pålægger virksomheder administrative opgaver; og det gælder regler, som pålægger det offentlige administrative opgaver.

Alle steder burde vi gå reglerne igennem og se: Kunne vi godt undvære nogle af dem? Kunne vi ikke godt leve med, at tingene blev lidt mindre millimeterretfærdige, til gengæld for at vi så styrkede retssikkerheden, ved at man kunne overskue reglerne og kunne forstå dem og sætte sig ind i dem uden at skulle bruge hele sit liv på at læse op på dem? Og kunne vi ikke godt spare en masse hænder, som kunne lave noget mere fornuftigt?

Kl. 15:01

Tredje næstformand (Karsten Hønge):

Næste korte bemærkning er til hr. Lars Boje Mathiesen.

Kl. 15:01

Lars Boje Mathiesen (UFG):

Tak. Jeg hører til dem, som var rigtig, rigtig glade for, at Konservative var værdifaste, både når det gjaldt topskatten, men også om det at indgå en regering. Jeg synes, det klædte Det Konservative Folkeparti. Når jeg kigger på udviklingen af offentlige udgifter i procent af bnp, vil jeg sige, at vi kigger ind i en udvikling, som går den forkerte vej. Fra 2022 og til 2030 er der faktisk en stigning på 13 pct. Jeg har forsøgt at spørge nogle af de andre borgerlige partier, om det er en udvikling, man kan acceptere, eller om det kan være et fælles ståsted for at samle de blå partier om at sige: Den må altså ikke stige fremadrettet, og slet ikke med så meget. Så hvad er Konservatives holdning på det her område?

Kl. 15:02

Tredje næstformand (Karsten Hønge):

Ordføreren.

Kl. 15:02

Rasmus Jarlov (KF):

Tak for rosen. Jeg er helt enig, og jeg har svært ved at se mig selv i at skulle stå, ligesom nogle andre partier, og bryde alt, hvad vi har sagt til vælgerne før et vælg, og så gøre det stik modsatte få uger efter valget. Jeg har simpelt hen svært ved at se, hvordan man kan gøre det. Så det var ikke nogen svær beslutning for os, dengang da vi havde de her regeringsforhandlinger.

Vi har ikke sådan sat et mål for, hvor mange offentligt ansatte, der skal være, for vi synes ikke, det er den mest effektive måde at styre på. Vi er mere til, at man giver kommuner og regioner et budget og inden for det budget må de så prioritere, hvordan de bruger penge. Det kan resultere i forskellige antal offentligt ansatte, afhængigt af hvordan man bruger pengene. Det kan være, man vælger at investere i noget materiel, som man køber, og så får man færre ansatte. Det kan være, man køber en bedre græsslåmaskine og så skal bruge en person mindre til at slå græsset, men man bruger den samme mængde penge. Vi har ikke sådan et mål for, hvor mange offentligt ansatte, der skal være, men de offentlige udgifter må ikke stige så meget, som de har gjort gennem tiden.

Kl. 15:03

Tredje næstformand (Karsten Hønge):

Spørgeren.

Kl. 15:03

Lars Boje Mathiesen (UFG):

Det handler heller ikke om detailstyring af kommunerne. Det forstår jeg godt. Her snakker vi om staten overordnet, altså procentdelen af de offentlige udgifter i forhold til bnp, og den var i 2022 på 43,9 pct., men den vil i 2030 være 49,8 pct. af vores bnp. Det vil sige, at det offentliges andel af vores samlede bnp er stærkt stigende – 13 pct. på 8 år. Det er en forfærdelig udvikling, hvis man spørger mig, og det, jeg vil spørge om, er, om der er andre partier, som ligesom vil slå sig sammen omkring det og ligesom sige, at det simpelt hen ikke duer at gå i den retning. Vi må holde fast i at sige, at det er fair nok, at hvis den private velstand stiger meget, så kan det offentlige også stige. Men det må altså ikke stige mere og fylde mere af vores bnp.

Kl. 15:03

Tredje næstformand (Karsten Hønge):

Ordføreren.

Kl. 15:03

Rasmus Jarlov (KF):

Det er vi jo enige i. Det har nået sin grænse, og det er nok også gået lidt over. Vi synes også, at man skal holde igen med de offentlige udgifter, og det er det mest triste ved de her finanslovsforhandlinger, altså at vi faktisk ikke kan se nogen steder, hvor man foreslår at skære lidt ned på udgifterne. Prøv at tænke på, at man – teoretisk set – havde en virksomhed, der var så stor som Danmark, og hvor man brugte 1.300 mia. kr. Og hvert år, når man fremlagde budgettet, gik man op og sagde: Der er ikke nogen steder, vi kan bruge pengene bedre overhovedet. Alle 1.300 mia. kr. bliver brugt perfekt, og intet kan gøres mere effektivt. Jeg tror ikke, man så var ansat ret længe, og det burde man heller ikke være, når man forvalter skatteydernes penge på den måde.

Kl. 15:04

Tredje næstformand (Karsten Hønge):

Der er ikke flere korte bemærkninger. Tak til hr. Rasmus Jarlov, Det Konservative Folkeparti. Næste ordfører er fru Trine Pertou Mach, Enhedslisten. Velkommen.

Kl. 15:04

(Ordfører)

Trine Pertou Mach (EL):

Tak. Det er her er min første ordførertale som finansordfører, og jeg håber at blive udsat for lidt større omsorg end det, jeg lige om lidt vil udsætte regeringens finanslovsforslag for.

SVM-regeringen har jo siden folketingsvalget iscenesat sig selv som svaret på vores alle sammens behov for politik hen over midten, fordi krise og ydre pres krævede politisk sammenhold. Der var behov for mådehold på grund af inflationskrisen og en forstandig rød-lilla-blå samlingskurs ville være garanten mod det kaos, som vi kunne stå over for i en verden ramt af flere kriser på en gang. Nu er fortællingen godt nok blevet en anden, og krisefortællingen er aflyst. For statskassen bugner og dansk økonomi er faktisk stærk og god. Derfor var smilene også ganske store, da regeringen fremlagde sin finanslov under titlen »Fremtidssikring af Danmark«, med den forklarende undertekst »Ansvarlige investeringer i den grønne omstilling, velfærd, uddannelse, tryghed og et Danmark i balance«.

Nu er det bare sådan, at ting ikke bliver noget, fordi man giver dem et navn eller kalder dem noget, og det er finanslovsudkastet et godt eksempel på. For hvis fremtid er det egentlig, den sikrer, og hvilken fremtid, hvilken balance? På hvis side af alle de her ord i virkeligheden? For når man læser i forslaget, må man spørge sig selv, hvem og hvad det er ansvarligt over for. Er det ansvarligt over for den grønne omstilling? Er det ansvarligt over for velfærden? Er det ansvarligt over for uddannelsesområdet? Genskaber finanslovsudkastet tryghed for de borgere, som har brug for velfærdssamfundet? Skaber det rent faktisk et i Danmark i balance, eller fortsætter den stigende ulighed, hvor formuerne i særlig grad koncentreres i toppen af samfundet? Styrker den balancen i udviklingen mellem land og by? Satser den på at få alle unge ind på en ungdomsuddannelse, og satser den faktisk på at sikre, at der er uddannelsessteder der, hvor de unge mennesker bor?

Det korte svar på alle de har spørgsmål er nej. Der leveres ikke på velfærdskrisen. Der leveres ikke på klimakrisen, som den rekordvarme sommer, vi lige har været igennem, endnu en gang har vist os alvoren af, og den skaber ikke mere balance i vores samfund.

Virkeligheden er jo, som så mange andre ordføreres ord i debatten i dag også bærer præg af, at vi står i en meget alvorlig velfærdskrise. Grundlaget for det lige og solidariske fællesskab, som generationer har bygget op før os, ikke mindst i kraft af tidligere tiders stærke arbejderbevægelser og venstrefløj, begynder at vakle i et samfund, der ellers har gjort os stærke selv i krisetider. Borgmestre, regionspolitikere, organisationer og borgere landet over har i lang tid råbt vagt i gevær. Vi har et sundhedsvæsen, der er i knæ. Personalet forsvinder eller knækker. Folkeskoler og biblioteker lukker eller trues af lukning. Erhvervsskolerne sulter, og i store egne er den sidste rest af kollektiv trafik ved at forsvinde. Og regeringens svar er at afsætte små tæt på symbolske beløb til de her områder, som i virkeligheden trænger til nogle massive saltvandsindsprøjtninger.

Det er ikke, fordi håndsrækningerne er forkerte, men beløbene er ikke i nærheden af at stå mål med den virkelighed, som folk lever i. Det er som Sønderborgs borgmester siger det her til morgen, kun smertedæmpende creme på såret. I landets kommuner er det allerede besluttet at lukke 19 folkeskoler, og der er 12 flere, der er lukningstruede. Der mangler uddannede lærere. Arbejdsmiljøet på specialskolerne er under hårdt pres. Mistrivslen blandt børn og unge i vores land er i voldsom stigning, og i det lys er det jo absurd, at man ikke vælger at afsætte flere penge til bl.a. folkeskolen. I Slagelse, som et eksempel, rummer sparekataloget lukning af demensdaghjem og aktivitetscentre for ældre. Det samme gør man i Guldborgsund. I Fredericia er det børnehaver og SFO'er, der trues af lukning eller endnu dårligere normeringer. I Aalborg peger sparekniven mod sociale indsatser, opsøgende arbejde målrettet unge og mod trivselstiltag. I Helsingør er det børn og voksne med fysiske og psykiske handicap, som sparekniven peger mod. I Vordingborg er det endnu en gang den sidste rest af kollektiv transport, der står over for at skulle spares væk.

Så er der den meget voldsomme fyringsrunde i Familieretshuset. Prisen for det vil blive betalt af familier i komplekse skilsmisser og ikke mindst de børn, som oplever konflikter i forbindelse med, at deres forældre går fra hinanden. Det er endnu et godt eksempel på, at de ressourcer, vi har, ikke ligger de rigtige steder. Man kunne blive ved hele landet rundt, og det har debatten i dag også båret præg af.

Der, hvor vi danskere bor, dér, hvor vi lever vores liv, og dér, hvor vi møder en væsentlig del af velfærdssamfundet, er virkeligheden ganske, ganske anderledes end den virkelighed, dansk økonomi er i. Og med regeringens finanslov skulle man få de to virkeligheder til at mødes, men det gør man ikke. Lad mig bare minde om, at velfærdssamfund handler om at spænde et sikkerhedsnet ud, som griber os, når vi falder og ikke kan rejse os, når vi bliver syge, eller når vi mister fodfæste så alvorligt, at der skal støtte til fra fællesskabet. Det handler også om at sikre fællesskaber omkring os i forskellige faser af vores liv. Det er en vigtig, vigtig grundpille i det danske samfund. Derfor er det mest centrale at diskutere i virkeligheden ikke de ting, som er med i finanslovsudkastet, men alt det, der ikke er der.

Kl. 15:09

Jeg ved ikke, hvor mange af jer der kender til Carl Scharnberg. Hans digte var måske ikke ligefrem de mest poetiske og sådan formfuldendte, men de skar klassepolitik og arbejderkampe ud i pap for dem, der læste dem:

På hvis side er ordene, på hvis side er du, og på hvis side kæmper du for forandring?

Da jeg var barn, var det en af de sætninger, jeg oftest hørte fra min far: Husk, hvem du holder med. På hvis side er du i den beslutning, der bliver truffet lige nu? Og da Carl Scharnberg en aften kom til Ringkøbing for at tale i det, som i dag hedder 3F, blev jeg også slæbt med derhen sammen med min far, fordi man skulle vide, hvem det er, man holder med. Man skal vide, på hvis side man er. Og når jeg står her i i Folketingssalen i dag, synes jeg, man meget tydeligt oplever, at regeringen har mistet forbindelsen til det land og de borgere, man er regering for, og når man mister den forbindelse, er det nemt at glemme solidariteten og miste empatien og forståelsen, og det er faktisk nemt at miste fornemmelsen for, hvad balancer er, og måske endda selv at miste balancen.

Måske var det det, der skete, da finansministeren talte om de store udgifter, der er forbundet med det specialiserede socialområde. Det er jo et udtryk for, at man har glemt, hvad der gemmer sig bag overskriften i regnearket, nemlig mennesker, borgere med rettigheder, medborgere med hjælp og støtte behov, og at det et politisk valg, at vi ikke lader folk i stikken, fordi de har et handicap, at vi som fællesskab står klar til at lægge en hånd i ryggen på folk, når de har brug for det. Og når regeringen beslutter at annullere den udvidede adgang til seniorpension og dermed stikke en voldsom lussing til nedslidte borgere, som har udsigt til at kunne trække sig tilbage på arbejdsmarkedet efter et langt og slidsomt liv, så indskriver det sig i rækken af beslutninger, som SVM-regeringen har truffet de seneste måneder, og som desværre viser en tydelig retning.

Man kunne have sikret solidarisk omfordeling til tusindvis af borgere i inflationskrisen ved at beskatte den overnormale profit massivt, men man vedtog en discountudgave af det, man reelt kunne have gjort. Man har afskaffet en forårsfridag. Man prioriterede skattelettelser til stenrige virksomhedsarvinger og boligspekulanter. Og at man nu, i en socialdemokratisk ledet regering, lægger op til at klatte det tilmed opjusterede økonomiske råderum væk til skattelettelser, er helt vildt og uforståeligt.

Alle de politiske valg fortæller almindelige mennesker, på hvis side regeringen er. Det er valg, der kommer til at ødelægge uligheden i vores samfund. Det grundlæggende spørgsmål er ikke, om der er råd, for det er der. Vi er et af verdens rigeste samfund, og fælleskassen bugner. Spørgsmålet er, hvad vi ønsker at den velstand og vores fællesskab skal bruges til, og det er og bliver et politisk valg. Der findes et alternativ, en vej, hvor velfærdssamfundet er dér, hvor mennesker har brug for det, hvor provinsen, landdistrikterne og store dele af det Danmark, vi er, ikke ser ubalancerne vokse eller grundlaget for levende lokalsamfund forvitre, hvor velfærdsarbejdere får en fair løn og ordentlige arbejdsvilkår, hvor vi gennem stærke fællesskaber bekæmper ulighed og diskrimination, og hvor det sociale sikkerhedsnet, vi spænder ud under hinanden, ikke er mørnet og fyldt med huller. Det handler om et stærkt velfærdssamfund, som øger ligheden og derigennem sikrer friheden, og hvor alt det, livet er gjort af, er i fokus.

Når alt det er sagt, må man sige, at heller ikke på den grønne front løser finansloven den krise, vi for alvor står i. For vi ved, den er helt gal med oversvømmelser, tørker, sultkatastrofer, ødelagte landområder, mennesker på flugt og skovbrande. I Danmark er vi ved et have opbrugt vores CO2-budget Vi ved godt, at det her er den mest altomfattende menneskeskabte krise nogen sinde. Der er kun to muligheder: Det er enten ambitiøs og radikal handling nu, eller også at vi risikerer, at det er for sent at vende udviklingen. Det skulle finansloven have afspejlet. Vi ved jo godt, hvad der skal handles på, hvor investeringerne skal ligge, og hvor indsatserne skal være. Vi ved også godt, hvor det er, de største udledere er, og derfor er det dem, der skal udsættes for den største afgift.

Når regeringen forsøger at give indtryk af, at regeringen kerer sig om den sociale balance i den grønne omstilling og derfor, må man forstå, udviser mådehold, så bygger det på en falsk modsætning. For dem, der betaler regningen for klimakrisen i sidste ende, hvis ikke vi handler, bliver dem, der er nederst i vores samfund, for regningen ryger altid nedad. Og det vil den også gøre, hvis det her spinner ud af kontrol på en måde, hvor vi ikke længere kan vælge, hvordan vi skal lave investeringerne og hvornår, men hvor det kommer i det klimakaos, som vi har udsigt til. Så på trods af ordene fremtidssikrer finansloven for 2024 ikke Danmark. Den er ganske enkelt for sort i stedet for grøn. Den er for meget ude af balance, og den løser ikke de velfærdsudfordringer, vi står med. Men valget var der.

Kl. 15:14

Tredje næstformand (Karsten Hønge):

Der er en kort bemærkning til hr. Thomas Skriver Jensen, Socialdemokratiet.

Kl. 15:14

Thomas Skriver Jensen (S):

Tak for det. Jeg ved næsten ikke, hvor jeg skal starte. Jeg er simpelt hen bare grundlæggende uenig i langt det meste af analysen, men jeg vil fokusere på bare ét konkret område, hvor jeg synes det nærmest skriger til himlen. Man må forstå, at der klattes småbeløb væk til eksempelvis erhvervsuddannelserne. Det er jo mit område, så det synes jeg er lidt interessant. Altså, vi taler om, at regeringen har lagt op til et løft svarende til 10 pct. af erhvervsuddannelsernes samlede budget. Er det småbeløb? Det kan jeg slet ikke forstå skulle være analysen. Jeg vil godt høre forklaringen på, at det skulle være småbeløb. 10 pct. af den samlede bevilling, der er i dag, vil vi lægge oveni, og oven i det vil vi endda fylde en kvalitetspulje på yderligere 200 mio. kr. op. Det er i øvrigt investeringer, der er blevet skamrost af hele branchen, som siger, at det er det, de har bedt om. Det kunne jeg godt tænke mig at høre noget mere om.

Kl. 15:15

Tredje næstformand (Karsten Hønge):

Ordføreren.

Kl. 15:15

Trine Pertou Mach (EL):

Som jeg også sagde i min tale, er det jo ikke det, regeringen gør, der er problemet. Det er alt det, man ikke gør, der er problemet. Det beløb, der kommer til erhvervsskolerne, er der ekstremt meget brug for. Derfor er det også godt, det kommer. Men vi ved jo også godt, at erhvervsskolerne sulter. Vi ved, at der er rigtig mange unge, der i forvejen er i mistrivsel, som er på de skoler. Vi ved, at der mangler ressourcer, at der mangler veluddannede lærere, og at der mangler stærke sammenhold blandt eleverne. Der er så mange områder på erhvervsskolerne, der skal sættes ind på, og det kan bare undre, at man ikke vælger at gøre noget mere. Det er det, der er pointen. Det er ikke det, regeringen gør. Det er alt det, der i virkeligheden mangler, og det er jordnødder i forhold til det, der er behov for på erhvervsskoleområdet.

Kl. 15:16

Tredje næstformand (Karsten Hønge):

Spørgeren.

Kl. 15:16

Thomas Skriver Jensen (S):

Når der bliver lavet trivselsundersøgelser på uddannelsesinstitutioner, er erhvervsuddannelserne nogle af dem, som scorer suverænt højest. Så det er jo direkte usandt, at det er dér, der er flest elever, der mistrives. Det er faktisk et sted, hvor rigtig mange elever, der har mistrivedes tidligere, kommer hen og finder meningen med livet, altså bliver en del af et fællesskab og finder noget konkret, de kan give sig til. Det synes jeg er fantastisk. Så det mener jeg simpelt hen ikke er rigtigt. Der må Enhedslisten åbenbart være uenige i hele erhvervsskolesektorens analyse af, at det her skulle være nok til at løse problemet. Ja, det synes jeg er helt vildt.

Kl. 15:17

Tredje næstformand (Karsten Hønge):

Ordføreren.

Kl. 15:17

Trine Pertou Mach (EL):

Nu talte jeg ikke om, at det var der, hvor der var flest. Vi lytter meget til, hvad erhvervsskolesektoren siger. Jeg konstaterer bare, at det behov, der er på erhvervsskolerne, ikke bliver mødt i forslaget til finanslov.

Kl. 15:17

Tredje næstformand (Karsten Hønge):

Næste korte bemærkning er til hr. Lars Boje Mathiesen.

Kl. 15:17

Lars Boje Mathiesen (UFG):

Jeg vil gerne fortsætte, hvor den socialdemokratiske spørger stoppede, for hvorfor blev det behov så ikke mødt, dengang Enhedslisten sad som parlamentarisk grundlag i 3-4 år for en socialdemokratisk regering, og hvor regeringen var afhængig af mandaterne fra Enhedslisten? Hvorfor vægtede man så ikke endnu mere end de 10 pct., når man nu siger, at 10 pct. ikke engang er nok? Hvorfor brugte man så ikke dengang pengene på det?

Kl. 15:17

Tredje næstformand (Karsten Hønge):

Ordføreren.

Kl. 15:17

Trine Pertou Mach (EL):

Jeg tror, at dengang var diskussionen, som den jo også er i dag, og i virkeligheden er jeg ikke sikker på, at den socialdemokratiske kollega, som talte lige før, og jeg er så grundlæggende uenige. Vi er jo faktisk ret enige om, at erhvervsskolerne skal styrkes massivt. Det gjorde man også under den tidligere regering. Det, der er anken i dag, er, at der ikke sker mere. Vi kan jo se, at der mangler penge, også i den her del af uddannelsessektoren, og det er sådan set bare det, der er anken mod finanslovsforslaget: at der ikke sker noget mere, og at den virkelighed, som folk lever i, ikke matches af det finanslovsforslag, der bliver fremsat.

Kl. 15:18

Tredje næstformand (Karsten Hønge):

Spørgeren.

Kl. 15:18

Lars Boje Mathiesen (UFG):

Undskyld, men virkeligheden er jo, at det er noget faktuelt vrøvl. Der blev jo ikke løftet med 10 pct. på erhvervsuddannelserne under den seneste regering, hvor Enhedslisten sad som parlamentarisk grundlag. Det er simpelt hen faktuelt ukorrekt. Det blev der ikke. Nu bliver der så hævet med det her, og så spørger jeg bare Enhedslisten: Hvis man ikke synes, de 10 pct. er nok, hvorfor hævede man det så ikke, dengang man kunne sætte krav til finansministeren? Det er jo meget let at stå her bagefter, når man så er i opposition, og sige, at nu er det for dårligt. Men man sad faktisk 3 år og kunne få direkte indflydelse på finansloven, men der var det ikke det, Enhedslisten vægtede.

Kl. 15:18

Tredje næstformand (Karsten Hønge):

Ordføreren.

Kl. 15:18

Trine Pertou Mach (EL):

Jeg må blive dig svar skyldig på, hvad der konkret blev sagt dengang, for jeg sad ikke i Folketinget i den periode. Jeg kan bare konstatere, at det parti, som jeg står heroppe på talerstolen for, har arbejdet for forbedringer på erhvervsskolerne igennem alle år, også sammen med den tidligere regering.

Kl. 15:19

Tredje næstformand (Karsten Hønge):

Der er ikke flere korte bemærkninger, så tak til fru Trine Pertou Mach, Enhedslisten. Næste ordfører er fru Samira Nawa, Radikale Venstre.

Kl. 15:19

(Ordfører)

Samira Nawa (RV):

Tak. Jeg holder meget af de her finanslovsdebatter, fordi det giver mulighed for at hæve blikket og tage en bredere diskussion om, hvad det er, vi hver især gerne vil med politik, og hvordan vi prioriterer. For Radikale Venstre handler det om at give et bedre Danmark videre. Det er under den overskrift, jeg selv hver dag går til arbejde, og jeg tænker, at det også gør sig gældende for mange andre her i salen. Men vi er så også nødt til at være konkrete med, hvad det betyder, hvad det er for et Danmark, vi gerne vil give videre. For Radikale Venstre er visionen at sikre lige muligheder for et hvilket som helst barn, der kommer til verden i Danmark. Uanset køn, herkomst, handicap, social baggrund skal børn, der kommer til verden her i Danmark have mulighed for at udfolde deres fulde potentiale. Og i århundreder har ældre generationer i Danmark sat en ære i at give et samfund videre til deres børn, som var mindst lige så godt som det, de selv overtog fra deres forældre. Men for første gang står vi som generation over for ikke at kunne leve op til den generationskontrakt, som netop handler om at give et bedre Danmark videre.

I det konkrete med finanslovsforslaget kan man zoome ind på meget. Jeg vil gerne fremhæve tre områder: klima og miljø, fordi de fremtidige generationer også skal have bl.a. rent drikkevand; vores børn og unge, fordi også fremtidige generationer fortjener en dagligdag uden mistrivsel, og hvor de lærer at læse, regne og skrive; og som det tredje er det mangel på arbejdskraft, for forudsætningen for, at vi kan investere i klimaet, investere i vores børn og unge, er, at vi gør noget ved manglen på arbejdskraft. Når jeg er så optaget af, at klimaet skal have plads og være afspejlet i det her års finanslov, er det jo, fordi det her er den sidste finanslov, der kan bidrage til vores 2025-mål. Alligevel er klimaet ikke prioriteret højt nok. Ingen dieselafgift, ingen flyafgift, en tom fjernvarmepulje, ingen skovplan, og jeg kunne fortsætte. Og så er der nok regeringsordførere, der på skift vil fortælle mig, at de ting skal der nok blive taget hånd om, og at det kommer i senere forhandlinger. Men klimaet kan ikke vente! Og det her er som sagt den sidste finanslov, der kan bidrage til vores 2025-mål.

Når jeg er optaget af vores børn og unge, handler det om, at flere og flere mistrives, døjer med skolevægring, og de konsekvenser, der følger med, er jo bl.a., at børn ikke lærer at læse, regne og skrive, og det sætter sig også i voksenlivet. De, som ikke får en kompetencegivende uddannelse, er i mindre grad i beskæftigelse, i højere grad kriminelle og lever kortere tid.

Så er der manglen på arbejdskraft. Den kommer med 2030-plan og diskussionerne der, bliver der peget på, men for mig at se er det også en vigtig diskussion at have i forbindelse med årets finanslov. For både virksomheder og det offentlige mangler arbejdskraft. Og selvfølgelig skal vi bruge den arbejdskraft, vi allerede har. Ingen seniorer skal opleve aldersdiskrimination i forbindelse med jobansøgning, og de 42.000 unge, der i dag står uden job og uden uddannelse, skal have langt bedre hjælp. Men vi kommer altså ikke uden om også at skulle tage initiativer for at tiltrække international arbejdskraft og ikke mindst lade være med at sende den arbejdskraft, som vi allerede har i dag, ud af landet. Og så stiller Radikale Venstre sig traditionen tro kritisk over for, om der nu også er brug for tre førtidige tilbagetrækningsordninger. Seniorpensionen er til reelt nedslidte, og den skal bevares, måske endda styrkes, men i en økonomi, hvor vi mangler mennesker, har vi ikke råd til at sende raske og rørige på efterløn eller Arnepension.

Det hele skal ikke lyde mavesurt, så jeg vil her til sidst gerne rose regeringen for dele af finansloven. Nu har jeg talt meget om, hvad der manglede, men vi kan jo se, at domstolenes økonomi er prioriteret, der er en styrkelse af fertilitetsbehandling, ny iværksætterstrategi og en styrket udenrigstjeneste, så det hele skal ikke lyde helt sort, for der er også rigtig gode prioriteter, og dem kan vi i Radikale Venstre bakke op om. Men her i talen lagde jeg ud med, hvad der er Radikale Venstres prioriteter, hvad der er vores bud på, hvordan vi giver et bedre Danmark videre, og det er med det for øje, at vi træder konstruktivt ind i de kommende finanslovsforhandlinger, og så håber jeg, at vi alle sammen i både tale og handling har næste generation for øje og i fællesskab arbejder for at give et bedre Danmark videre. Tak for ordet.

Kl. 15:24

Tredje næstformand (Karsten Hønge):

Der er en kort bemærkning til hr. Lars Boje Mathiesen.

Kl. 15:24

Lars Boje Mathiesen (UFG):

Tak. Jeg vil forsøge at få svar på noget af det, som ordføreren ikke lige nævnte. Hvor stor en andel af statens midler mener ordføreren der skal tilføres til kommunerne? Altså mener man, at det nuværende kommuneaftaleniveau er passende? Er det for højt, er det for lavt? Man kan jo selv vælge, om det er milliardbeløbet eller det demografiske træk, eller hvad man gerne vil henvise til. Det er bare et opfølgende spørgsmål til, hvordan man ser det i Radikale Venstre.

Kl. 15:24

Tredje næstformand (Karsten Hønge):

Ordføreren.

Kl. 15:24

Samira Nawa (RV):

Tak for spørgsmålet, for det er jo noget af det, der rigtignok har fyldt i debatten i dag. Jeg synes, det er ærgerligt, og det, jeg hører fra det kommunale bagland, som vi har i Radikale Venstre, er, at man har en kommuneaftale, lukker en økonomiaftale med kommunerne; der er tale om besparelser, og så går de i gang med opgaven, og så kommer der efterfølgende 1 mia. kr. Jeg er sikker på, at den falder på et tørt sted hos både kommuner og regioner. Men den måde og den proces, altså oplevelsen af, at der først bliver lukket en økonomiaftale og derefter givet nogle penge, tror jeg ikke at der bliver sat så stor pris på. Så jeg havde gerne set, at det var anderledes.

Kl. 15:25

Tredje næstformand (Karsten Hønge):

Spørgeren.

Kl. 15:25

Lars Boje Mathiesen (UFG):

Det tror jeg mange kan være enige om. Men hvad med selve størrelsen? For der er jo meget forskel på, om der bliver givet 2,4 mia. kr. eller der bliver givet 3,4 mia. kr. Der er forskel på, om det dækker det demografiske træk eller det går langt videre end det demografiske træk. For det er jo også spørgsmålet om, hvordan politikken bliver lagt frem de næste par år. Vi kigger jo ind i nogle meget, meget lave væksttal for Danmark. Det vil sige, at vores økonomi ikke vokser ret meget, og at det offentliges andel af økonomien bliver stadig større. Og det vil sige, at kagen altså ikke bliver bagt ret meget større, men andelen skal jo fordeles. Så det er derfor, jeg spørger til, hvor stor en andel af det demografiske træk, der skal ud. Eller er det mere end det demografiske træk, som Radikale gerne vil have ud?

Kl. 15:26

Tredje næstformand (Karsten Hønge):

Ordføreren.

Kl. 15:26

Samira Nawa (RV):

Jeg vil ikke sætte et milliardbeløb på, men vi er jo nødt til at det tage alvorligt, når man sidder ude i kommuner og regioner og skal spare på noget af det, der er kernevelfærden. Vi er jo nødt til at tage det alvorligt, når det er forebyggelse, der bliver sparet på. Der synes vi jo i Radikale Venstre, at det er noget af det, der skal prioriteres, og det skal også afspejles i de rammer, vi sætter her fra Christiansborg, sådan at man på sigt, altså hvis vi i kommunerne kan prioritere mere forebyggelse, måske kan spare på behandlinger senere hen.

Kl. 15:26

Tredje næstformand (Karsten Hønge):

Den næste korte bemærkning er til hr. Benny Engelbrecht, Socialdemokratiet.

Kl. 15:27

Benny Engelbrecht (S):

Når fru Samira Nawa problematiserer det, at der er tilført ekstra midler til kommuner og regioner, så har jeg egentlig to spørgsmål i forhold til det. Det ene er: Anerkender ordføreren, at den økonomiske situation her under inflationen har ændret sig, siden man forhandlede kommuner og regioners økonomi, og frem til nu? Det, vi kan se, er, at inflationen heldigvis er faldet mere, end vi havde frygtet.

Det andet er: Mener ordføreren så, at vi dermed ikke skal tilføre disse ekstra midler? Er det det, udsagnet går på?

Kl. 15:27

Tredje næstformand (Karsten Hønge):

Ordføreren.

Kl. 15:27

Samira Nawa (RV):

Nej, det var ganske forkert taget ned. Som nævnt er jeg ret sikker på, at de penge falder på et tørt sted ude hos både kommuner og regioner. Men når der både bliver sparet og givet, så giver man jo med den ene hånd og tager med den anden hånd, og det er jo den oplevelse omkring processen, som jeg er ret overbevist om gør vores kommunale og regionsrødder rundtomkring i landet frustrerede, og det er det, jeg peger på. Men det er jo også sådan, at der ude i kommunerne bliver sparet på kernevelfærden, på forebyggelsen, på specialområdet. Der er mange steder, hvor det er svært at leve op til de lovmæssige krav, som vi stiller herindefra.

Kl. 15:28

Tredje næstformand (Karsten Hønge):

Spørgeren.

Kl. 15:28

Benny Engelbrecht (S):

Men det er jo nu, kommunerne skal lave deres budgetter. Havde Radikale Venstre så foretrukket, at man havde ventet med at meddele, at man havde muligheden for at kunne øge de midler, som bliver sendt ud, til efter man havde afsluttet finanslovsforhandlingerne og med den endelige finanslov vedtaget, altså i december? Eller er det trods alt at foretrække, at man nu, hvor man står midt i selve budgetprocessen, får at vide, at man får de her ekstra midler?

Kl. 15:29

Tredje næstformand (Karsten Hønge):

Ordføreren.

Kl. 15:29

Samira Nawa (RV):

Det er godt med de ekstra midler. Lad mig slå det fast. Men det havde også været godt, hvis vi i forbindelse med finanslovsforslaget, som regeringen har lagt frem, f.eks. prioriterede skoler og børn i en helt anden skala, end der er tale om. Der er f.eks. lagt op til 0,5 mia. kr. over årene startende med nogle og 30 millioner kroner i 2024. Det havde vi i Radikale Venstre gerne set var anderledes. Det havde vi gerne set var meget mere. For det er jo lige præcis de områder, man ude i kommunerne sidder og skal spare på.

Kl. 15:29

Tredje næstformand (Karsten Hønge):

Den næste korte bemærkning er til fru Christina Olumeko, Alternativet.

Kl. 15:29

Christina Olumeko (ALT):

Tak til ordføreren for en rigtig fin tale med nogle overvejelser, som Alternativet også deler. Jeg vil gerne spørge til det her med kommunernes økonomi og regionernes økonomi, som ordføreren også rigtig fint kom ind på. Jeg kan se i et udspil, Radikale tidligere har udgivet, at Radikale gerne ser, at kommunerne får friere rammer til selv at sætte deres skatteregulering, som jo i dag er meget begrænset af budgetloven. Jeg vil bare spørge, om ordføreren kan uddybe, hvilke andre eventuelle lempelser Radikale gerne ser vi laver af budgetloven.

Kl. 15:30

Tredje næstformand (Karsten Hønge):

Ordføreren.

Kl. 15:30

Samira Nawa (RV):

Det her med at give kommunerne friere rammer er noget, der står højt på Radikale Venstres liste. For i dag er det sådan, at vi lægger en meget stram lovgivning ud over kommunerne. Her fra Christiansborg sætter vi en række regler og rammer op, som kommunerne skal leve op til. Frihed og større frihedsgrader er meget bedre både for de enkelte institutioner, men så sandelig også for de enkelte kommuner.

Kl. 15:30

Tredje næstformand (Karsten Hønge):

Så er der ikke flere korte bemærkninger. Tak til fru Samira Nawa, Radikale Venstre. Den næste ordfører er hr. Morten Messerschmidt, Dansk Folkeparti.

Kl. 15:31

(Ordfører)

Morten Messerschmidt (DF):

Tak, formand. For et halvt års tid siden indgik Dansk Folkeparti finanslovsaftale med den siddende regering for indeværende finansår. Det var en situation, hvor pengene var små, inflationen var høj og vi derfor som et ansvarligt parti, der naturligvis er interesseret i at fremme flest mulige af Dansk Folkepartis interesser og mest muligt af Dansk Folkepartis politik, i den givne situation sagde ja tak til at være med i finansloven. Det syntes vi egentlig var et godt forløb, og det vil jeg derfor gerne indlede mit indlæg her i dag med at minde om og kvittere for. Vi fik gode ting igennem, selv om pengene var små. Forhandlingsreserven blev jo så også i løbet af timerne, dagene og ugerne større. Vi fik et center for seniorer for arbejdsmarkedet, som forhåbentlig kan gøre op med den aldersdiskriminering, der foregår på arbejdsmarkedet, og dermed forhåbentlig også løse nogle af de problemer, vi har med mangel på arbejdskraft. Vi fik et kosterregister, som skal gøre det lettere, når folk oplever indbrud, enten i hjemmet eller i virksomheden, at få tingene tilbage. Vi fik gjort et godt indhug i forhold til den ulighed, der har været for tvillingefamilier, og i forhold til dyrevelfærd osv. osv.

Den måde, man skal kende Dansk Folkeparti på, er, at når vi bliver inviteret, dukker vi op og er også villige til både at give og tage. Det er egentlig også den linje, jeg har forsøgt at anlægge i forhold til det forslag, som regeringen måtte fremkomme med her i den nærmeste fremtid, herunder jo så også finanslovsforslaget, som jeg dog vil sige på mange måder ikke afspejler den virkelighed, som vi jo så nu befinder os i. For for et halvt år siden var der inflation, og pengene var derfor små, men man har jo nærmest indtryk af, at landets statsminister ikke kan gå ind på sit kontor, uden at der dumper en ny milliard ned på skrivebordet. Derfor er det hjerteskærende og uforståeligt at se, hvordan der f.eks. på ældreområdet bliver gennemført drakoniske nedskæringer lokalt, og at man ikke gør noget ved det i det her finanslovsforslag.

Når man ser på, hvordan kommuner rundtomkring i landet lægger op til virkelig voldsomme besparelser, især for de ældre, der er fyldt 80 år, og det er størstedelen af dem, der modtager pleje derude, er det dramatiske ting, der sker. Ifølge Ældre Sagen er det, der lægges op til for den pågældende gruppe f.eks. i Rudersdal, en besparelse på 15 pct., på Fanø er det 11 pct., i Slagelse er det 10 pct. osv. osv. Sådan fortsætter det bare ned igennem landets kommuner, hvor man hører om, at der bliver gennemført besparelser på plejehjem, hjemmepleje, dagcentre osv. osv., og det harmonerer jo altså ikke med, at statskassen bugner af penge.

Det er jo ikke kun i forhold til velfærdstilbuddene. Ser vi på folkepensionisternes købekraft, især her efter den meget voldsomme inflation, der har været af årsager, som ikke skyldes interne forhold, men selvfølgelig de globale forhold efter krigen i Ukraine, er der altså også noget, der slet ikke hænger sammen. Som vi kan regne os frem til, har folkepensionisterne et efterslæb på i hvert fald 5 pct. i købekraft på grund af inflationen de seneste 3-4 år, og det duer ikke. Folkepensionister har jo netop trukket sig ud af arbejdsmarkedet og kan ikke bare tage nogle ekstra timer, et sidejob eller gøre noget for at kompensere for deres tabte indtægt. Mange af dem har kun folkepensionen, og derfor er det, at man ikke lægger op til en korrigering, en stigning, af det, mig fuldstændig uforståeligt. Jeg har prøvet at spørge nogle af de tidligere ordførere til det, og der får jeg at vide, at det er, fordi man lavede en aftale tilbage i den borgerlige regering i 2015-2019, men dengang anede vi jo ikke, hvordan inflationen ville udvikle sig. Jeg synes ærlig talt, det skriger til himlen, at man ikke gør noget mere. Pengene er der.

Kl. 15:35

Det er jo ikke kun Dansk Folkeparti, der er bekymret over, at man ikke gør noget mere. Forleden dag kunne vi i medierne se, hvordan flere frustrerede borgmestre, især fra Socialdemokratiet, er dybt bekymrede over, at der ikke sker mere, og jeg må sige, at vi fuldt ud deler den bekymring. I forhold til den forhandlingsreserve, som man så har afsat, og som jeg forstår er på 0,5 mia. kr., 500 mio. kr., forslår det jo ikke stort i forhold til de meget voldsomme nedskæringer, som man gennemfører bare på ældreområdet ude i kommunerne. Man kan nærmest sige, at hvis vi skulle rette op bare på den fadæse, det i sig selv er, at regeringen lægger op til ikke at ville gennemføre den forbedring for de nedslidte, som Socialdemokratiet, Dansk Folkeparti, SF og Enhedslisten var blevet enige om, så er der nærmest ikke nogen penge. Altså, skal vi gøre det, vi har lovet og givet hinanden håndslag på, for de nedslidte, koster det 250 mio. kr. Der er afsat til forhandlingsreserve 0,5 mia. kr., og det vil sige, at så er der 250 mio. kr. tilbage, og i forhold til de meget voldsomme nedskæringer, der sker kommunalt bare på ældreområdet, må man sige, at det altså er meget, meget svært at se, hvordan det her skal komme til at lykkes.

Som sagt går vi ind i det med en positiv ånd i den forstand, at vi gerne vil have det til at lykkes, og pengene er der da også. Altså, jeg kan jo se, at selv om man kun planlægger at give forligspartierne 500 mio. kr., vil man gerne have en forhandlingsreserve til sig selv, nemlig til regeringen, på 800 mio. kr., og jeg tror – det kan være, finansministeren vil bekræfte eller afkræfte det på skrift efterfølgende – at det er første gang i moderne danmarkshistorie, at man åbner for en finanslovsforhandling, hvor forligspartierne skal have mindre at fordele end det, som regeringen så efterfølgende agter at kunne disponere over selv. For mig at se hænger det ikke sammen.

Jeg synes og Dansk Folkeparti synes, at det her om noget burde blive de ældres finanslov. Det er altså der, det store velfærdsefterslæb sker, i det store som i det små. Det er jo ikke, så mange år siden man på finansloven lavede en konkurrence om, hvilken kommune der kunne blive den bedste miljøkommune. Jeg synes, vi skulle lave en konkurrence blandt kommunerne om at blive den bedste ældrekommune, for det gjorde jo virkelig, at man skærpede interessen for miljøområdet ude kommunalt. Hvis vi kunne få det samme til at ske her, ville det da være en enorm gevinst. Vi har i hvert fald brug for, at også kommunerne ser med et bankende hjerte på ældrepolitikken, ikke mindst efter man jo i sit oplæg har valgt at sige, at den milliard, værdighedsmilliarden, som hidtil har været øremærket de ældre, kan kommunerne nu bare frit disponere over til integrationsprojekter, cykelstier, og hvad ved jeg. Det er ikke længere de ældre, som får adgang til den sum penge.

Så jeg synes ærlig talt, at det her ser tungt ud, men det gjorde det jo også for et halvt år siden, og det kan jo sagtens være, at det kan lade sig gøre. Vi har ikke travlt, men vi har stærke ambitioner, og vi truer hverken med at gå eller at lave ballade. Vi truer med at blive og gøre det bedre. Det gælder i øvrigt også i forhold til det, som jeg kan forstå er regeringens nye kapital – det er jo i sig selv et udtryk for, at der er penge nok, når man har brug for at opfinde parallelle valutaer for overhovedet at kunne afregne – nemlig i forhold til det her med mangel på arbejdskraft.

Der er noget verdensfjernt over hele tiden at tale om, at man er nødt til at have udlændinge ind. I den forstand er det jo meget naturligt, at udenrigsministeren er blevet regeringens leder, for det er vel i sagens natur meget verdensfjernt at være udenrigsminister. Men det der med hele tiden at tale om, at man kun kan håndtere udfordringen med mangel på arbejdskraft, ved at man trækker folk ind fra den anden side af jordkloden, er altså at sjofle de mange danskere, som bliver holdt uden for arbejdsmarkedet. Her tænker jeg på de handicappede, som finansministeren måske oven på lanceringen af finanslovsforslaget kunne have lyst til at sende en håndsrækning ved at sige, at dem er der også brug for. Vi vil meget gerne have en aktiv politik for handicappede. Det kan godt være, de ikke kan arbejde 37 timer om ugen, men kan de arbejde 15 timer eller kan de arbejde 20 timer, skal de være hjertelig velkomne. Ifølge de forskellige organisationer, jeg har talt med, står 20.000 klar til at springe ind på arbejdsmarkedet på ganske kort tid, hvis bare man vil aktivere dem.

Flere har også nævnt det kæmpeproblem med, at djøf efterhånden er ved at blive til en stat i staten, der har større selvbestemmelse end Folketinget selv. Altså, hovedparten af djøfs medlemmer er i dag offentligt ansatte, og vi har rundet 100.000 administratorer, langt de fleste i staten. Skulle vi ikke rulle det 5 år eller måske 10 år tilbage? Jeg tror ikke, der er nogen, der sidder og siger, at det, man mangler, er administrativt personale. Det er penge til rigtig velfærd, til børnene og de ældre.

Kan vi trække tingene i den retning, er vi sådan set klar. Det er vi altid i Dansk Folkeparti, men vi skal kunne se os selv i det. Der endte vi for et halvt år siden. Kan vi gøre det igen, jamen så er vi klar. Men hvis regeringen står fast på den her, jeg vil sige begmand til de ældre, bliver det uden os. Tak, formand.

Kl. 15:41

Tredje næstformand (Karsten Hønge):

Den første korte bemærkning er til hr. Benny Engelbrecht, Socialdemokratiet.

Kl. 15:41

Benny Engelbrecht (S):

Tak til hr. Morten Messerschmidt for talen – en engageret tale med spændende tanker i forhold til at få sikret, at endnu flere får fodfæste på arbejdsmarkedet. Det er jo velkendt, at der er mange danskere, der har fået et godt fodfæste på arbejdsmarkedet inden for de senere år, flere hundrede tusinde, faktisk, og det er en af grundene til, at vi også kan se et råderum, der stiger frem mod 2030, og det er jo sådan set enormt positivt. Så de er alle gode forslag ligesom det gode forslag, der kom med i sidste års finanslov, om ældre og deres fodfæste på arbejdsmarkedet – rigtig spændende.

Nu er det jo sådan, at der faktisk er sat en retning for den forhandlingsreserve, der ligger. Jeg er sikker på, at hr. Morten Messerschmidt også har bemærket, at i den pamflet, der omhandler finanslovsforslaget, er der faktisk en stavefejl vedrørende lige præcis det, idet der står (Morten Messerschmidt (DF): Der mangler et nul), at regeringen forslår noget og ikke foreslår noget, men det, som regeringen foreslår, er, at den halve milliard kroner prioriteres inden for området velfærd og det grønne. Jeg skal egentlig bare høre, om det også er en retning, som Dansk Folkeparti kan se sig i?

Kl. 15:42

Tredje næstformand (Karsten Hønge):

Ordføreren.

Kl. 15:42

Morten Messerschmidt (DF):

Vi synes, det er godt, at regeringen foreslår det, men er enig i, at det ikke forslår. For som jeg sagde før, vil alene det at leve op til det løfte, hr. Benny Engelbrechts og mit parti har givet til de nedslidte, koste halvdelen af den forhandlingsreserve, der ligger nu. Hvis vi også skal til at se på de nedskæringer, der sker – tag en kommune som Sønderborg Kommune, som jeg tror hr. Benny Engelbrecht kender godt – så er det jo et meget, meget stort beløb, der skæres ned med i øjeblikket bare på de ældre. Så hvis vi bare skal sikre, at velfærden består, skal der langt flere penge til.

Den gode nyhed er, at pengene jo er der, bl.a. også takket være nogle af de langsigtede reformer, som vi lavede tilbage i 00'erne, og som Dansk Folkeparti var med til at lave. Vi vil gerne gennemføre reformer, men det er klart, at landet skal være i balance, sådan at de folk, der oplever nedskæringer, også føler, at de er en del af fællesskabet.

Kl. 15:43

Tredje næstformand (Karsten Hønge):

Spørgeren.

Kl. 15:43

Benny Engelbrecht (S):

Nu skal vi ikke fortabe os i stavefejl, men jeg vil bare endnu en gang tilkendegive, at vi selvfølgelig ser, at det er positivt, at Dansk Folkeparti melder sig konstruktivt på banen. Og det er jo ikke sådan, at vi dermed kan se, at der er nogle, der løber sig staver i livet med de ønsker, som hr. Morten Messerschmidt i første omgang præsenterer her. Men det må jo selvfølgelig være inden for den ansvarlige ramme, der også er, hvor jeg også håber at hr. Morten Messerschmidt anerkender at vi heller ikke skal puste for meget til en potentiel inflation.

Kl. 15:44

Tredje næstformand (Karsten Hønge):

Ordføreren.

Kl. 15:44

Morten Messerschmidt (DF):

Vi er meget optaget af inflationen og anviser derfor meget gerne også finansiering. Vi kunne jo f.eks. træde tilbage i forhold til antallet af offentligt ansatte og den slags. Det ville jo være glimrende.

Men ja, hvis jeg skal være konkret og også realistisk på det med pensionen, kunne vi jo se på ikke nødvendigvis at lave sådan eksorbitante stigninger lige nu, for det er der muligvis ikke ramme til i forhold til inflationen, men at fremrykke den stigning, som er forudset, om, tror jeg, et år, sådan at de, der sidder derude og kun har folkepensionen og virkelig er hårdt ramt, så i hvert fald får den håndsrækning nu, og ikke om et år, i stedet for at de skal sidde og måske være bange for at skulle gå fra hus og hjem i det år.

Kl. 15:44

Tredje næstformand (Karsten Hønge):

Den næste korte bemærkning er fra hr. Torsten Schack Pedersen, Venstre.

Kl. 15:45

Torsten Schack Pedersen (V):

Tak for det, og tak for en ærlig melding om, at det kan blive en dreng eller en pige i forhandlingslokalet, og det må vi jo afprøve og se, når vi mødes der.

Er det muligt for Dansk Folkeparti at sige, hvad det er for et beløb, man taler om? Vi har jo i Finansudvalget godkendt kommuneaftalen, som regeringen og kommunerne har indgået, og den, som regeringen har indgået med Danske Regioner, og det er sket med støtte fra Dansk Folkeparti. Derfor er det lidt interessant at vide, efter at regeringen nu har lagt 1 mia. kr. oven i de to aftaler og der stadig væk er en kritik fra Dansk Folkeparti, hvilken beløbsramme vi taler om. Hvad er det, Dansk Folkeparti mener at der mangler? Og i den sammenhæng skal jeg bare høre, om Dansk Folkeparti ellers har gjort sig nogle betragtninger, i forhold til hvilken effekt det kan have på inflationen.

Kl. 15:45

Tredje næstformand (Karsten Hønge):

Ordføreren.

Kl. 15:46

Morten Messerschmidt (DF):

I forhold til folkepension talte jeg om 5 pct., i hvert fald, som efterslæb i forhold til inflationen. Det mener vi er den ramme, som vi kan regne os frem til der i hvert fald må til.

I forhold til velfærdsforringelserne rundtomkring i kommunerne tror jeg simpelt hen, man skal gøre sig den ulejlighed at tage dem en for en – det er jo meget få kommuner, hvor der sker en forøgelse, og det er også meget få, hvor det er uberørt – og så skal man simpelt hen sige: Det, der skæres ned med på de ældre, skal sendes tilbage. Man kunne starte med at tage den milliard kroner, som de seneste år har været øremærket til de ældre og derfor har kompenseret for nogle af nedskæringerne, og sige: Den skal stadig være øremærket til de ældre.

Kl. 15:46

Tredje næstformand (Karsten Hønge):

Spørgeren.

Kl. 15:46

Torsten Schack Pedersen (V):

Bare for god ordens skyld vil jeg sige, at den milliard kroner, der har været øremærket til de ældre, jo ikke er de eneste penge, kommunerne har brugt. Og så bliver det sådan lidt som diskussionen om koldt og varmt vand. Altså, jeg tror hurtigt, man kan finde et eksempel på, at man i en kommune kan finde ud af at mingelere med de tal.

Har Dansk Folkepartis ordfører et bud på, hvad det vil koste at hæve folkepensionen med 5 pct. – også i forhold til, at det, der hedder den 1-årige finanseffekt, er nul, altså at finansloven ikke bidrager til at øge inflationen? Hvad ville konsekvensen være af det forslag?

Kl. 15:47

Tredje næstformand (Karsten Hønge):

Ordføreren.

Kl. 15:47

Morten Messerschmidt (DF):

Jeg kan ikke stå her og beregne, hvad betydningen for inflationen vil være af at hæve folkepensionen. Men jeg vil næsten vende det om og sige: Kan man overhovedet finde på en eneste udgift, hvor man bedre kan retfærdiggøre at bruge flere penge, end på folkepensionen? Det har jeg faktisk svært ved at se. Det her er jo mennesker, som ikke bare kan gå ud og tage sig et ekstra job, ikke har mulighed for at supplere indtægten. Det er folk, der har trukket sig ud af arbejdslivet. Det er derfor, jeg siger, at jeg næsten er villig til at finde besparelser på alle andre konti for at kunne finde den rimelige stigning i folkepensionen, vi taler om.

Kl. 15:47

Tredje næstformand (Karsten Hønge):

Den næste korte bemærkning er til fru Trine Pertou Mach, Enhedslisten.

Kl. 15:48

Trine Pertou Mach (EL):

Tak for det, og tak til ordføreren for en god tale. Det er jo ret åbenlyst, også efter dagens debat, at vi deler frustrationer over forslaget om at forringe adgangen til seniorpension eller at annullere den lovede forbedring af adgangen til seniorpensionen. Vi deler også frustrationen over alle de mange historier, der er, fra kommunerne rundtomkring, hvor der bliver skåret på socialområdet, der bliver skåret i forhold til borgere med handicap, og der bliver skåret på ældreområdet.

Det, jeg godt kunne tænke mig at høre ordføreren om, er i virkeligheden det her med, at Dansk Folkeparti jo har annonceret, at man gerne ville have skattelettelser. Men hvordan får man det til at harmonere med parolen om at ville være blå bloks bløde hjerte, når man ved, at noget af det, som regeringen vil gøre, er at bruge råderummet til skattelettelser frem for at forbedre velfærden rundtomkring i landets kommuner? Så hvordan får man de to ting til at harmonere?

Kl. 15:48

Tredje næstformand (Karsten Hønge):

Ordføreren.

Kl. 15:48

Morten Messerschmidt (DF):

Altså, man kan jo se på råderummet i de kommende år, og at beløbet stiger og stiger, og hvis Socialdemokratiet – som jo traditionelt har været et parti, vi har delt synspunkt med i forhold til velfærden og også den senioraftale, som fru Trine Pertou Mach nævner – kan sige, at der er plads til skattelettelser, altså hvis man der kan finde råderum til det, finder vi ikke anledning til at sige, at de penge skal blive i statskassen. Altså, så må de gerne komme ud til borgerne.

Vi har så bare nok nogle andre urimeligheder i skattesystemet, vi godt vil have korrigeret for, end det, som nødvendigvis regeringspartierne lægger op til, og derfor er det, at hvis der er et skøn fra regeringens side om, at der er 5-6 milliarders penge til at lave skattelettelser for, så siger vi ikke, at det ikke måske. Men det er klart, at det skal gå på to ben, og det er også derfor, jeg gør så meget ud af at sige, at der er en velfærdsforringelse i øjeblikket, som virkelig skal korrigeres.

Kl. 15:49

Tredje næstformand (Karsten Hønge):

Spørgeren.

Kl. 15:49

Trine Pertou Mach (EL):

Tak for svaret. Det var jo et meget ærligt og ordentligt svar også. Jeg tror, at i teorien vil vi vel alle sammen gerne have, at borgere kan betale mindre i skat, hvis det er, at det stadig væk kan løbe rundt for velfærdssamfundet.

Men hvis man kigger på tallene, selv for det meget store råderum, der er lige nu; hvis man ser på, hvad der skal udmøntes i forhold til forsvar, og hvad der skal udmøntes på det grønne område; og hvis man ser på det kolossale efterslæb – og det er i virkeligheden det, der er det interessante – der er i velfærdssamfundet, bliver det så i virkeligheden ikke en lidt mere, hvad kan man sige, teoretisk vilje til at indgå aftaler om skattelettelser, samtidig med at man er blå bloks bløde hjerte, altså når man kigger på, hvor stort efterslæbet rent faktisk er? Og er det ikke rigtigt, at det efterslæb bør håndteres, før man begynder på at hælde penge tilbage ud af statskassen?

Kl. 15:50

Tredje næstformand (Karsten Hønge):

Ordføreren.

Kl. 15:50

Morten Messerschmidt (DF):

Nej. Altså, Dansk Folkeparti stod f.eks. fadder til ældrechecken, i samme periode som vi lavede velfærdsforliget, altså velfærdsforliget, som er, vil jeg tillade mig at sige, fundamentet for den stærke økonomi, Danmark har i dag. Så det kan sagtens gå hånd i hånd, at man som et borgerligt parti selvfølgelig siger, at hvis der er råd til det og overskud i statskassen, skal de penge tilbage til borgerne, men at velfærden også skal følge med.

Når jeg f.eks. peger på omfanget af administrativt personale, er det, fordi det i omfang er eksploderet i de her år. Altså, vi taler om, at hvis man bare går tilbage til 2019-niveau, kan vi spare 8 mia. kr. og i øvrigt frigive 11.500 folk til arbejdsmarkedet.

Kl. 15:51

Tredje næstformand (Karsten Hønge):

Den næste korte bemærkning er til fru Sascha Faxe, Alternativet.

Kl. 15:51

Sascha Faxe (ALT):

Tak for ordet, og tak for talen. I Alternativet ligger livsværdien i den sidste del af livet os også meget på sinde, så jeg har været rigtig glad for mange af de ting, som ordføreren har sagt. Hos os ligger der en bekymring for, når man bruger ordet ældrepolitik, at det er en stor pærevælling, så man, når man stikker hånden ned i det, tager noget forskelligt ud. Nogle taler om pension, nogle taler om pleje, nogle taler om motion, nogle taler om livsværdi, når vi taler om ældrepolitik, nok især her i Folketinget. For min erfaring er, at de ude i kommunerne er blevet meget bedre til at skille det ad, og at de taler om en decideret pleje- og omsorgspolitik i deres områder. Et af de andre store spørgsmål er også, hvornår en ældrepolitik sådan helt aldersmæssigt starter. Jeg er fyldt 50 år, og jeg har adgang til en seniorbolig, og jeg er en del af ældrepolitikken. Altså, der er nogle uklarheder i det.

Så jeg kunne godt tænke mig at høre, om Dansk Folkeparti sammen med Alternativet kunne være med til, at vi simpelt hen opfordrede regeringen til, at vi skiller plejepolitikken og den mere overordnede ældrepolitik ad, så vi faktisk kan tage en seriøs samtale om den plejepolitik, som vi hører meget af talen handler om, og gå i kødet på de behov, der er der.

Kl. 15:52

Tredje næstformand (Karsten Hønge):

Ordføreren.

Kl. 15:52

Morten Messerschmidt (DF):

Jeg er helt enig i, at ethvert menneske jo skal ses som det menneske, hun eller han er, og jeg har indledt med at fokusere på de nedskæringer, der sker, især i forhold til de, tillader jeg mig at sige, ældre over 80 år. Der kan sagtens være nogle over 80 år, der ikke føler sig som ældre, men her vælger jeg altså lige at slå en streg i sandet. Så har vi jo en gruppe, som jeg sådan prøver at betegne som seniorer, nogle er stadig væk på arbejdsmarkedet, og andre er måske lige trukket ud af det, og andre er sådan på halvtid og forskellige andre ordninger. Så jeg er jo meget enig i, at folk skal ses på individuelt, og det gælder i øvrigt i alle dele af livet. Men det, som bekymrer os især lige her i forhold til finansloven, er de her meget voldsomme nedskæringer over for dem, der er plejekrævende, og så de mange, som efterhånden virkelig har svært ved at få folkepensionen til at slå til.

Kl. 15:53

Tredje næstformand (Karsten Hønge):

Spørgeren.

Kl. 15:53

Sascha Faxe (ALT):

Det anerkender jeg, og jeg er enig. Og lad os måske kalde det noget andet, men spørgsmålet er, om Dansk Folkeparti kunne være med til, at vi begynder at åbne en snak om, hvordan vi simpelt hen skiller tingene ad, så vi netop kan adressere det mere præcist og tale om, hvilken alder det er, altså om er det seniorer, om det er ældre over 80 år, så vi simpelt hen bare har en samtale, hvor vi får skabt en mere klar politik, så vi her bliver mere tydelige i, hvad det er, vi er. For så kan vi meget nemmere gå ind og sige, at der simpelt hen ikke er penge nok til plejepolitik.

Kl. 15:53

Tredje næstformand (Karsten Hønge):

Ordføreren.

Kl. 15:53

Morten Messerschmidt (DF):

Det lyder som en utrolig spændende eksercits, det vil jeg gerne gå ind i. Der er jo mange udfordringer, som transcenderer alle aldersgrupper. Tag f.eks. ensomhed, som er et enormt stort problem og et voksende problem, og hvor man så fjerner særpuljen til bekæmpelse af ensomhed. Altså, det er jo noget, som kan ramme, uanset hvor i livet man er, og skal der så den samme indsats til, når man er fyldt 80 år, eller når man er 40 år? Det kan godt være, det ikke er sådan. Så jeg synes, det er spændende.

Kl. 15:54

Tredje næstformand (Karsten Hønge):

Næste korte bemærkning er fra fru Maria Durhuus, Socialdemokratiet.

Kl. 15:54

Maria Durhuus (S):

Tak for ordet. Jeg vil gerne starte med kvittere for en god tale. Jeg vil også gerne kvittere for ordførerens og Dansk Folkepartis indspark til den sidste finanslov i forhold til en kulegravning af alkoholområdet. Det er virkelig, virkelig noget, vi ser frem til at følge. Jeg vil også gerne kvittere for det stærke fokus, ordføreren sætter på ældrepolitikken. I forlængelse af talen er jeg dog interesseret i at spørge, hvor Dansk Folkeparti og ordføreren står i forhold til de kommende forhandlinger og implementeringen af den der store, forkromede psykiatriplan. Jeg hører ikke rigtig noget om psykiatrien i ordførerens tale, og jeg er jo bekymret for en psykiatri, der i den grad er skåret ind til benet, hvor meget, meget alvorligt syge mennesker står og kalder på noget hjælp.

Kl. 15:55

Tredje næstformand (Karsten Hønge):

Ordføreren.

Kl. 15:55

Morten Messerschmidt (DF):

Tak for at nævne bevillingen til at få kulegravet hele alkoholbehandlingen. Det forventer jeg mig meget af. Jeg skrev faktisk lige til ministeriet i dag. Her i dag, da vi havde debatten, kom jeg til at tænke på, hvad søren der egentlig er sket med den bevilling, og jeg venter nu så spændt på at høre, hvor vi er. For der er rigtig, rigtig mange – det tal, jeg lige husker, er 400.000 – danskere, som er enten direkte eller indirekte i berøring med alkoholisme, og de fortjener langt bedre hjælp. Mange bliver bare spist af med en antabuskur, og det er desværre ikke særlig ofte tilstrækkeligt. I forhold til psykiatrien tror jeg, at vi alle sammen før folketingsvalget gav hinanden håndslag på, at der skulle ske noget mere. Jeg må tillade mig at sige, at udgangspunktet jo er, at regeringen ligesom har bolden; det er der, udspillet så også skal komme fra, både i forhold til hvad det så indholdsmæssigt skal være og hvor meget det økonomisk skal være. I den finanslov, jeg talte om tidligere, fik vi 14 mio. kr., tror jeg, ind til de her Headspaceorganisationer, som er rundtomkring i hele landet, og som jeg har været ude at besøge, og som gør rigtig meget for unge mennesker, der jo desværre venter på at komme ind i det rigtige system, fordi der ikke er ressourcer til det. Så vi gør, hvad vi kan, men jeg er fuldstændig enig med ordføreren i, at det er et vigtigt og desværre underprioriteret område.

Kl. 15:56

Tredje næstformand (Karsten Hønge):

Spørgeren.

Kl. 15:56

Maria Durhuus (S):

Jeg har det sidste halve år samlet virkelig meget data på alkoholområdet. Vi kan drikke kaffe, og så vil jeg gerne fortælle om det. Tilbage til psykiatrien: Det, jeg egentlig efterlyste, var at høre, om ordføreren fortsat er interesseret i at sætte sig ved bordet. Der er jo sket nye ting siden sidste folketingsvalg. Der er sket nye forfærdelige ting i psykiatrien, og vi ser, at flere og flere står og kalder på hjælp, ikke kun børn og unge, men også de voksne og de kronisk og meget alvorligt syge. Så det var et spørgsmål, der gik på, om ordføreren stadig væk er klar på at sætte sig ved bordet.

Kl. 15:57

Tredje næstformand (Karsten Hønge):

Ordføreren.

Kl. 15:57

Morten Messerschmidt (DF):

Jamen det kan jeg fuldstændig bekræfte. Vi betragter psykiatrien som et af de virkelig underprioriterede områder i sundhedsvæsenet. Jeg ved ikke, om ordføreren fulgte Dansk Folkepartis sommergruppemøde, men der valgte vi netop, at et af de to temaer, vi satte fokus på, var sundhedspolitik, hvortil også psykiatrien hører. Det andet var så migration og grænsekontrol. Så det er virkelig noget, der er højt oppe på vores dagsorden. Så vi kommer meget gerne, den dag sundhedsministeren måtte sende en invitation.

Kl. 15:57

Tredje næstformand (Karsten Hønge):

Næste korte bemærkning er til hr. Malte Larsen, Socialdemokratiet.

Kl. 15:57

Malte Larsen (S):

Også herfra er der en kvittering for talen. Jeg var glad for at høre, at initiativet og bolden selvfølgelig ligger hos regeringen, og jeg vil så gerne høre lidt om ordførerens tanker omkring det løft, der ligger i regeringens forslag, af domstole, politi og anklagemyndighed og om en reserve til bandepakken og om, hvilke tanker ordføreren så gør sig om det, og om ordføreren eventuelt støtter op om det projekt.

Kl. 15:58

Anden næstformand (Jeppe Søe):

Ordføreren.

Kl. 15:58

Morten Messerschmidt (DF):

Det er enormt strabadserende ikke at kunne få sine ting afklaret i retsvæsenet. Det har jeg selv prøvet. Jeg trak rundt med en sag i 7 år og ved jo, at der er mange derude, som oplever det samme, og det er ødelæggende både for ens mentale og fysiske velbefindende. Så jeg kan kun kvittere for, at der nu bliver afsat penge til at få hele den sagspukkel afviklet.

Der er jo også mange ting, vi kan gøre i forhold til måske at skabe et mere effektivt system, uden at det nødvendigvis behøver at koste så mange penge. Vi kunne se på, om måske pensionerede dommere – apropos det med at bruge seniorerne – kunne spille en rolle, i forhold til når man skal have noteret sine testamenter og den slags, så det ikke behøver at være dommere, der kunne sidde og dømme i en rigtig retssag. Vi kan se på, hvor mange nævninge der skal deltage i en sag osv. osv., og bruge ressourcerne mere fornuftigt, og det regner jeg bestemt med at Dansk Folkeparti kommer til at være del af sammen med regeringen.

Kl. 15:59

Anden næstformand (Jeppe Søe):

Spørgeren.

Kl. 15:59

Malte Larsen (S):

Jeg vil komme med den bemærkning at sige tak for at dele partiets overvejelser med os, og vi glæder os selvfølgelig til de forhandlinger.

Kl. 15:59

Anden næstformand (Jeppe Søe):

Ordføreren.

Kl. 15:59

Morten Messerschmidt (DF):

Tak, og det er bestemt gensidigt.

Kl. 15:59

Anden næstformand (Jeppe Søe):

Så er det hr. Thomas Skriver Jensen fra Socialdemokratiet.

Kl. 15:59

Thomas Skriver Jensen (S):

Tak for det. Og tak for talen. Jeg synes, den var god, og så synes jeg, det er rart at høre om fokus på et emne, som vi snakker for lidt om herinde, nemlig handicappolitik. Der er behov for, at vi diskuterer meget mere, hvordan mennesker med et handicap kan tage en uddannelse og i sidste ende forhåbentlig også komme ud på arbejdsmarkedet. Det vil jeg bare kvittere for; jeg synes, det er rigtig godt at Dansk Folkeparti har det fokus.

Jeg bliver så bare en lille smule bekymret, når vi snakker offentlig administration, og om vi kan gøre den noget mindre, samtidig med at vi skal have flere handicappede med – for det begreb er virkelig, virkelig bredt. Altså, det omfatter jo alt lige fra mellemledere til socialrådgivere, som jo nok vil være dem, der skal være den hjælpende hånd, hvis vi skal lykkes med at få flere handicappede i arbejde.

Så kunne hr. Morten Messerschmidt være en lille smule konkret, med hensyn til hvad det er, vi skal have gjort mindre, og om vi måske i virkeligheden skulle have nogle flere af de faggrupper, som vil have positiv betydning, eksempelvis for folk med handicap?

Kl. 16:00

Anden næstformand (Jeppe Søe):

Ordføreren.

Kl. 16:00

Morten Messerschmidt (DF):

Helt konkret har vi et forslag om, at alle hjælpemidler til handicappede eller ældre, som koster mindre end 5.000 kr., skal være undtaget fra visitation. Det har vi fremført i hvert fald al den tid, jeg har været formand for Dansk Folkeparti, men givetvis også før. For det er jo håbløst, at man har socialrådgivere, sygeplejersker, sosu-assistenter og andre til at sidde og vurdere, om fru Hansen nu har brug for en støttestrømpe, et forhøjet toiletsæde, en krykkestok, eller hvad ved jeg. Jeg tror ikke, at der er ret mange ældre eller handicappede, der sådan hamstrer helt vildt af den slags hjælpemidler, og det er jo heller ikke det, der vælter kommunekassen.

Så lad os spare det administrative niveau, og så lad de folk komme ud at lave noget, som har en borgernær relevans, i stedet for bare at sidde bag et excelark.

Kl. 16:01

Anden næstformand (Jeppe Søe):

Socialdemokratiet.

Kl. 16:01

Thomas Skriver Jensen (S):

Det tror jeg egentlig ordføreren har ret i, og jeg synes også, det er en god pointe, men det var bare ikke helt det, jeg spurgte om. For der kan jo godt være behov for en håndholdt indsats fra eksempelvis en socialrådgiver, hvis et menneske med handicap skal få fodfæste på arbejdsmarkedet og rent faktisk blive der og også blive en del af det kollegiale fællesskab.

Jeg mener måske ikke nødvendigvis, at vi skal have socialrådgivere til at lave alle mulige andre ting end det, en socialrådgiver er bedst til at lave, men det kan godt være, at der er nogle andre faggrupper, og det kunne eksempelvis være mellemledere med en lang videregående uddannelse, som vi skal have nogle færre af. Det var det, mit spørgsmål gik på, og ikke på det andet.

Kl. 16:01

Anden næstformand (Jeppe Søe):

Ordføreren.

Kl. 16:01

Morten Messerschmidt (DF):

Jeg beklager, hvis jeg misforstod det. Jeg vil gerne være meget eksplicit. Altså, det er jo Djøf, der er ved at æde sig ind på velfærdskronerne. Det er jo det, der sker, og vi ser det i alle sammenhænge. Vi har også lige set en departementschef blive sendt hjem, men nu sidder han ovre i et andet ministerium og får det samme i løn med cheftillæg, selv om han ikke længere er chef for nogen som helst. Det er jo dybt forargeligt med hele den aftale, der ligger mellem KL og Djøf, i forhold til folk, der skal have gyldne håndtryk og den slags ting. Det er jo dybt forargeligt.

Så jeg er meget enig i, at det er der, skoen trykker, og at det er der, man er nødt til at vende tilbage til et niveau i hvert fald a la 2019 eller 2016. Altså, der er jo ikke nogen, der ville føle, at det var et væsentligt velfærdstab på det administrative område, hvis vi vendte tilbage til det, vi havde i 2016. Men de penge, vi bruger på det, er anselige summer.

Kl. 16:02

Anden næstformand (Jeppe Søe):

Så er det hr. Lars Boje Mathiesen, uden for grupperne.

Kl. 16:02

Lars Boje Mathiesen (UFG):

Tak. Ældremilliarden, værdighedsmilliarden – jeg ved ikke, hvem der var finansminister dengang, men de har åbenbart snøret DF lidt, for den måde, kommunerne gjorde det på, var, at når de så fik pengene ud til ældre, skulle man jo bevise, at man brugte dem på de ældre, men så satte man bare et effektiviseringskrav op på, hvad der svarer til det, så pengene alligevel gik ind i bunken, som kommunerne så havde at råde over, som de gør. Så det er også derfor, jeg vil advare meget imod, at man bare vil kompensere en til en, når kommunerne vil skære på ældreområdet, for alt det, kommunerne skal spare i det år, bliver så lagt over på ældreområdet. Det bliver de kompenseret for herindefra, så de kan spare på de andre områder. Så jeg vil meget, meget advare imod, at man går ned ad den sti, for det vil kommunerne altså bruge.

Jeg kunne godt tænke mig at spørge ind til de 5 pct. i pension. Det kan være et fuldstændig validt politisk ønske at have. Min høkerregning siger, det koster ca. 7-8 mia. kr., når vi bruger 154 mia. kr. på folkepension. Oven i de andre udgiftsforslag, som DF har, f.eks. også her med kompensation og det hele, ryger vi altså ret højt op med milliarder, som DF har forslag for. Hvornår kommer der en økonomisk plan, hvor vi helt præcist konto til konto kan se, hvordan alle de her forslag, som kan være fuldstændig valide, også er finansieret? Jeg forstår godt det med DJØF og sådan nogle ting, men det skal altså være konkret.

Kl. 16:03

Anden næstformand (Jeppe Søe):

Tak. Ordføreren.

Kl. 16:03

Morten Messerschmidt (DF):

Det ved hr. Lars Boje Mathiesen jo godt. Jeg har skrevet til ham inde på hans hjemmeside, og det er jo der, han bruger det meste af sin tid, så det ved han da udmærket godt. Altså, vi har nedsat en arbejdsgruppe, som kommer hen over efteråret, måske over nytår eller sådan et eller andet, med en 2035-plan for Dansk Folkeparti. Og det er første gang i partiets historie, at vi har planlagt det. Men det er netop for at sige: Jamen vi vil godt vise en økonomisk ansvarlighed. Og når vi fremsætter forslag her i Folketingssalen, bare lige for en ordens skyld, så er der jo selvfølgelig anvist finansiering.

Kl. 16:04

Anden næstformand (Jeppe Søe):

Spørgeren.

Kl. 16:04

Lars Boje Mathiesen (UFG):

Godt. Vil de 5 pct. i pension så være i et finanslovsforslag, som kommer i år, og som der så er finansiering på?

Kl. 16:04

Anden næstformand (Jeppe Søe):

Ordføreren.

Kl. 16:04

Morten Messerschmidt (DF):

Ja, altså vi foreslår råderummet. Hr. Lars Boje Mathiesen kan jo se i finanslovsforslaget, at råderummet i de kommende år er anselig højere end de 8 mia. kr., som han med sin lommeregnermetode har regnet sig frem til. Så det er der dækning for i råderummet, heldigvis.

Kl. 16:05

Anden næstformand (Jeppe Søe):

Dermed tak til ordføreren fra Dansk Folkeparti. Så er der endnu en ordfører, og det er fru Christina Olumeko fra Alternativet. Værsgo.

Kl. 16:05

(Ordfører)

Christina Olumeko (ALT):

Tak for ordet. Regeringen kalder forslaget til finanslov for en fremtidssikring af Danmark. Vi kan i Alternativet gå så langt som til at være enige med regeringen i, at det er en god titel. For med både klima- og biodiversitetskrise er fremtiden netop det, som vi skal sikre. Finansloven bør tage samfundet fra en fossil fortid og ind i en bæredygtig fremtid. Problemet er jo bare, at forslaget til finanslov jo ikke sikrer den tilstrækkelige klimahandling, som vi og fremtidige generationer har brug for.

Regeringen hævder godt nok, at de har afsat en grøn milliard i 2024, men hvis man dykker bare lidt ned i tallene, viser det sig, at under halvdelen af de her penge er nye penge, og de penge skal række til alt fra dyrevelfærd, klimatilpasning og til udskiftning af gasfyr. Det er alt for lidt til alt for meget, og det står i skarp kontrast til, hvordan regeringen prioriterer andre områder. Regeringen giver skattelettelser for 5 mia. kr. om året, altså det tidobbelte af, hvad man finder af penge til klima og miljø, og det kommer vel at mærke, efter at Finansministeriet har fundet 20 mia. kr. ekstra i det økonomiske råderum – 20 mia. kr. ekstra.

Dansk økonomi har det rigtig godt. Den offentlige sektor har en større formue end gæld. Vi har en nettoformue på næsten 20 pct. af bnp, og vi har store overskud på de offentlige finanser, uanset hvordan vi opgør dem. Så det er ikke et spørgsmål om, at vi ikke har råd. Vi har råd til seriøs og bæredygtig klimahandling. Faktisk har vi ikke råd til at lade være. Så hvorfor ser vi ikke regeringen gå forrest og insistere på reformer, der gør det muligt for Danmark at nå 2025-målet? Hvorfor bliver der ikke gjort noget ved regeringens løfter om flyafgifter og CO2-afgifter på landbruget? Hvorfor har regeringen bremset den politik, som skal beskytte vores have mod at dø ud? Det burde jo være nemt at få igennem, når man har et flertal, som regeringen har, og SVM-regeringen har jo netop påstået, at hele pointen med regeringen var at lave nødvendige reformer.

Ja, jeg ved det godt; vi er mange, der har hørt, at regeringen er helt sikre på, at de nok skal nå klimamålene, både 2025-målet og 2030-målet. Men kære regering, vi har ikke brug for jeres håb. Vi har brug for jeres mod. Vi har brug for jeres handling. Vi har brug for en finanslov, der tager os ind i en bæredygtig fremtid. Klimakrisen har nemlig aldrig været nemmere at få øje på. Juli blev den varmeste måned, der nogen sinde er målt på verdensplan. Havtemperaturerne er rekordhøje. Vi har haft ødelæggende skovbrande i store dele af Europa og Nordamerika, og i Norge har det værste uvejr i 25 år ført til massive jordskred og oversvømmelser. Listen af ting, vi kan gøre her og nu, er lang, og det paradoksale er, at meget af det her ikke engang koster penge på en finanslov. Så hvad er det, vi venter på? Vi kan hæve afgiften på diesel. Vi kan sænke hastigheden på motorveje. Vi kan fremskynde omlægningen af landbrugets lavbundsjorder til natur. Vi kan udskifte fossil transport med bæredygtig mobilitet såsom delebiler, samkørsel, cyklisme og kollektiv transport i stedet for at bruge penge på at udvide den fossile vejinfrastruktur.

I Alternativet går vi til finanslovsforhandlingerne med en ambition om at skabe strukturelle forandringer her og nu, som tager os ind i en bæredygtig fremtid. Vi vil støtte reparationer, genbrug, genanvendelse, upcycling og deleøkonomi, så vi bruger vores ting bedre og længere i stedet for at smide ud og købe nyt. Vi vil fjerne momsen på frugt og grønt, så vi kan handle mere ind af det, der er sundt og godt for os selv og for klimaet. Og vi vil sørge for at klæde vores børn, unge og voksne på landets uddannelser på til at opbygge vores bæredygtige fremtid. For hvis vi skal sikre vores fremtid, har vi brug for bæredygtige uddannelser. Hele 72 pct. af danskerne efterspørger mere klimahandling fra os politikere. Alligevel er der i forslaget til finanslov ikke lagt op til strukturelle politiske beslutninger, der vil føre os mod en bæredygtig fremtid. Tænk, hvis regeringen ikke nøjedes med skåltaler om, hvordan Danmark er et grønt foregangsland, men rent faktisk satte handling bag ordene for at løse vores tids største krise. Tænk, hvis regeringens succeskriterium var borgernes livskvalitet og jordklodens balancer frem for vækst i bnp og flere penge til forbrug.

Kl. 16:10

Mit parti, Alternativet, får ofte skudt i skoene, at vi er nogle drømmere, og ved I hvad? Det er sandt. Vi drømmer om et bedre samfund. Vi drømmer om en grøn retfærdig fremtid. Det er et samfund med mindre forbrug og mere tid, tid til fordybelse og tid til at være sammen med vores venner og familie og børn. Vi drømmer om et arbejdsliv, der ikke gør os syge, og jobcentre, der ikke bryder mennesker ned, om kortere arbejdsuger og tid til at nyde naturen og kulturen, tid til bare at være.

Alternativet ønsker at gøre op med tanken om, at vækst kun skal opgøres i bnp og materiel velstand. Mere materielt forbrug er ikke lig med en bedre livskvalitet. Siden 1975 har vi i Danmark næsten fordoblet vores rigdom. Vi forbruger mere, har større huse, flere biler og lever generelt mere komfortabelt, og det er nærliggende at tænke, at vi så får bedre og bedre liv, men forskning viser, at vi bliver mere velstående uden at trives mere. Skulle vi ikke i stedet måle samfundets succes på vores livskvalitet eller et sundt miljø? Vækst og fremgang er også ren luft. Vækst er også giftfrit drikkevand. Vækst er også en naturbalance. Vækst er også at producere og forbruge inden for jordens bæreevne. Alt det er vækst, og alt det er sund fornuft.

Men sådan ser regeringen ikke på det. Vi får at vide, at vi skal uddanne os kortere og hurtigere, at vi skal arbejde længere, og at vi ikke må vælge mere fritid til, fordi det er en pligt at arbejde, lød det fra hr. Christian Rabjerg Madsen fra Socialdemokratiet i sidste uge, og at vi kan skyde en hvid pil efter at arbejde mindre, selv om arbejdstiden de senere år er faldet og produktiviteten er steget.

Jeg må sige, at i lyset af de nedslående meldinger fra regeringen forventede vi faktisk, at finansloven ville indeholde initiativer, der skulle få danskerne til at arbejde endnu mere, og derfor bemærker vi med glæde, at regeringen ikke kommer med arbejdsudbudsreformer i den her finanslov, og det er i hvert fald noget, som Alternativet er enig med regeringen om ikke skal være med i finansloven. For alle danskere er værdifulde for samfundet, uanset om de har et lønarbejde eller ej. Fodboldtræneren, der frivilligt træner ungerne i fodboldklubben, eleven, der underviser i matematik i lektiecaféen, og forælderen, der passer barnet hjemme, inden barnet starter i skolen – alle de her mennesker og mange flere er værdifulde for samfundet. Alt arbejde er værdifuldt arbejde.

Og ja, jeg ved godt, at regeringen er besat af arbejdsudbud, så det må jo næsten være en forglemmelse, at der ikke er arbejdsudbudsreformer med den her gang, men vi håber nu alligevel, at regeringen inderst inde godt ved, at Danmark er blevet et fantastisk samfund og kan blive et endnu bedre samfund – ikke på grund af arbejdsudbud, men på grund af gode idéer, lige muligheder og investeringer i mennesker.

Og så er vi i virkeligheden tilbage der, hvor vi startede. Finansloven skulle være en fremtidssikring af Danmark, men lige nu er det snarere en sikring af fortiden, og derfor er det tydeligt, at regeringen har brug for Alternativet. Vi vil nemlig gerne fremtidssikre Danmark, og derfor glæder vi os til at blive inviteret til forhandlingerne, så vi kan præsentere vores mange gode idéer til, hvordan næste års finanslov kan bringe os tættere på en bæredygtig fremtid med mere fokus på kultur, natur, klima, omsorg og ikke mindst en af vores vigtigste ressourcer, nemlig vores tid. Vi ser frem til forhandlingerne, og tak for ordet, og tak for den gode debat her i dag.

Kl. 16:14

Anden næstformand (Jeppe Søe):

Første spørger er hr. Peder Hvelplund fra Enhedslisten.

Kl. 16:14

Peder Hvelplund (EL):

Tak for det, og tak til ordføreren for en rigtig god tale fyldt med både værdier og visioner. Nu nævnte fru Christina Olumeko jo, at Alternativet var drømmere. Når vi ser på hele spørgsmålet omkring klimahandling, kunne man jo også godt tro, at regeringen faktisk var drømmere. For det er jo kun drømmene, man kommer sovende til, og når det handler om konkret klimahandling, er det jo ikke meget, vi ser fra regeringens side. I hvert fald er det jo lidt paradoksalt, at der er en regering, som taler om, at klimahandling ikke må føre til at øge uligheden, når vi samtidig ved, at det, der vil få uligheden til at eksplodere, både på globalt plan, men også geografisk og socialt, er manglende klimahandling.

Derfor vil jeg godt spørge ordføreren, om ordføreren egentlig med de initiativer, der nu er lagt frem fra regeringens side af på klimaområdet, føler sig forvisset om, at det er regeringens ambition at kunne leve op både til 2025-målet, men også 2030-målet og også målet om at få et emissionsfrit samfund? For når jeg ser det, der er lagt på bordet, har jeg i hvert fald personligt min tvivl, i forhold til at det kan opnås. Så hvad er Alternativets opfattelse af det, regeringen lægger frem i finanslovsforslaget: Er det noget, der kan forvisse os om, at regeringen har ambitioner om at nå både 2025-målet og 2030-målet, og tror ordføreren, at regeringen har de ambitioner?

Kl. 16:16

Anden næstformand (Jeppe Søe):

Ordføreren.

Kl. 16:16

Christina Olumeko (ALT):

Tak til spørgeren fra Enhedslisten for et godt spørgsmål. Nej er det korte svar. Jeg tror ikke på regeringens ambitioner, og at regeringen rent faktisk ønsker at nå 2025-målet. Regeringen er jo faktisk også lidt ærlige i finanslovsforslaget. De skriver sådan set selv, at vi ikke når målet med de initiativer, der er, og det er også det, Klimarådet siger. Så vi skal have nogle helt andre initiativer på bordet end det, der lige nu ligger, og der er jeg stor fan af det, CONCITO har fremlagt, det, Klimarådet har fremlagt, det, 92-gruppen har fremlagt, og det, Den Grønne Ungdomsbevægelse har fremlagt. Der er rigtig mange gode initiativer, vi kunne tage fat i, og de ligger sådan set klar og parat. Meget af det er plug and play.

Jeg har svært ved at se, hvorfor regeringen ikke prioriterer mere end det, de gør. Det synes jeg faktisk godt kan være lidt trist at se på, også som ung person.

Kl. 16:16

Anden næstformand (Jeppe Søe):

Hr. Peder Hvelplund.

Kl. 16:16

Peder Hvelplund (EL):

Tak for det. Det er jeg jo fuldstændig enig i. Der er lige nu igangværende forhandlinger om at nå 2025-målet, som godt nok står noget i stampe, men hvor der også er en uenighed, i forhold til hvad det egentlig er, der skal til for at opnå målet for de tilstrækkelige reduktioner i 2025. Der har regeringen jo sagt, at det er 0,5 mio. t. Klimarådet siger 2 mio. t. Hvad er Alternativets opfattelse af hvad det rigtige mål, der skal nås i 2025, er?

Kl. 16:17

Anden næstformand (Jeppe Søe):

Ordføreren.

Kl. 16:17

Christina Olumeko (ALT):

Jeg synes, at spørgerens spørgsmål taler rigtig godt ind i noget af den i virkeligheden form for skandale, der jo var for ikke så lang tid siden, omkring, hvordan vi beregner det gap, vi har frem til 2025. Vi lægger os op ad Klimarådet. Det er de uafhængige faglige eksperter, som jo faktisk er nedsat til at vejlede Folketinget. Og jeg mener, at der er grund til at kigge på, hvordan vi hjælper embedsværket med at få nogle mere retvisende måder at beregne det på, for der har jo været en diskussion af, om embedsværket i virkeligheden er blevet presset lidt af departementet.

Kl. 16:17

Anden næstformand (Jeppe Søe):

Hr. Kris Jensen Skriver, Socialdemokratiet.

Kl. 16:18

Kris Jensen Skriver (S):

Tak for det, og tak til ordføreren for en god tale. Især synes jeg, det er positivt at bemærke den konstruktive tilgang, der bliver afsluttet med. Det er dejligt, at man er klar til også at indgå i nogle forhandlinger og også indgå kompromiser. Jeg tror, det er den måde, vi bedst kan udvikle vores land på.

Klimaet fylder rigtig meget i ordførerens tale, og det synes jeg er superfint. Det er afgjort vigtigt, at vi får gjort noget i forhold til vores klima. Der, hvor enigheden mellem ordføreren og undertegnede så nok hører op, er så der, hvor jeg jo ikke mener, vi har noget at skamme os over. Jeg mener jo, vi har et land, der går forrest qua de beslutninger, at den nuværende regering har truffet – og også den tidligere regering. Derudover mener jeg også, det er afgørende, at vi husker de balancer, der ligger i forhold til det.

Når vi så snakker klima, er det jo afgørende, når vi skal have vindmøller og solceller osv. sat op, at der også er nogle mennesker til at gøre det. Der ser jeg en stor, stor udfordring i forhold til arbejdskraften og i forhold til det lave optag, der er på vores erhvervsuddannelser i øjeblikket. Derfor synes jeg, det er glædeligt, at der er afsat ekstra millioner til erhvervsuddannelserne i forslaget her. Hvad mener Alternativet i forhold til erhvervsuddannelserne? Tak.

Kl. 16:19

Anden næstformand (Jeppe Søe):

Ordføreren.

Kl. 16:19

Christina Olumeko (ALT):

Tak til ordføreren for et godt spørgsmål. Jeg er glad for, at ordføreren bifalder den konstruktive tone, som jeg også synes at vi her i salen generelt er gode til at holde.

Jeg er ikke enig i, at den grønne omstilling står og falder med manglen på faglærte. Det er en del af det, men først og fremmest falder den på mangel på politisk handling fra os folkevalgte og i særdeleshed regeringen. Når det så er sagt, er der nogle sektorer, hvor der er mangel på bestemte typer faglærte. Der er jeg meget glad for den investering, som regeringen lægger frem i finansloven. Og nogle af de initiativer, som jeg selv ser som ordfører for ungdomsuddannelser ved siden af mit finansordførerskab, er bl.a. noget med at kigge på, om vi kan gøre det nemmere at skifte mellem ungdomsuddannelserne. I dag er det engang imellem lidt svært at få meritoverførsel og skifte lidt smooth. Men det er også noget som at gøre det nemmere at gå fra en færdiggjort gymnasial uddannelse til en faglært uddannelse eksempelvis. Så der er en masse initiativer, jeg tror vi kan tage fat i sammen.

Kl. 16:20

Anden næstformand (Jeppe Søe):

Ønskes opfølgning? Ja. Værsgo til spørgeren.

Kl. 16:20

Kris Jensen Skriver (S):

Tak for svaret. Det er glædeligt at høre. Jeg er så lidt overrasket over at høre, at ordføreren ikke mener, at der er mangel derude. Jeg snakker i hvert fald med rigtig mange virksomheder og kan efterhånden også se i tallene, at der er mange steder, hvor man mangler hænder. Så jeg synes, vi står med en stor udfordring her.

Et andet emne, jeg godt lige vil omkring, er land og by og Danmark i balance. Det fylder rigtig meget for mig. Jeg kommer selv fra Jylland, og ja, man vil nok ikke kalde det Udkantsdanmark, men fra området uden for de store byer. Hvordan ser Alternativet at vi bedst kan udvikle på Danmark uden for de store byer og skabe et Danmark i balance?

Kl. 16:20

Anden næstformand (Jeppe Søe):

Ordføreren.

Kl. 16:20

Christina Olumeko (ALT):

Tak til ordføreren for et godt spørgsmål. Jeg har lige en præcisering af det, jeg sagde før: Jeg sagde ikke, at der ikke var mangel på bestemte typer faglærte. Altså, sosu'er er nok den største gruppe af faglærte, der mangler – i den grad. Så det har vi brug for. Til det andet spørgsmål, hvordan vi sikrer et Danmark i balance, tror jeg, det bedste, vi kan gøre, er at gøre noget for, at velfærden ude i landdistrikterne ikke bliver forringet. Der er vi jo tilbage ved den diskussion om, at kommunerne i dag ikke har de økonomiske værktøjer til at investere i deres egen velfærd, fordi vi fra Folketingets side af har lavet en økonomisk spændetrøje.

Kl. 16:21

Anden næstformand (Jeppe Søe):

Så er det fru Trine Pertou Mach fra Enhedslisten.

Kl. 16:21

Trine Pertou Mach (EL):

Tak for det, og tak til ordføreren for en virkelig god tale. Vi er jo på mange måder rundet af det samme håb og den samme afgrundsdybe bekymring for, at vi ikke handler hurtigt nok, men også af den samme vilje til at rykke på det her. For vi ved jo, at vi kan, vi ved godt, hvad vej vi skal gå, og vi ved, hvad for nogle redskaber der skal tages i brug. Så det er vigtigt at få talt sig rent ind i det spor, som ordføreren også gjorde.

Jeg vil gerne spørge ordføreren om noget. Jeg er fuldstændig enig i det her med, at der er brug for mere tid, og det med, at vi får gode liv igennem stærke fællesskaber og stærk fællesskabt velfærd. Så hvad er ordførerens syn i virkeligheden på regeringens ønske og ambition om at lave skattelettelser for det her økonomiske råderum frem for at styrke velfærden og dermed også grundlaget for, at vi kan leve gode liv og have tid til det, som er vigtigt?

Kl. 16:22

Anden næstformand (Jeppe Søe):

Ordføreren.

Kl. 16:22

Christina Olumeko (ALT):

Tak til ordføreren for et godt spørgsmål. Som jeg også fik nævnt i talen, mener vi i Alternativet, at det er en forkert prioritering. Vi så hellere, at man brugte pengene på at investere i mennesker, altså velfærd, gode idéer, uddannelse eksempelvis. Så det er en rigtig ærgerlig prioritering.

Så vil jeg også gerne lige knytte en kommentar til det her med det økonomiske råderum, mest af alt bare til sådan almen oplysning til os, der sidder herinde, men også folk, der måtte følge med. Det økonomiske råderum er jo ikke en fysisk pengekasse, vi finder frem. Det er faktisk noget, vi selv konstruerer i Folketinget. Og vi kunne jo sådan set godt sige, at vi i en årrække kører med et lidt højere underskud på de offentlige finanser, som kunne være fint nok inden for budgetlovens rammer, eksempelvis ved at øge underskuddet fra minus 0,5 pct. af den strukturelle offentlige saldo til 1 pct. Det ville være fint inden for budgetlovens rammer, og dermed ville vi få et højere økonomisk råderum og dermed også flere penge til det, vi i virkeligheden på længere sigt har brug for. Så det synes jeg også er en del af det, når vi snakker om, at vi ikke har råd til det ene og det andet og det tredje. Det er faktisk en spændetrøje, vi selv laver herinde.

Kl. 16:23

Anden næstformand (Jeppe Søe):

Ønskes en opfølgende kommentar? Nej tak. Så er det hr. Lars Boje Mathiesen, uden for grupperne.

Kl. 16:23

Lars Boje Mathiesen (UFG):

Det er en spændetrøje, man lægger ned over sig for ikke at sende regningen videre til de kommende generationer. På den måde kunne vi bare beslutte, at vi vil køre med et underskud på 3 pct. i forhold til EU, det kunne vi bare gøre, men det er jo en regning, man sender videre. Så kan man godt overforbruge, hvis ikke man vil være ansvarlig og passe på de kommende generationer. Jeg ved, at Alternativet har en dagsorden om, at der ikke skal være økonomisk vækst i samfundet. Jeg kunne godt tænke mig med de inflationsrater, som vi har nu, på de 3½-4 stykker, at høre, hvad det har af konsekvenser. Hvad har det af konsekvenser for samfundets økonomi og for den enkelte økonomi, hvis ikke vi vækster som samfund, samtidig med at der er en inflation?

Kl. 16:24

Anden næstformand (Jeppe Søe):

Ordføreren.

Kl. 16:24

Christina Olumeko (ALT):

Hvad angår det første, vil jeg sige, at staten ikke er en husholdning. Du kan sagtens som stat køre med økonomisk underskud en årrække. EU-Kommissionen har sådan set selv sagt, at de ikke længere anbefaler, at lande styrer efter en strukturel offentlig saldo. Så det kan vi sådan set sagtens lave om i Danmark. Når det kommer til økonomisk vækst, vil jeg sige, at jeg tit oplever, at det er et begreb, der bliver brugt sådan lidt fluffy. Økonomisk vækst er defineret som bruttonationalproduktet, altså en stigning i det, og det kan have noget at gøre med det økonomiske råderum, men det har det ikke som sådan. Så jeg tror ikke helt, jeg forstår ordførerens spørgsmål. Det kan være, ordføreren vil uddybe, hvordan bnp skulle hænge sammen med vores råderum.

Kl. 16:24

Anden næstformand (Jeppe Søe):

Spørgeren.

Kl. 16:24

Lars Boje Mathiesen (UFG):

Det er sådan, at hvis du ikke vækster og gør et samfund konstant rigere, samtidig med at der er en inflation, gør du det relativt fattigere kontra lande, som ellers vækster. Og det vil sige, at Danmark over sigt vil blive relativt fattigere, og folk vil blive relativt fattigere og have færre penge at bruge, på grund af at du har samfund, som ikke vækster. Det vil sige, at statskassen vil få færre penge, fordi den også bliver underlagt inflation, når der er inflation i verden. Så derfor virker det på den måde, at hvis samfundet ikke vækster konstant, vil det få færre penge at dele ud af, og samfundskagen vil blive mindre på den måde. Det er den måde, det hænger sammen på. Derfor vil jeg bare spørge om, hvordan Alternativet vil finansiere de ting, de vil, når de samtidig gør samfundskagen mindre.

Kl. 16:25

Anden næstformand (Jeppe Søe):

Ordføreren.

Kl. 16:25

Christina Olumeko (ALT):

Tak for et godt spørgsmål. Jeg elsker at diskutere økonomisk politik. Tiden her er begrænset, så jeg kan ikke gå i dybden med det, men jeg mener faktisk, at det, ordføreren siger, er faktuelt forkert. Sidste år, 2022, steg bnp med 3,4 pct., og danskernes realindkomst faldt i gennemsnit. Så der er ikke nødvendigvis nogen sammenhæng. Det er ikke sådan, at en stigning i bnp årsagssammenhængsmæssigt medfører højere realindkomster. Jeg tror, man skal være opmærksom på, at bruttonationalproduktet ikke betyder, at realindkomsterne nødvendigvis stiger. Det er andre ting, der gør det.

Kl. 16:25

Anden næstformand (Jeppe Søe):

Dermed tak til Alternativets ordfører. Næste ordfører på talerstolen er fru Pernille Vermund fra Nye Borgerlige.

Kl. 16:26

(Ordfører)

Pernille Vermund (NB):

Tak for ordet. Penge har vi rigeligt af, og arbejdskraft er den nye valuta, siger regeringen. Og i dag behandler vi så et finanslovsforslag, der nærmest er blottet for det, der burde være den åbenlyse konsekvens af den udtalelse. Lad os starte med pengene, altså dem, der er rigeligt af, i hvert fald i staten, for der er langtfra rigeligt af dem i de danske familier. Med verdens højeste skattetryk, stigende renter på boligmarkedet og høje udgifter til alt fra fødevarer til energi og brændstof er det svært for mange danske familier at få pengene til at række. Og det anerkender regeringen sådan set, men finanslovsforslaget gør stort set intet ved problemet; det bliver stadig dyrere at være dansker, pengene bliver liggende i en bugnende statskasse – penge, som danskerne vel at mærke har betalt for meget i skatter og afgifter. Ja, ja, jeg ved godt, at statsministeren ikke anerkender, at et øget økonomisk råderum er penge, som vi har betalt for meget, i forhold til hvad der er budgetteret med, men jeg har så endnu til gode at finde ud af, hvor pengene ellers skulle komme fra, hvis ikke fra danskernes skatter og afgifter.

Men pengene er i statskassen, og der er ifølge regeringen rigeligt af dem. Det ville derfor være på sin plads at sende nogle af dem tilbage til de danske familier. I Nye Borgerlige foreslår vi at bruge en del af det økonomiske råderum på at sænke elafgiften. Elafgiften steg som bekendt for nylig til samme niveau, som vi kender det fra sidste efterår, og det vil kunne mærkes i familiernes budgetter, når vinterens elregninger rammer. Det er nu, vi har mulighed for at afbøde de værste skader, det er nu, der skal handles, hvis vinteren ikke skal blive en unødvendig kold tid at leve i.

Et andet sted, hvor det er svært at få pengene til at række, er i kernevelfærden, kommuner og regioner. Og ja, selvfølgelig skal man også dér forvalte pengene med omhu og prioritere. Der kan formentlig spares på en del tåbelige projekter i flere af landets kommuner, men når administrationen af stadig flere love og regler og bekendtgørelser fylder en stadig større del af budgettet i den borgernære velfærd, forpligter det også herinde. Det er regeringen og Folketingets partier, der har ansvaret for at fjerne de unødvendige administrative byrder, som lovgivningen pålægger landets kommuner og regioner. Men det sker ikke. Tværtimod. Lovmængden og regelbyrden stiger, og behovet for administrative medarbejder stiger, og konsekvensen er tydelig. Antallet af administrative stillinger i det offentlige er nu steget til 100.000 – svimlende 100.000. Det er fuldstændig vanvittigt! Det er spild af gode skattekroner – penge, som enten kunne være brugt på kernevelfærd, eller som kunne komme ud og gøre gavn i det danske familier. Og i en tid, hvor vi hører, at arbejdskraft er den nye valuta, er det fuldstændig uhørt, at politikeres iver efter at indføre nye regler, skabe mere administration skal optage en så stor del af danskernes dyrebare arbejdstid. Der er ingen grund til og ingen undskyldninger for at fortsætte regeltyranniet.

I Nye Borgerlige vil vi gerne hjælpe regeringen med at sikre den nye valuta og øge arbejdsudbuddet på tre konkrete områder. For det første skal den offentlige sektor optage en mindre del af arbejdskraften fremover. Antallet af administrative timer i det offentlige skal skæres ned. Siden fru Mette Frederiksen trådte til som statsminister i 2019 er den samlede offentlige beskæftigelse steget med 40.000. Som nævnt er antallet af administrative stillinger nu steget til i alt 100.000. Med finanslovsforslaget tager regeringen initiativ til at spare en smule på de administrative stillinger i staten, men de ca. 500 stillinger, som de 400 mio. kr. i besparelser kan veksles til, er for uambitiøst. Det bør være en fælles forpligtelse at skære i regelmængden, så kommuner og regioner ligeledes kan spare på administration og få råd til mere kernevelfærd. For det andet skal vi åbne for, at virksomheder lettere kan rekruttere dygtige medarbejdere udefra, men det skal ske på ordnede vilkår og med en garanti for, at opholdstilladelsen bortfalder, såfremt medarbejderen mister sit arbejde eller begår kriminalitet. Med andre ord, udlændinge, som overholder vores lovgivning og forsørger sig selv, er velkomne, men gør man ikke det, skal der være en konsekvens, og konsekvensen skal være en udvisning. For det tredje skal vi forpligte os på at få flere i arbejde. Det gælder de mere end 40.000 unge, der hverken er i job eller uddannelse, de mange seniorer, der holdes uden for arbejdsmarkedet, og ikke mindst den enorme andel af indvandrere fra MENAPT-landene, som stadig lever på passiv forsørgelse.

Kl. 16:31

Det er mig en gåde, at vi i dag, mere end 4 år efter Mette Frederiksens første regering kom til, endnu ikke har indført den arbejdspligt for arbejdsløse indvandrere, som Socialdemokratiet lovede danskerne tilbage i 2019. Tænk, at vi stadig fører en indvandrerpolitik, der på den ene side lader kvinder fra MENAPT-landene, der ikke vil arbejde, leve på passiv forsørgelse, og på den anden side smider gode og arbejdsomme kvinder fra Cuba, fra Thailand og fra Argentina ud af landet. Den seneste opgørelse fra Danmarks Statistik viser, at kun hver femte af de næsten 7.000 kvindelige indvandrere fra Syrien er i arbejde, kun hver femte, at mindre end hver tredje kvinde fra Libanon er i arbejde, og at mindre end halvdelen af alle indvandrere, mænd og kvinder, fra henholdsvis Libanon, Somalia og Irak er i arbejde.

Samtidig sidder den thailandske kvinde Tucktack i Kolding, den cubanske kvinde Nena i Hjørring og den argentinske kvinde Sabrina i København, og de har alle en besked fra Udlændingestyrelsen om, at de skal forlade landet. To af dem i den her måned og den sidste allerede i næste uge. De er alle tre i arbejde, ingen af dem har brudt loven. Og vi har baseret på erfaringer med kvinder fra de tre respektive lande ingen grund til at tro, at de i fremtiden skulle komme til at udgøre et problem for samfundet. Men de tre kvinder skal ud – død og pine. Så meget for mangel på arbejdskraft.

I en tid, hvor regeringen selv bedyrer, at der er rigeligt med penge, og hvor arbejdskraft er den nye valuta, er der med andre ord plads til forbedring. Og så har jeg ikke engang nævnt det store beløb, som også med dette finanslovsforslag skal bruges på en ulandsbistand, der i bedste fald er spild af penge, og som i værste fald er decideret skadelig.

Men når det er sagt, er der i finanslovsforslaget flere gode initiativer, som vi i Nye Borgerlige støtter: En styrkelse af psykiatrien er tiltrængt; erhvervsskolerne lider, og det er godt, at de får et løft; politi; trafikal ligestilling, som vi har kæmpet for i Nye Borgerlige, lige siden vi stiftede partiet; sport og kultur; og ikke mindst en bedre hjælp til fertilitetsbehandling. Det er bare for at nævne nogle positive områder.

I Nye Borgerlige ser vi frem til forhandlingerne og håber, at vi den her omgang bliver inviteret med til mere end et enkelt møde. Tak for ordet.

Kl. 16:33

Anden næstformand (Jeppe Søe):

Den første korte bemærkning er fra hr. Lars Boje Mathiesen, uden for grupperne.

Kl. 16:33

Lars Boje Mathiesen (UFG):

Tak. Nye Borgerlige har en økonomisk plan, hvor man finder 6 mia. kr. på de offentlige udgifter hvert eneste år. Sidste år fremlagde Nye Borgerlige ikke konkret, hvor man ville finde de 6 mia. kr. Det vil sige, at til den her er det så to gange 6 mia. kr., altså 12 mia. kr., som man mangler at finde finansiering på. Har man tænkt sig i år at fremlægge konkrete forslag ned til kontoen, hvor man finder de her 12 mia. kr. fra, eller har man også droppet sin økonomiske politik, ligesom man har droppet de ufravigelige krav på udlændingeområdet om, at voldsparate og voldsmænd skal udvises?

Kl. 16:34

Anden næstformand (Jeppe Søe):

Ordføreren.

Kl. 16:34

Pernille Vermund (NB):

Jeg ved ikke, om ordføreren var i salen, da vi behandlede dette års finanslovsforslag i vinter, men der fremlagde vi faktisk forslag til besparelser for 6 mia. kr. Så det passer ikke, at vi ikke i forhandlingerne sidste gang kom frem med de besparelser. Jeg ved ikke, om der er spurgt ind til dem, og hvor meget de har fyldt i forhandlingerne, men de var en del af vores grundlag for forhandlingerne.

Kl. 16:34

Anden næstformand (Jeppe Søe):

Spørgeren.

Kl. 16:34

Lars Boje Mathiesen (UFG):

Så ordføreren mener altså, de blev fremlagt fysisk her i Folketingssalen som ændringsforslag til finansloven. Det må vi så slå op. Spørgsmålet er så: Kommer man i år til at fremlægge ændringsforslag på præcis 6 mia. kr. her i Folketingssalen som ændringsforslag til finansloven?

Kl. 16:35

Anden næstformand (Jeppe Søe):

Ordføreren.

Kl. 16:35

Pernille Vermund (NB):

Ja, det kommer vi til. Det har vi forpligtet os på at gøre hvert år, og hvis ikke de har indgået i forhandlingerne her, er det ikke, fordi de ikke findes. Vi har en dygtig økonom, som ikke længere arbejder hos os, men som stadig er sød til at hjælpe os, og han er god til at finde rigtig mange steder, hvor der kan spares i det offentlige. Så det kommer vi også til denne gang.

Kl. 16:35

Anden næstformand (Jeppe Søe):

Det var de spørgsmål, der var til fru Pernille Vermund fra Nye Borgerlige. Tak for det.

Jeg kan ikke se flere ordførere, som ønsker ordet, og derfor går vi videre til finansministeren.

Kl. 16:35

Finansministeren (Nicolai Wammen):

Tak for det. Og tak for en meget fredelig og konstruktiv debat, der måske skyldes, at dansk økonomi grundlæggende står et fornuftigt sted. Kassen er blevet større, inflationen er blevet mindre, siden vi sidst diskuterede finanslov. Det giver et lidt større manøvrerum, og det bruger vi fra regeringens side til at investere i mere velfærd, i erhvervsuddannelserne, i den grønne omstilling, i klima og i vores tryghed. Det synes vi er det rigtige at gøre.

Jeg vil gerne sige lidt mere om vores prioriteringer, men inden da lidt om dansk økonomi. For når vi står et rigtig fornuftigt sted, er det jo tankevækkende, at det er noget, vi kan glæde os over efter at have været igennem en meget alvorlig pandemi, og vi har krig i Europa, og vi har set en meget høj inflation – og på trods af det kan vi i dag konstatere, at beskæftigelsen er meget høj, at ledigheden er meget lav, at vi har en positiv nettoformue, og at Danmark sidste år havde det højeste overskud i EU, i øvrigt for fjerde år i træk. Med andre ord: Dansk økonomi står overordnet et rigtig godt sted. Det afspejler de reformer, som tidligere regeringer har lavet, men også de fornuftige beslutninger, vi under denne regering har været med til at træffe – og også, at vi er kommet godt igennem pandemien og inflationen sammenlignet med andre lande.

Der er noget, det samtidig er vigtigt at sige. Det har lidt været sådan et tilbagevendende tema i den her debat, om vi ikke, når det nu går så godt, bare kan bruge en masse flere penge, og der vil jeg gerne sige, at det da kunne være dejligt, hvis man kunne det, men så ville man samtidig puste til en inflation, som vi med møje og besvær har fået banket nedad, men som stadig væk er en udfordring. Og hvis vi i iver efter at bruge af de overskud, vi har, nu bare giver den gas, så vil det meget vel kunne betyde, at inflationen går op igen. Det er det sidste, vi har brug for, og det ville som altid ramme dem, der har mindst, og det ville være noget, som vi så derefter skulle trækkes med i dansk økonomi i lang tid.

Derfor er det her en balanceret finanslov, hvor vi har en såkaldt neutral finanseffekt. Det vil sige, at vi ikke kommer til at puste til inflationen, men vi har til gengæld, fordi det går godt med dansk økonomi, muligheden for at prioritere nogle flere ting, end vi har kunnet i de seneste finanslove. For i de seneste finanslove har opgaven været rimelig klar: at få inflationen ned. Det er vi godt i gang med, og det giver os mulighed for også at have nogle andre prioriteter den her gang. Det er i det lys, jeg har sagt, at det er en lidt sjovere finanslov. For der er nogle ting, jeg som finansminister og vi som regering brænder for, som vi nu kan tage fat omkring, og det er rigtig godt.

Det er samtidig også sådan, at et andet paradoks, der er blevet berørt her i dag, er, at mens det går godt for statens økonomi, så står man med en svær budgetlægning ude i vores kommuner og regioner. Det vil jeg i dag gerne anerkende at man gør, og det anerkendte vi faktisk også, da vi lavede kommune- og regionsaftalerne før sommerferien. Der står det direkte, at der er nogle svære prioriteringer, der skal foretages. Jeg har selv været borgmester, og jeg ved godt, at det ikke er nogen nem opgave, man står med, og derfor er jeg også rigtig glad for, at vi nu, hvor vi har mere rum, manøvrerum, i dansk økonomi, så ud over den kommuneaftale, vi lavede lige inden sommerferien, hvor vi lavede et milliardløft af bevillingerne til kommuner og regioner, har fundet yderligere 1 mia. kr. fordelt på 650 mio. kr. til kommunerne og 350 mio. kr. til regionerne; for de penge falder på et tørt sted. Jeg tror også, det er vigtigt at sige, at det ikke kommer til at løse alle problemerne derude, men det er en håndsrækning i en tid, hvor man skal træffe nogle svære valg. Det er den ene del af det.

Kl. 16:40

Den anden del er, at både i vores kommuner og i regionerne og i øvrigt i det danske samfund som helhed og også i vores erhvervsliv kan vi se ind i, at vi kommer til at mangle arbejdskraft i de kommende år. Og det er jo baggrunden for, at den her regering har sat sig nogle meget ambitiøse reformmål, og at vi har også har været i gang med ikke bare at tale om at lave reformer, men også at gøre det i praksis. Storebededagsreformen har vi også fået mange tæsk for, men vi har gjort det, fordi det dels bidrog til at betale for vores store investeringer i forsvar og sikkerhed, men også fordi vi på den måde får tusindvis af flere hænder i det danske samfund, både til den velfærd, der skal gives, og til det erhvervsliv, der har brug for det. Det samme gør sig gældende i forhold til universitetsreformen, som selvfølgelig har som sit hovedformål at sikre nogle stærke universitetsuddannelser, men som også har den gode effekt, at den skaffer flere hænder.

Med andre ord: Vi er en reformregering. Og det bliver vi ved med at være, og det er også vigtigt for det danske samfund. For når det går godt i dansk økonomi, må det ikke blive en sovepude; så må vi ikke bare læne os tilbage og hvile på laurbærrene; så skal vi fortsætte den kurs, som har gjort, at vi står i den situation, som vi står i.

Vi har med den her finanslov også mulighed for at prioritere nogle af de vigtige områder ud over at give en hjælpende hånd til kommunerne og regionerne. Et af de steder, hvor jeg tror at man må sige at vi under skiftende regeringer og skiftende Folketing ikke har gjort nok, er psykiatrien. Nu tager vi for alvor fat på den 10-årsplan, som man med bred opbakning her i Folketinget har besluttet, med, når det er fuldt gennemført, ekstra 3 mia. kr. til det psykiatriske område. Det er også penge, der falder på et tørt sted. Det ved alle, der har været i berøring med psykiatrien, hvad enten det har været som patient, som pårørende eller som personale. Derfor er det noget af det, jeg er allermest glad for i det her forslag til finanslov.

En anden ting, som jeg rigtig, rigtig glad for, er, at vi kan gå ind og give et løft af erhvervsuddannelserne. Også her må man sige at der virkelig er brug for at vi gør mere, sådan at vi sikrer, at vores unge mennesker, hvad enten de vælger at gå i gymnasiet eller at gå en anden vej eller vælger erhvervsuddannelserne, får en uddannelse, der er tidssvarende, og som giver dem de bedste muligheder for at kunne klare sig godt igennem livet, og som i øvrigt også er en afgørende forudsætning for, at vi får uddannet alle dem, vi har brug for til at sikre den grønne omstilling, og det er jo helt entydigt en af de vigtigste udfordringer, vi står med. Derfor er den grønne omstilling og det, at vi tager vare på Danmarks indsats for at passe godt på klimaet, også en vigtig del af den her finanslov.

Der har været nogle, der her i dag har sagt, at den her finanslov ikke løser det hele. Det er fuldstændig rigtigt. Den her finanslov skal ses i sammenhæng med alt, hvad vi i øvrigt gør på klimadelen, og de forhandlinger, der er om 2025-målet. Og bare for at der ikke skal herske nogen tvivl om det: Vi skal i mål med 2025-målsætningen, og vi kommer i mål med 2025-målsætningen. Jeg håber, at rigtig mange partier vil tage ansvar for, at det sker. Det er vi dybt optaget af som regering. Vi skal i øvrigt også i mål med en 2030-målsætningen, og vi skal omstille det her samfund på en måde, så det bliver grønnere, og så vi passer bedre på vores klima og miljø. Der er prioriteringer i det her forslag til finanslov for 1 mia. kr., når det gælder det grønne. Så er der nogle, som har sagt: Jo, men de her penge er jo ikke nye penge. Nej, det er nogle penge i den grønne fond, som vi har aftalt i fællesskab at vi skal bruge her, men de er ikke udmøntet, og derfor er det penge, vi kan bruge på en indsats. Så vi kommer i det hele taget til her i efteråret at diskutere den grønne fond.

Kl. 16:45

Det blev nævnt, at man bruger mange penge på meget andet, men hvad med klimaet? Og der synes jeg da, at noget af det, som vi i fællesskab kan være stolte af, er, at vi har lavet en grøn fond, som giver os mulighed for at lave massive milliardinvesteringer i at gøre Danmark mere klimavenligt i de kommende år. Det er noget af det, jeg som finansminister er allermest stolt af at vi gjorde under den tidligere regering, og det er noget, vi fortsætter med under den nuværende regering.

Det her er også en finanslov, der tager fat på vores tryghed og sikkerhed i forhold til vores domstole og retsvæsen. Vi får der gjort op med de meget lange ventelister, der er til at få behandlet sin sag, og vi kan i øvrigt med den her finanslov også sætte penge af til at bekæmpe bander, som fortsat er et stort problem i vores land. Ved siden af det her er der mange andre gode initiativer, men det er dem, jeg vil nævne i dag.

Og så vil også gerne benytte lejligheden til at takke medlemmerne af Folketinget og de ordførere, der har været på banen, for stort set uden undtagelse at sige, at de synes, at den her finanslov kunne være bedre, men at de også har lyst til at gå ind i et forhandlingsrum for konstruktivt at finde løsninger sammen med regeringen. Det viste vi jo faktisk vi kunne sidst med en meget bred finanslov.

Så er der nogle, der har sagt, at 500 mio. kr. ikke er mange penge at forhandle om. Nu kommer alt jo an på øjnene, der ser. Jeg synes, at 500 mio. kr. er mange penge, og det er i øvrigt cirka dobbelt så meget som det, der var at forhandle om sidst, da vi satte os sammen, og da lykkedes det jo faktisk at finde nogle gode resultater i fællesskab.

Så har jeg også sagt, at man jo er velkommen til ikke bare at komme med forslag til, hvordan pengene skal bruges, men også til, hvordan de kan skaffes. Så det er bare en helt stilfærdig opfordring til dem af jer, som har været meget optagede af, at man gerne vil have nogle flere penge, man kunne bruge. Det er ikke ulovligt selv at have nogle idéer med under armen til, hvordan vi finder dem.

Jeg er opmuntret efter debatten i dag. Jeg synes, at det viser, at der er en konstruktiv tilgang her i Folketinget. Der skal selvfølgelig være mulighed for, at hvert parti understreger, hvad der er særlig vigtigt for det pågældende parti. Jeg havde heller ikke forventet, at det ville være en lang rosetale til regeringen, men der var dog en gennemgående tråd hos alle ordførere, hvor man til sidst sagde: Jamen det hele er jo heller ikke skidt, fordi det, der sker i forhold til erhvervsskolerne, er godt, og det, der sker i forhold til flere penge til psykiatrien, er også godt. Det var mange ting, der faktisk var godt, og det er jo et udtryk for, at det her også er en finanslov, synes jeg, som tager fat om nogle af de helt store udfordringer, vi står med som samfund.

Uanset hvilket parti man tilhører, er man nødt til at forholde sig til dem, og det håber jeg vi kan gøre, ikke alene i dag, men også når vi hen over efteråret skal forhandle med hinanden, og jeg håber, at der så en dag eller en aften eller en nat lige pludselig sker det, at glasdøren i Finansministeriet går op og ikke alene træder regeringen ud, men også andre partier træder ud og sammen kan præsentere finansloven for 2024. Det vil jeg se frem til, og i dag har vi fået en god start på den proces.

Kl. 16:49

Anden næstformand (Jeppe Søe):

Tak for det. Der er korte bemærkninger, og den allerførste er fra fru Lisbeth Bech-Nielsen, Socialistisk Folkeparti.

Kl. 16:50

Lisbeth Bech-Nielsen (SF):

Tak for det. Jeg vil spørge ind til den her diskussion, vi har haft i dag, og som finansministeren nok også kommer ind på, omkring velfærd over for skattelettelser. Finansministeren siger jo rigtigt nok, at der tilfalder kommunerne yderligere 650 mio. kr., men det er jo en til en det beløb, som kommunerne er blevet påkrævet af regeringen at spare. Så ved jeg godt, at finansministeren vil sige, at det er administrative besparelser, men alle ude i kommunerne ved jo, at de besparelser bliver sendt videre ud på daginstitutionsniveau eller til det enkelte plejehjem. Derfor vil jeg bare spørge finansministeren, hvorfor det kan være, man kan bruge de her milliarder på skattelettelser, men at man ikke kan bruge dem på velfærd. Skattelettelser har jo også en inflationseffekt.

Kl. 16:50

Anden næstformand (Jeppe Søe):

Ministeren.

Kl. 16:50

Finansministeren (Nicolai Wammen):

Jeg tror, man skal huske på, at den kommuneaftale, vi lavede, gav et løft på ca. 1,4 mia. kr. til kommunernes økonomi. Det var mere end det, man kalder det demografiske træk, altså det, at der heldigvis kommer flere børn og ældre. Men det er samtidig en økonomi, som vi også i fællesskab anerkendte kræver prioriteringer. Oven i det, helt ekstraordinært – jeg kan ikke huske, hvornår det sidst er sket, hverken i den tid, jeg har været finansminister, eller tidligere, da jeg var borgmester – har vi sagt, at vi kan se, at man er i en svær situation derude, at vi har en økonomi, der giver os et manøvrerum til at gøre mere, og at derfor afsætter vi samlet set 1 mia. kr. yderligere til kommuner og regioner. Det synes jeg er fornuftigt at gøre. Og så vil jeg bare sige i forhold til skattelettelser og den her finanslov, at den her finanslov jo har skattelettelser for ca. 100 mio. kr., nemlig i forhold til at øge befordringsfradraget til gavn ikke mindst for de dele af Danmark, der ligger uden for de store byer.

Kl. 16:52

Anden næstformand (Jeppe Søe):

Spørgeren.

Kl. 16:52

Lisbeth Bech-Nielsen (SF):

Finansministeren ved jo godt, at jeg taler om de skattelettelser, som regeringen har planlagt, og som, hvis det står til regeringen, vil give en direktør 3.400 kr. og en folkeskolelærer 200 kr. Jeg spørger ind til det, fordi finansministeren siger, at man ikke kan bruge flere penge på velfærd, fordi det vil puste til inflationen, og så spørger jeg bare, hvorfor man så kan lave de her kommende skattelettelser. Det har jo også en effekt på inflationen.

Man kan jo bare vælge at tage noget aktivitet ud af økonomien et andet sted, hvis det er det, man er bekymret for.

Kl. 16:52

Anden næstformand (Jeppe Søe):

Ministeren.

Kl. 16:52

Finansministeren (Nicolai Wammen):

Altså, det er fuldstændig rigtigt, at vi som regering ønsker, at der også skal komme nogle skattelettelser i de kommende år, bl.a. et forhøjet beskæftigelsesfradrag, herunder for enlige forsørgere. Det er en håndsrækning, også til nogle af dem, som måske har mindst, og som kan være presset i hverdagen, og det synes jeg er fornuftigt at gøre, altså at vi giver dem den mulighed.

Så jeg synes, den her finanslov er balanceret. Vi puster ikke til inflationen. Vi kan investere i det grønne, i klima, i sundhed, i psykiatri, i tryghed og i sikkerhed.

Kl. 16:53

Anden næstformand (Jeppe Søe):

Tak. Så er det hr. Dennis Flydtkjær fra Danmarksdemokraterne.

Kl. 16:53

Dennis Flydtkjær (DD):

Tak for ordet. Jeg vil egentlig først sige, at jeg er enig med finansministeren i, at vi ikke bare skal åbne for sluserne, selv om vi kan se, at der er et kæmpe råderum, og hvor der jo hos folk er den forståelse og de siger, hvorfor vi ikke bare kan bruge pengene nu, fordi vi skal holde øje med inflationen. Så den præmis køber jeg. Men der er så noget i det, jeg ikke forstår. For man kan jo godt i større grad prioritere om inden for finansloven, og der er det bare, jeg, hvis man kigger på landdistriktsinitiativerne, ikke forstår, hvorfor man i forbindelse med de der forholdsvis små beløb har set sig nødsaget til at skulle skære 50 mio. kr. på bredbåndspuljen. Og puljen til landsbyfornyelse skæres med 20 mio. kr., der bliver 25 mio. kr. mindre til kollektiv transport i landdistrikterne, tilskuddet til almene boliger i økommunerne skæres med 20 mio. kr. eller det falder helt bort, og udkantstilskuddet til de små gymnasier, som får 0,5 mio. kr., bliver også skåret ned. Jeg forstår bare ikke helt, hvorfor man i en finanslovssammenhæng, som jo ellers er kæmpestor, har set et behov for at skulle skære ned i de relativt små beløb, og når det er noget, der virkelig betyder rigtig meget for vores landdistrikter.

Så kunne man i en finanslovsforhandling ikke finde de penge et andet sted?

Kl. 16:54

Anden næstformand (Jeppe Søe):

Ministeren.

Kl. 16:54

Finansministeren (Nicolai Wammen):

Når man laver en finanslov, skal man selvfølgelig prioritere, og der bliver af hr. Dennis Flydtkjær spurgt, om det her er noget, vi kan tale om i forhandlingerne, og til det er svaret ja. Hvis man fra Danmarksdemokraternes side kommer og siger, at det her er vigtigt for Danmarksdemokraterne, så vil vi have et åbent sind i forhold til at tale om de her ting.

Så synes jeg måske også, at det i hr. Dennis Flydtkjærs opremsning havde været en god idé at nævne, at vi jo sådan set her også med det, jeg lige var inde på, med befordringsfradraget, giver en hjælpende hånd til nogle af de yderområder, som har nogle udfordringer, og at vi også med landevejsprincippet i forhold til vores øer tager et ret betydeligt skridt.

Så jeg kan ikke genkende et billede af, at det her er noget, som kun går den ene vej, når det gælder yderområderne i Danmark, og det håber jeg da også hr. Dennis Flydtkjær vil anerkende.

Kl. 16:55

Anden næstformand (Jeppe Søe):

Tak. Spørgeren.

Kl. 16:55

Dennis Flydtkjær (DD):

Ja, og jeg nævnte det jo egentlig også flere gange i min tale, da jeg selv var på talerstolen, og der var finansministeren der jo sådan set også, altså at jeg netop roste det med landevejsprincippet og med kørselsfradraget, og at vi så ønsker en lidt større model i forhold til kørselsfradraget, er noget andet. Men jeg har faktisk rost det, men det kan være, at det er røget ud, så det er ikke noget, vi har glemt at nævne. Men derfor synes jeg jo også godt, jeg kan sætte fokus på, at jeg undrer mig over, hvorfor man ser et behov for det. Hvis vi bare tager et af punkterne, sætter man 100 mio. kr. af til bedre kollektiv transport i yderområderne, mens man med den anden hånd så tager 125 mio. kr. fra den her aftale om bedre og billigere kollektiv transport. Så der er altså ikke flere penge, men færre penge, til noget, som virkelig er et problem derude. Og sådan kan man jo blive ved med den lange liste, som jeg nævnte.

Kl. 16:56

Anden næstformand (Jeppe Søe):

Tak. Ministeren.

Kl. 16:56

Finansministeren (Nicolai Wammen):

Jamen jeg hørte skam godt hr. Dennis Flydtkjærs tale, og jeg vil faktisk også gerne komplimentere den. For jeg synes, at den ud over at være meget saglig også indeholdt et klart ønske om at sætte sig ind ved et forhandlingsbord og finde fælles løsninger. Når jeg nævnte, at hr. Dennis Flydtkjær godt kunne have nævnt det nu, så var det jo, fordi der kunne have været nogle, der følger den her debat, der ikke havde været med hele dagen. Og jeg syntes bare, det var ærgerligt, hvis de ikke lige fik de vigtige pointer, som også var i hr. Dennis Flydtkjærs tale, med, og derfor nævnte jeg dem her.

Kl. 16:57

Anden næstformand (Jeppe Søe):

Så er det hr. Ole Birk Olesen fra Liberal Alliance.

Kl. 16:57

Ole Birk Olesen (LA):

Regeringen kan jo godt lide at sige, at det er nødvendigt med sådan en type regering, fordi der skal gennemføres vigtige reformer for det danske samfund – og det kommer også ud af finansministerens tale – og at man har foretaget hårde prioriteringer mellem vigtige områder osv. Når man kigger på, at regeringen med den her finanslov vil øge det offentlige forbrug med 2,1 pct., så antyder det, at man har siddet omkring regeringsbordet, og at man, hver gang en har haft en idé om, at man skulle bruge nogle penge, så har sagt, at ja, lad os da gøre det. Så er der en ny en, der har haft en idé om at bruge nogle penge, og så har man sagt, at ja, det skal vi sandelig også gøre, og hvad med det her? Skal vi ikke også bruge penge på det? Jo, det skal vi i hvert fald. Og til sidst er det så endt på 2,1 pct., som er en meget, meget høj offentlig forbrugsvækst.

Kunne det i en tid med mangel på arbejdskraft ikke være en idé, at det offentlige ikke opslugte så stor en del af arbejdsstyrken, som regeringen her lægger op til?

Kl. 16:58

Første næstformand (Leif Lahn Jensen):

Finansministeren.

Kl. 16:58

Finansministeren (Nicolai Wammen):

Jeg er nødt til at sige, at det godt kan være, at det var sådan, det foregik, da hr. Ole Birk Olesen sad i regering, altså at alle rakte hånden op, og at man så brugte penge på, hvad der nu lige faldt folk ind. Sådan er det ikke i den her regering, og sådan er det heller ikke med den her finansminister. Det er jo også en del af sådan en debat i dag, at den ene side af Folketingssalen siger, at vi bruger for lidt, og at hr. Ole Birk Olesen siger, at vi bruger for meget. Vi synes, vi ligger et fornuftigt sted. Der er en finanseffekt på det her på 0, og det vil sige, at vi ikke blæser til inflationen, men at vi kan prioritere nogle vigtige opgaver inden for psykiatrien, inden for klimaet og det grønne, inden for erhvervsuddannelserne, inden for retsvæsenet og politiet, for blot at nævne nogle af dem, og jeg står fuldt på mål for den her aftale.

Kan vi så se på, om vi kan bruge statslige medarbejdere klogere og bedre og i det hele taget i vores velfærdssamfund bruge vores medarbejdere bedre? Ja, bestemt, og det er jo også det, vi som regering er i gang med, med hele frisættelsesdagsordenen. Og det kommer jo ved siden af den her finanslov.

Kl. 16:59

Første næstformand (Leif Lahn Jensen):

Spørgeren.

Kl. 16:59

Ole Birk Olesen (LA):

Jo, men de nøgne tal taler jo for sig selv, og en offentlig forbrugsvækst på 2,1 pct. er en meget høj offentlig forbrugsvækst, som ikke tyder på, at man har siddet og været karrige med at dele penge ud, da man havde de her møder.

Så er spørgsmålet bare, om regeringen ikke i en tid, hvor det er svært at besætte stillinger, både for offentlige arbejdsgivere og private arbejdsgivere, kunne gå foran og sige, at man så ikke lægger så stort et beslag på den arbejdskraft, som er til rådighed, som regeringen altså her gør med sit forslag til finanslov.

Kl. 16:59

Første næstformand (Leif Lahn Jensen):

Finansministeren.

Kl. 16:59

Finansministeren (Nicolai Wammen):

Jamen jeg synes jo, vi har lagt os et fornuftigt sted. Der bliver heldigvis flere børn og ældre i de kommende år, og derfor er det ret fornuftigt, at vi får flere pædagoger og lærere ud til vores børn, at der bliver flere, der kan være med til at yde pleje og omsorg til vores ældre, og at vi også har et sundhedsvæsen, som vi ønsker at ansætte flere i. Så det at ansætte folk i det offentlige er for mig at se ikke et problem, hvis det er til en vigtig opgave, der skal udføres.

Til gengæld synes jeg, at vi skal skære ned på bureaukratiet, også i det offentlige, også i staten, og det er også en del af den her finanslov.

Kl. 17:00

Første næstformand (Leif Lahn Jensen):

Så er det fru Trine Pertou Mach. Værsgo.

Kl. 17:00

Trine Pertou Mach (EL):

Tak for det, og tak til finansministeren for at gennemgå hovedtrækkene i det store, tunge forslag til finanslov. Jeg vil også gerne kvittere for de positive ting, der jo er i forslaget til finanslov. Som ministeren måske vil vide, er noget af det, vi i virkeligheden er kritiske over for, det, der ikke er til stede i det.

Jeg brugte også i min taletid et par minutter på at kommentere på finansministerens formulering om de stigende udgifter på det specialiserede socialområde. Jeg har også noteret mig, at ministeren siden hen har udtalt, at han er rigtig ked af, at han kom til at sige det på en måde, der lød kritisk over for de mennesker, der lå bag, og også, at netop det specialiserede socialområde er en afgørende del af vores velfærdssamfund. Oven på den tilkendegivelse er det så fra ministerens side  påtænkt, at man tilfører nye nødvendige mængder af ressourcer til det her område, som jo har et kæmpestort efterslæb, fordi det har været udsat for besparelser igennem mange år?

Kl. 17:01

Første næstformand (Leif Lahn Jensen):

Finansministeren.

Kl. 17:01

Finansministeren (Nicolai Wammen):

Jeg tror, at vi alle sammen i den her sal ved, hvor meget det specialiserede socialområde har af betydning for rigtig mange mennesker i vores land. Det gælder også for mig. Noget af det, jeg var glad for, at vi kunne blive enige med kommunerne om i den kommuneaftale, vi lavede før sommerferien, er, at der blev sat penge af til, at man ude i kommunerne kunne lave nogle botilbud hurtigere, end man ellers ville kunne det. For jeg tror faktisk, at det er en af de måder, hvorpå vi kan sikre både en bedre kvalitet og måske også nogle tilbud, som økonomisk hænger bedre sammen end nogle af de private tilbud, vi ser i dag. Så det håber jeg da at vi vil have også Enhedslistens opbakning til. Jeg tror, at det er en af de vigtige ting, vi kan gøre, og det er noget af det, jeg var glad for i den aftale, vi lavede.

Kl. 17:02

Første næstformand (Leif Lahn Jensen):

Spørgeren.

Kl. 17:02

Trine Pertou Mach (EL):

Tak. Enhedslisten vil altid gerne gå ind i et lokale, hvor vi forhandler forbedringer af både det specialiserede socialområde og alle andre områder, der handler om at give mennesker lige vilkår for et godt liv. Jeg er ikke sikker på, at jeg helt fik svar på mit spørgsmål, eller også kunne jeg i hvert fald ikke helt høre det. Altså, er det en tilkendegivelse af, at man har tænkt sig, at der skal tilføres yderligere midler til området i forbindelse med forhandlingerne om den endelige finanslov?

Kl. 17:03

Første næstformand (Leif Lahn Jensen):

Finansministeren.

Kl. 17:03

Finansministeren (Nicolai Wammen):

Det er sådan, at vi lavede kommuneaftalen, hvor det, jeg nævnte her, er et meget vigtigt element og noget helt nyt i forhold til tidligere aftaler, altså at vi derudover nu tilfører 650 mio. kr. mere til kommunerne, som man jo kan vælge at bruge, bl.a. på det specialiserede socialområde. Så er det også sådan, at der er ½ mia. kr. i forhandlingsreserve, og vi har fra regeringens side sagt, at det vil vi gerne bruge inden for velfærd og inden for det grønne, og vi vil gerne høre partiernes bud på det. Så må vi jo høre, hvad man bringer ind til bordet af ønsker, og så må vi se, hvad vi kan aftale med hinanden.

Kl. 17:03

Første næstformand (Leif Lahn Jensen):

Så er det fru Samira Nawa. Værsgo.

Kl. 17:03

Samira Nawa (RV):

Tak, og tak for talen til ministeren. Jeg er glad for, at ministeren kom ind på det grønne område og også fik afklaret og i hvert fald sagt rent ud, at der er en stor del af de midler, der er afsat til det grønne i 2024, der kommer fra den grønne fond. Det kan ikke komme bag på ministeren, at jeg reagerer på, at man gerne vil have det til at fremstå, som om det er 1 mia. kr., der er sat af, når nu mere end halvdelen kommer fra den grønne fond, for det er jo netop penge, vi tidligere har aftalt skal gå til det grønne.

Men det, jeg egentlig lige tog ordet for at spørge ind til, er, om ikke ministeren vil løfte sløret for, om man i forbindelse med udarbejdelsen af forslaget til finanslov har haft tanker om, om ikke det grønne skulle fylde noget mere, f.eks. i form af dieselafgifter og flyafgifter, så vi fremmer det grønne forbrug, når nu det er den sidste finanslov forud for vores 2025-mål. For det hørte jeg nemlig også ministeren sige at regeringen rigtig gerne vil i mål med.

Kl. 17:04

Første næstformand (Leif Lahn Jensen):

Finansministeren.

Kl. 17:04

Finansministeren (Nicolai Wammen):

Ordføreren hørte mig ikke alene sige, at det vil regeringen rigtig gerne i mål med. Ordføreren hørte mig sige, at det kommer vi i mål med. Det er ikke til diskussion. Så kan man have en diskussion om, hvordan vi præcis kommer derhen, og det er jo også den, der pågår i de forhandlinger, der er i gang netop nu hos klimaministeren.

Det er selvfølgelig et eller andet sted også en tillidserklæring, at man tænker, at en finanslov kan løse alle rigets problemer på en gang, men det er måske at give den lidt for meget gas, for vi har heldigvis også en række andre vigtige forhandlingsforløb, og det var også det, der var min pointe før. Jeg synes, at klima og det grønne fylder meget i den her finanslov, men det står heldigvis ikke alene, for det skal ses i sammenhæng med alt det, vi i øvrigt gør. Det er det, der samlet set giver en meget stærk grøn profil og indsats fra den her regerings side og forhåbentlig et bredt samarbejde i Folketinget.

Kl. 17:05

Første næstformand (Leif Lahn Jensen):

Spørgeren.

Kl. 17:05

Samira Nawa (RV):

Det brede samarbejde er vi meget gerne en del af. Jeg hørte også ministeren invitere til, at man gerne måtte bringe sine egne forslag til finansiering med til bordet, og det kommer vi også til at gøre i Radikale Venstre. Jeg er spændt på, om de så også bliver taget vel imod.

Men bare lige her til sidst vil jeg spørge: Fjernvarmepuljen står tom, og det er jo igen en grøn dagsorden, men det er samtidig også en sikkerhedspolitisk dagsorden. Har det været en overvejelse hos regeringen i forbindelse med fremsættelsen af forslaget til finanslov at fylde fjernvarmepuljen op?

Kl. 17:06

Første næstformand (Leif Lahn Jensen):

Ministeren.

Kl. 17:06

Finansministeren (Nicolai Wammen):

Det er sådan, at der er mange vigtige opgaver, både når det gælder klima og miljø. Vi har taget fat på nogle af dem i forbindelse med den her finanslov, bl.a. i forhold til PFAS-udfordringen. Så er der helt rigtigt også i forhold til fjernvarme nogle store udfordringer, og derfor er det jo også vigtigt at sige, at vi inden længe kommer til at skulle forhandle om udmøntning af dele af den grønne fond, hvor det jo er meget store milliardbeløb, vi i fællesskab skal finde ud af hvad vi vil investere i for at lave en så stærk klimaindsats som muligt. Så der bliver rig lejlighed til også at diskutere det dér.

Endeligt vil jeg sige, at hvis det er noget af det, der er det allervigtigste for Radikale Venstre, må man jo tage det med under armen til finanslovsforhandlingerne. Vi har jo sagt, at den forhandlingsreserve, der er, tænker vi kan gå til velfærd og det grønne.

Kl. 17:07

Første næstformand (Leif Lahn Jensen):

Så er det fru Pernille Vermund. Værsgo.

Kl. 17:07

Pernille Vermund (NB):

Tak for det, og tak for ministerens tale. Ministeren siger, at vi ikke skal puste til inflationen, og selvfølgelig skal vi ikke det, men erkender ministeren ikke, at inflationen har været højere i vinter, end den er i dag; at vi i foråret har haft en sænket elafgift, som jo ikke har pustet til inflationen; og at en tilsvarende sænket elafgift måske den her vinter formentlig godt kan rummes både økonomisk og også i forhold til den frygt, man måtte have, når vi taler inflation?

Kl. 17:08

Første næstformand (Leif Lahn Jensen):

Finansministeren.

Kl. 17:08

Finansministeren (Nicolai Wammen):

Jeg anerkender bestemt, at inflationen er gået ned, og det har den bl.a. gjort, fordi vi har ført en meget, meget ansvarlig, og nogle vil endda sige kedelig finanspolitik i det her land, hvor vi ikke lod os friste til bare at bruge løs af pengene, men sagde: Vi er nødt til at holde igen, for ellers puster vi til inflationen. Takket være det er det faktisk lykkes at få banket inflationen ned. Det er godt.

Nu har vi lidt mere manøvrerum, men vi skal stadig væk være opmærksomme på inflationen, og det er derfor, den her finanslov har en såkaldt finanseffekt, der er neutral. Det vil sige, at vi kan gøre alle de gode ting, der er i den, uden at vi puster til inflationen, og det synes jeg er rigtig godt. Et af de tiltag, vi tog undervejs også for at afbøde effekterne af den høje inflation, der var, var jo på energiafgifter, og der var også andre tiltag, og det gjorde vi jo fuldt ansvarligt, fordi de penge, vi sendte ud der, trak vi ind på anden vis, sådan at det ikke pustede til inflationen.

Kl. 17:09

Første næstformand (Leif Lahn Jensen):

Spørgeren.

Kl. 17:09

Pernille Vermund (NB):

Så lad mig spørge på en anden måde: Er regeringen åben for at se på elafgiften igen? Det er jo sådan, at da man i sin tid talte om og også besluttede at sænke elafgiften midlertidigt, var det jo også med den begrundelse, at energipriserne generelt var steget. Der er stadig er krig i Ukraine, og der er formentlig udsigt til en vinter, som kan blive ret kold for ret mange, hvis vi fastholder så høj en elafgift, som vi har, og som bekendt er en af de højeste.

Kl. 17:09

Første næstformand (Leif Lahn Jensen):

Finansministeren.

Kl. 17:09

Finansministeren (Nicolai Wammen):

Regeringen følger løbende situationen, også i forhold til inflationen. Jeg noterer mig så, at vi er gået fra en inflation, der var på ca. 10 pct. – den højeste i 40 år – til at vi heldigvis er et helt andet sted i dag.

Det, som der bliver spurgt til, er ikke en del af regeringens finanslovsforslag. Det ændrer ikke på, at vi løbende følger, hvad der måtte være af behov, hvis det skulle vise sig, at inflationen lige pludselig kommer tilbage på et niveau, som vi har set tidligere. Det tror jeg ikke den gør. Vi gør alt, hvad vi kan, for at det ikke sker, men vi har det her som vores udgangspunkt; det her er regeringens finanslovsforslag.

Kl. 17:10

Første næstformand (Leif Lahn Jensen):

Så er det fru Christina Olumeko.

Kl. 17:10

Christina Olumeko (ALT):

Tak til ministeren for en fin tale før. Flere ordførere har været inde på handicapområdet, som kommunerne i dag har ansvaret for, og den meget frygtelige retssikkerhed og mangel på ligestilling, som mennesker med handicap oplever lige nu. Jeg kan høre på ministeren og på regeringen generelt, at man ikke kommer til i den her finanslov at give flere penge til kommunerne end dem, man allerede har foreslået i finanslovsudspillet, og så vil jeg gerne spørge regeringen: Har man overvejet, gjort sig nogle overvejelser, bare den mindste tanke, at give et større økonomisk råderum til kommunerne, altså at lade dem få mere kommunalt selvstyre, eksempelvis ved at give dem lov til at styre deres egen kommunalskat, i højere grad end det, der i dag er tilfældet i budgetloven?

Kl. 17:11

Første næstformand (Leif Lahn Jensen):

Finansministeren.

Kl. 17:11

Finansministeren (Nicolai Wammen):

Tak for de pæne ord om min tale, og jeg kan sige tak, og i lige måde. Jeg synes også, det var en rigtig fin tale, der blev holdt fra ordførerens side. Den aftale, vi lavede med kommunerne før sommerferien, indeholder også, hvordan man tackler, at nogle kommuner kan sætte skatten i vejret og andre kan sætte den ned inden for de helt almindelige gældende regler. Når det så er sagt, har vi ud over det løft, der blev lavet af kommunernes økonomi før sommerferien, nu lagt frem, at vi ønsker at tilføre de her yderligere 650 mio. kr.

Så spørger spørgeren: Betyder det så, at der ikke kommer en krone mere til velfærd ude i kommunerne? Det var ikke det, jeg sagde. Jeg sagde, at vi ved siden af det her har en forhandlingsreserve på 0,5 mia. kr., som vi som regering synes man fornuftigt kunne bruge på velfærd og på klima. Velfærdstiltag vil i meget høj grad ske ude i kommunerne og i regionerne, så hvis der er opbakning til det, kan vi tilføre yderligere midler til kommuner og regioner.

Kl. 17:12

Første næstformand (Leif Lahn Jensen):

Spørgeren.

Kl. 17:12

Christina Olumeko (ALT):

Tak. Jeg tror ikke, forhandlingsreserven kommer til at række så langt, men lad nu det ligge. Jeg tror, at det var lidt et svar udenom. Jeg vil nemlig gerne spørge til tanker omkring budgetloven. Gør man sig tanker i Socialdemokratiet, ikke nødvendigvis som regering, men som socialdemokrati, om at give kommunerne et større kommunalt selvstyre og give dem lov til at regulere deres egen skatteprocent mere, end det i dag kan lade sig gøre i budgetloven?

Kl. 17:12

Første næstformand (Leif Lahn Jensen):

Finansministeren.

Kl. 17:12

Finansministeren (Nicolai Wammen):

Altså, vi har ikke nogen planer om at ændre på budgetloven i forhold til den finanslov, vi står med her.

Kl. 17:12

Første næstformand (Leif Lahn Jensen):

Så er det fru Karina Adsbøl. Værsgo.

Kl. 17:13

Karina Adsbøl (DD):

Tak for det. Jeg vil egentlig gerne følge op på hr. Dennis Flydtkjærs spørgsmål i forhold til prioriteringer, prioriteringer netop i landdistrikterne. I Danmarksdemokraterne ønsker vi et sammenhængende Danmark, og derfor vil jeg godt høre, om ministeren ikke bare kan bekræfte, at regeringens finanslovsforslag svækker de unges uddannelsesmuligheder i hele landet, og at regeringens finanslovsforslag ikke viderefører netop det midlertidige tilskud på 15,5 mio. kr. Som hr. Dennis Flydtkjær sagde, betyder det jo, at gymnasierne mister 0,5 mio. kr., og det har jo stor betydning for de små gymnasier, og nogle risikerer måske endda at skulle dreje nøglen om.

Så hvad er egentlig baggrunden for de prioriteringer? Og vil regeringen være med til at sikre de små gymnasiers overlevelse netop i landdistrikterne? Jeg ved ikke rigtig, hvad jeg skal sige til Tønder Gymnasium, til Vejen Gymnasium, til Grindsted Gymnasium, til Varde Gymnasium, som mister midler som følge af regeringens prioriteringer.

Kl. 17:14

Første næstformand (Leif Lahn Jensen):

Finansministeren.

Kl. 17:14

Finansministeren (Nicolai Wammen):

Nej, jeg kan på ingen måde anerkende, at det her finanslovsforslag er et, der skal føre til dårligere uddannelser i hele Danmark. Det her er et finanslovsforslag, der giver en historisk kæmpe saltvandsindsprøjtning i vores erhvervsuddannelser, som vil komme hele Danmark til gavn og glæde. Det havde måske været en god idé også lige at nævne det, når man kom ind på uddannelsesområdet, for det er en hjørnesten i den her finanslov, som jeg i den grad er stolt over.

Så bliver der spurgt i forhold til gymnasier og besparelser derude lokalt, om det er noget, man vil kunne snakke om i en finanslovsforhandling. Som jeg også sagde til hr. Dennis Flydtkjær: Hvis det er noget af det, Danmarksdemokraterne tager med ind til forhandlingsbordet, så vil vi da naturligvis gerne snakke med Danmarksdemokraterne om det.

Kl. 17:14

Første næstformand (Leif Lahn Jensen):

Spørgeren.

Kl. 17:15

Karina Adsbøl (DD):

Jeg er udmærket godt klar over det med erhvervsuddannelserne, og det er rigtig godt; og det har vi selv kæmpet for i Danmarksdemokraterne. Jeg spurgte konkret til udkantsgymnasierne, i forhold til udkantstilskuddet, som er givet, og der svarer ministeren udenom.

Men så kunne jeg egentlig godt tænke mig også at høre finansministeren: Hvordan er det egentlig, at den enkelte borger oplever, at Socialdemokratiet er med i regeringen nu? For det, jeg oplever i øjeblikket, er, at folk undskylder på Facebook. De skriver: Undskyld, vi er her. Og det er netop i forhold til den diskussion, der var, om det specialiserede område. Da Socialdemokratiet sad i regering, lovede de gule og grønne skove på det specialiserede velfærdsområde, og de lovede også en ældrelov, og man må bare sige, at det mangler vi fortsat.

Kl. 17:15

Første næstformand (Leif Lahn Jensen):

Finansministeren.

Kl. 17:15

Finansministeren (Nicolai Wammen):

Jeg håber, at danskerne oplever, at de har en socialdemokratisk ledet regering i den forstand, at ud over at der i den grad er styr på økonomien, så investerer vi de steder, hvor det er allervigtigst: i vores psykiatri, i vores velfærdssamfund, i forhold til klima og den grønne omstilling, i forhold til tryghed og sikkerhed.

Betyder den her finanslov, at vi løser alle problemer? Nej, desværre ikke, men den er et rigtig vigtigt skridt på vejen. Det er jeg stolt af, også som socialdemokrat, at kunne være en del af, og jeg tror, at alle de tre partier, der er en del af regeringen, er stolte af, at det er det, vi kan præsentere.

Kl. 17:16

Første næstformand (Leif Lahn Jensen):

Så er det hr. Peder Hvelplund.

Kl. 17:16

Peder Hvelplund (EL):

Tak for det, og tak til finansministeren for talen. Nu sagde finansministeren, at finansieringsforslag altid blevet taget velkomment imod, og der tror jeg jeg bliver nødt til at hjælpe finansministerens hukommelse lidt på gled, for jeg synes, jeg kan huske adskillige finanslovsforhandlinger, hvor Enhedslisten er kommet med glimrende finansieringsforslag, men som er blevet hældt ad brættet. Men hvis det er udtryk for en ny kurs, vil jeg da bare gøre opmærksom på, at det jo kunne være de skattelettelser, der lå i sidste års finanslov i forhold til virksomhedsarvinger og ejendomsspekulanter. Der er spørgsmålet om beskatning af kapitalindkomst på lige fod med arbejdsindtægt, og der er jo også spørgsmålet om, at vi kunne beskatte den overnormale profit, som f.eks. elmellemhandlere har skovlet ind i perioden her med inflation. Det ville jo være med til at kunne øge ligheden, og det ville ikke puste til inflationen.

Det er derfor, jeg ikke helt forstår, hvorfor det er, at Socialdemokraterne har den modvilje mod at omfordele i samfundet, altså bruge midler på velfærd frem for på skattelettelser, for når finansministeren nævner investeringer i sundhed og psykiatri, hænger det jo sammen med, at regionerne selv har meddelt, at de mangler 2,5 mia. kr. bare for at kunne levere det samme, som de gjorde sidste år.

Kl. 17:17

Første næstformand (Leif Lahn Jensen):

Finansministeren.

Kl. 17:17

Finansministeren (Nicolai Wammen):

Det er fuldstændig rigtigt, at jeg sagde i min tale her, at ud over at komme med forslag til, hvordan man kan bruge penge, så må man også meget gerne medbringe forslag til, hvordan man kan skaffe penge. Så gammeldags indstillet er jeg nu engang som finansminister. Jeg synes, at det skal følges ad.

Nu er det jo så ikke sådan, at bare fordi jeg har opfordret til, at man kommer forslag, så siger jeg ja tak til, hvad man end måtte møde frem med, og det er måske det, hr. Peder Hvelplund har oplevet ved tidligere lejligheder, for der er forskel på Enhedslistens økonomiske politik og Socialdemokratiets økonomiske politik og regeringens økonomiske politik. Det betyder ikke, at hvis der kommer noget, som vi i fællesskab kan blive enige om, så er døren lukket i forhold til det. Jeg håber da, at man vil komme med noget, som vi i fællesskab kan finde enighed om.

Og så vil jeg bare sige, at vi har som regering og også som socialdemokratisk ledet regering i den grad investeret med det, vi har lagt frem, i velfærd og også lagt en retning for det, bl.a. med 5 mia. kr. ekstra til sundhed, 3 mia. kr. ekstra til psykiatrien og en række andre ting, bl.a. i forhold til erhvervsuddannelserne. Så det kan jeg i den grad godt stå på mål for.

Kl. 17:18

Første næstformand (Leif Lahn Jensen):

Spørgeren.

Kl. 17:18

Peder Hvelplund (EL):

Men der var jo engang, hvor vi havde en fælles dagsorden sammen med Socialdemokraterne, som hed: velfærd før skattelettelser. Det er åbenlyst nu, at den dagsorden har Socialdemokratiet ikke længere, for når finansministeren siger, at der skal investeres i sundhed, og at der kommer 5 mia. kr., så er det jo noget, finansministeren siger, samtidig med at der bliver indgået budgetaftaler ude i regionerne, i kommunerne, som konkret betyder, at det bliver sparet – altså at der bliver fyret personale, at der bliver dårligere velfærd, og at der også bliver et dårligere sundhedsvæsen. Der kunne regeringen jo vælge at sige, at her er det nødvendigt at investere i vores velfærd og i vores sundhedsvæsen frem for at bruge pengene på skattelettelser.

Kl. 17:19

Første næstformand (Leif Lahn Jensen):

Finansministeren.

Kl. 17:19

Finansministeren (Nicolai Wammen):

Det, vi lægger op til, er meget store investeringer i vores sundhed og i vores sundhedsvæsen – 5 mia. kr. ekstra i de kommende år. Hvad angår psykiatrien, er det 3 mia. kr. ekstra. Det er et sted, hvor det virkelig også er brug for det. Vi investerer i erhvervsuddannelserne. Vi investerer i den grønne omstilling. Vi tager ansvar.

Og ja, det er rigtigt, at der var engang, hvor vi lavede aftaler med Enhedslisten, og hvor man kom konstruktivt ind i forhandlingslokalet. Det håber jeg vil ske igen fra Enhedslistens side.

Kl. 17:20

Første næstformand (Leif Lahn Jensen):

Så er det hr. Lars Boje Mathiesen.

Kl. 17:20

Lars Boje Mathiesen (UFG):

Tak. Det er det, jeg elsker ved at være i Folketinget. Danmarksdemokraterne klager over nogle ting, som regeringen har taget ud, fordi de ved, at de skal have det med ind i forhandlingslokalet, og det hele er skuespil, og det er rigtig sjovt at være en del af.

Mit spørgsmål går lidt på den finanspolitiske effekt, som er 0,0, men jeg synes også, at der, når jeg kigger på budgettet, er afsat ret store reserver, altså 5,2 mia. kr. til det ene initiativ og 2,1 mia. kr. til det andet, og det er alt efter, hvordan de bliver udmøntet. Og jeg skulle spørge, om nogle af de midler, der er afsat, er påtænkt til den skattereform, som kommer, og om der, når det drejer sig om de reserver, som det nu er pålagt at sætte ind, er lagt et skøn over deres finanspolitiske effekt. For der er jo meget stor forskel på, om de penge bliver brugt til offentligt forbrug, til skattelettelser, eller hvad de nu bliver brugt på, og hvilken finanspolitisk effekt det så kommer til at have.

Kl. 17:20

Første næstformand (Leif Lahn Jensen):

Finansministeren.

Kl. 17:20

Finansministeren (Nicolai Wammen):

Ja, det er rigtigt, at der i den her finanslov også er nogle reserver, og det skal der også være, når vi er færdige med forhandlingerne. For det er, ligesom det er i ens privatøkonomi, meget godt lige at have en opsparing til uforudsete udgifter, altså hvis vaskemaskinen går i stykker eller man skal have en ny tørretumbler, eller hvad det nu måtte være. Nu har vi ikke så mange vaskemaskiner og tørretumblere herinde i Finansministeriet og omegn, men i overført betydning er det jo, for at vi har noget at stå imod med, og at det hele ikke er brugt, hvis der kommer uforudsete udgifter. De indregnes i den samlede finanseffekt på helt sædvanlig vis, så finanseffekten på de 0,0 indeholder også de reserver, der står.

Kl. 17:21

Første næstformand (Leif Lahn Jensen):

Spørgeren.

Kl. 17:21

Lars Boje Mathiesen (UFG):

Men der er jo forskel på, hvordan reserven er, og der er også forskel på, hvordan de bliver konteret. Nogle af dem bliver jo konteret til regeringens politiske initiativer, altså nye ting, og ikke til at dække uforudsete omkostninger. Andre, f.eks. de 5,2 mia. kr., bliver konteret til nye initiativer på de forskellige ministres ressortområder og heller ikke – kan man sige – som en bufferzone på det. Og det er derfor, jeg spørger ind til de midler, altså om det f.eks. er nogle af de midler, nogle af de reserver, som skal kunne bruges til skattereformsforhandlinger. Eller hvor kommer de midler så fra?

Kl. 17:22

Første næstformand (Leif Lahn Jensen):

Finansministeren.

Kl. 17:22

Finansministeren (Nicolai Wammen):

Jamen det er jo helt fair at være optaget af, hvad der måtte komme af forhandlinger senere. Den her forhandling i Folketingssalen handler om finansloven og ikke om en skattereform, og jeg vil sige, at det, der ligger, også for så vidt angår reserver i finansloven, er indregnet efter gældende regler, sådan at den samlede finanseffekt af den her finanslov er neutral. Det vil sige, at vi ikke kommer til at puste til inflationen, samtidig med at vi kan investere i rigtig mange vigtige ting. Det synes jeg er klogt og ansvarligt.

Kl. 17:22

Første næstformand (Leif Lahn Jensen):

Så siger vi tusind tak til finansministeren.

Inden jeg nu åbner for anden runde for at give ordet til hr. Lars Boje Mathiesen, uden for grupperne, som privatist, vil jeg høre, om der er nogen af ordførerne, der ønsker ordet i anden runde. Så kan man nemlig få det inden.

Det er der ikke, og så vil jeg gerne give ordet til hr. Lars Boje Mathiesen, uden for grupperne, som privatist. Velkommen.

Kl. 17:23

(Privatist)

Lars Boje Mathiesen (UFG):

Tak, formand. Hvordan kan det overhovedet passe? Jeg forstår godt, hvis der er en masse borgere, der sidder derude på den anden side af de tykke mure og stiller det her spørgsmål: Hvordan kan det overhovedet passe? Hvordan kan det passe, at der sidder nogle politikere herinde i Folketinget og tager så mange af mine penge, ja, faktisk har vi et af verdens højeste skattetryk, men alligevel kan de ikke løse opgaven med at sikre en anstændig grundlæggende kernevelfærd. Hvordan kan det passe, at ældre må opleve, at de ikke kan komme i bad eller få gjort rent? Elever og forældre må opleve, at basal, nødvendig undervisning bliver aflyst, patienter må opleve ventetider, som har katastrofale følger, og forældre må nogle gange vente over et år for at få hjælp, hvis deres barn har ondt i sjælen. Hvordan kan det overhovedet passe, at politikerne tager alle de af mine penge og alligevel ikke kan levere ordentlig grundlæggende kernevelfærd?

Der bliver jeg nødt til at afsløre bluffnummer til alle borgerne derude: Det hænger heller ikke sammen! Det er på godt jysk fusk og snyd og storstilet manipulation. For der mangler ikke penge i det offentlige. Det offentlige vader i penge. Men de politiske magthavere vælger bare at bruge dem dybt forkasteligt og på alt muligt andet end den grundlæggende kernevelfærd. Lad mig bare lige nævne nu: over 20 mia. kr. om året på udviklingsbistand, som forsvinder væk; over 10 mia. kr. på nogle jobcentre, som ikke får folk i arbejde; 9,3 mia. kr. på mere central administration i staten; øgede tilskud til politiske partier; og mere end 3,5 mia. kr. til Danmarks radio. Ja, listen er nærmest uudtømmelig. Så det kan godt være, at folk sidder derude og afleverer deres skattekroner derude, i håb om at de bliver brugt fornuftigt og nødvendigt herinde på den borgernære service. Men tro mig, efter at have siddet herinde i 4 år kan jeg med fuldstændig ro i stemmen sige: Det gør de ikke; jeg ved, at pengene bliver brugt særdeles ringe.

Men det er faktisk ikke kun af Folketinget herinde, at pengene bliver brugt særdeles dårligt, for i dag har vi hørt lige fra DF til Enhedslisten stå og klynke over, at kommunerne ikke har penge nok. Men det passer heller ikke. De har ligesom staten rigtig, rigtig mange penge. I år og til næste år har de faktisk mere end 305 mia. kr. Og her kommer der så et begreb, der måske er lidt teknisk, men det hedder det demografiske træk, altså når der kommer flere unge og ældre, koster det kommunen nogle penge, og så skal der følge penge med, har man besluttet herinde i Folketinget. Og der er det sådan med fare for at være lidt teknisk, at det demografiske træk næste år i 2024 vil være 0,4. Men man giver langt flere penge ud til kommunerne. Faktisk stiger det offentlige forbrug med 2,1 pct. Kommunerne får ca. 4-5 gange mere, end hvad det demografiske træk burde give dem. Så kommunerne vader også i penge. Men alligevel oplever danskerne derude fuldstændig fair og reelt nedskæringer, forringelser på den grundlæggende, borgernære kernevelfærd. Hvordan kan det passe?

Jo, politikerne i kommunerne bruger fuldstændig ligesom staten pengene uanstændigt og forfejlet. Hvis politikerne i de dårligst drevne kommuner nu vil tage på studietur til de bedste kommuner i stedet for de stadig mere opfindsomme ture til lækre udenlandske destinationer, så vil de begynde at kopiere, hvad de bedste kommuner gør, og hvis de så samtidig stopper med at blande sig i stadig mere af borgernes tilværelse, vil borgerne ikke opleve de her forringelser, og så ville der være penge nok. Jeg er kæmpe tilhænger af god grundlæggende kernevelfærd til borgerne, men jeg er lige så stor tilhænger af, at vi herinde i Folketinget begynder at fokusere lidt mere på at gøre samfundskagen større i stedet for det, vi har oplevet i dag, den konstante, evige diskussion om, hvordan kagen nu skal skæres. Tænk, hvis vi herinde fra Folketingets side kunne sige til befolkningen, at vi vil tage ansvaret for at sikre nogle rammer, så kagen bliver væsentlig større, således at man ikke behøver at slås om, hvor stor en andel af kagen, man skal have, men da kagen er bragt væsentlig større, vil der være et større stykke til alle.

Men det sker ikke. Stort set samtlige politiske partier i dag brugt tiden på at kæmpe kampen om, hvor stort et stykke kage de forskellige skal have, og vi oplever, at flere danskere har ondt i sjælen, flere føler sig koblet fra, flere føler sig usikre, flere føler sig klientgjort og umyndiggjort af staten. Jeg vil en anden vej for Danmark; jeg tror på, danskerne kan mere, end hvad politikerne giver dem lov til, og også mere, end hvad formanden giver mig tid til.

Kl. 17:28

Første næstformand (Leif Lahn Jensen):

Vi siger tak til hr. Lars Boje Mathiesen. Der er ikke nogen korte bemærkninger.

Da der ikke er flere, der bedt om ordet, er forhandlingen sluttet.

Jeg foreslår, at lovforslaget henvises til Finansudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 131:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.).

Af finansministeren (Nicolai Wammen).

(Fremsættelse 31.08.2023).

Sammen med dette punkt foretages:

5) 1. behandling af lovforslag nr. L 132:

Forslag til lov om fastsættelse af udgiftslofter for stat, kommuner og regioner for finansåret 2027.

Af finansministeren (Nicolai Wammen).

(Fremsættelse 31.08.2023).

Kl. 17:29

Forhandling

Første næstformand (Leif Lahn Jensen):

Forhandlingen er åbnet. Er der nogen, der ønsker ordet? Værsgo til fru Lisbeth Bech-Nielsen.

Kl. 17:30

(Ordfører)

Lisbeth Bech-Nielsen (SF):

Jeg skal gøre det kort. Jeg er blevet oplyst, at der er fodboldkamp.

Jeg tager ordet meget, meget kort, og det er med en undren, kan man sige.  Når det nu efterhånden er vedtagen politik, at vi regner med det demografiske træk, så undrer det mig, at det ikke ligesom bliver indregnet i udgiftslofterne. Det er noget, jeg ikke skal forstyrre finansministeren med nu, men som jeg kommer til at stille et skriftligt spørgsmål om. Det kunne jo være en god måde at gøre det på, når vi nu efterhånden meget bredt i Folketinget, også fra Venstres side og fra Moderaternes side, anerkender, at det er den måde, vi arbejder på nu. Jeg har faktisk ikke hørt nogen partier i nyere tid sige, at det ikke er den vej, vi går. Så det ville jeg bare lige sige heroppefra, og så må I have en god aften!

Kl. 17:31

Første næstformand (Leif Lahn Jensen):

Der er ingen korte bemærkninger. Vi siger tak til fru Lisbeth Bech-Nielsen. Jeg vil høre, om der er andre, der vil bede om ordet.

Da det ikke er tilfældet, er forhandlingen sluttet.

Jeg foreslår, at lovforslagene henvises til Finansudvalget. Hvis ingen gør indsigelse mod dette, betragter jeg det som vedtaget

Det er vedtaget.

Det sidste punkt på dagsordenen er:

6) Valg af 6 medlemmer til Skatterådet.

Kl. 17:31

Første næstformand (Leif Lahn Jensen):

Til dette valg er anmeldt følgende valggrupper:

en gruppe på 92 medlemmer:

Socialdemokratiet, Venstre, Moderaterne, Siumut (SIU), Inuit Ataqatigiit (IA), Sambandsflokkurin (SP) og Javnaðarflokkurin (JF);

en gruppe på 49 medlemmer:

Danmarksdemokraterne, Liberal Alliance, Det Konservative Folkeparti, Dansk Folkeparti, Nye Borgerlige og Lars Boje Mathiesen (UFG) 

og en gruppe på 37 medlemmer:

Socialistisk Folkeparti, Enhedslisten, Radikale Venstre og Alternativet.

Grupperne har udpeget følgende medlemmer:

Medlemmer:

1. Jan Rix Rasmussen, udpeget af S.

2. Jens Joel (S).

3. Jan E. Jørgensen (V).

4. Svend Erik Nielsen, udpeget af DD.

5. Sune Wæsel, udpeget af LA.

6. Jan Kristoffersen, udpeget af ALT.

Meddelelse om, hvem der er valgt i henhold til gruppernes indstilling, vil blive optaget i www.folketingstidende.dk (jf. ovenfor).

De pågældende er herefter valgt.

Kl. 17:32

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes tirsdag den 3. oktober 2023 kl. 12.00.

Jeg henviser til den dagsorden, der vil fremgå af Folketingets hjemmeside. Jeg skal øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 17:32).


69. møde

Onsdag den 31. maj 2023 kl. 9.00

Dagsorden

1) Forespørgsel nr. F 12:

Forespørgsel til statsministeren om den indenrigs- og udenrigspolitiske situation.

Af Christian Rabjerg Madsen (S), Morten Dahlin (V), Monika Rubin (M), Signe Munk (SF), Susie Jessen (DD), Alex Vanopslagh (LA), Søren Pape Poulsen (KF), Peder Hvelplund (EL), Martin Lidegaard (RV), Morten Messerschmidt (DF), Franciska Rosenkilde (ALT), Pernille Vermund (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP), Sjúrður Skaale (JF) og Lars Boje Mathiesen (UFG).

(Anmeldelse 21.04.2023. Fremme 25.04.2023).

Kl. 09:00

Meddelelser fra formanden

Anden næstformand (Jeppe Søe):

Mødet er åbnet. Velkommen til en lang dag med afslutningsdebat i Folketinget.

Afslutningsdebatten i dag vil blive tolket på tegnsprog. Tegnsprogstolkningen kan ses direkte på Folketingets hjemmeside, www.ft.dk, og efterfølgende også som video on demand, altså lige når du vil.

Det eneste punkt på dagsordenen er:

1) Forespørgsel nr. F 12:

Forespørgsel til statsministeren:

Hvad kan statsministeren oplyse om den indenrigs- og udenrigspolitiske situation?

Af Christian Rabjerg Madsen (S), Morten Dahlin (V), Monika Rubin (M), Signe Munk (SF), Susie Jessen (DD), Alex Vanopslagh (LA), Søren Pape Poulsen (KF), Peder Hvelplund (EL), Martin Lidegaard (RV), Morten Messerschmidt (DF), Franciska Rosenkilde (ALT), Pernille Vermund (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP), Sjúrður Skaale (JF) og Lars Boje Mathiesen (UFG).

(Anmeldelse 21.04.2023. Fremme 25.04.2023).

Kl. 09:00

Anden næstformand (Jeppe Søe):

Jeg gør opmærksom på, at afstemningen om eventuelle forslag til vedtagelse ikke udsættes.

Allerførst er der en begrundelse fra ordføreren for forespørgerne, hr. Christian Rabjerg Madsen. Værsgo.

Kl. 09:01

Begrundelse

(Ordfører for forespørgerne)

Christian Rabjerg Madsen (S):

Tak for det. Vi har jo en fin tradition for, at Folketinget beder statsministeren om at give en redegørelse for rigets tilstand, og derfor vil jeg på vegne af Folketinget bede statsministeren om at gøre netop det. Tak.

Kl. 09:01

Anden næstformand (Jeppe Søe):

Og det gør vi så. Velkommen til statsministeren. Værsgo.

Kl. 09:01

Besvarelse

Statsministeren (Mette Frederiksen):

»Det har været en ære og en udfordring at lede en bred regering i det seneste folketingsår.

Vi har arbejdet hårdt for at samarbejde på tværs af partier og sikre en stærk og bæredygtig fremtid for Danmark.

Vi har taget skridt til at bekæmpe klimaforandringerne og sikre et mere retfærdigt og inkluderende samfund, hvor alle borgere har lige muligheder.

Vi har også arbejdet på at styrke vores sundheds- og socialsystem, så alle borgere kan få den hjælp, de har brug for.

Selvom vi har oplevet udfordringer og modstand undervejs, er jeg stolt af, hvad vi har opnået sammen i det seneste folketingsår.

Vi vil fortsætte med at samarbejde på tværs af partier og arbejde hårdt for at sikre en bedre fremtid for alle danskere.

Tak for jeres tillid og samarbejde i det seneste folketingsår. Vi ser frem til at fortsætte dette arbejde i fremtiden.« 

Det, jeg lige har læst op, er ikke skrevet af mig – eller af noget andet menneske for den sags skyld. Det er skrevet af kunstig intelligens, ChatGPT. Og selv om det måske ikke rammer helt plet, hverken med ordene eller detaljerne i regeringens arbejdsprogram eller for den sags skyld antallet af punktummer, er det både fascinerende og skræmmende, hvad det er i stand til: på få sekunder at skrive en tale, løse en universitetsopgave, udarbejde en rapport med så stor overbevisning, at de færreste af os vil tro, at det var en robot og ikke et menneske, der stod bag. Kunstig intelligens er ikke fremtiden; den er virkeligheden. Og den vil forandre vores samfund i et omfang, som jeg slet ikke tror vi forstår endnu.

Hvorfor starter jeg med det her i dag i en tale, der skal samle op på det folketingsår, som vi netop afslutter? Det gør jeg, fordi jeg i stedet for at se tilbage og vil bruge min taletid i dag på at se fremad. I dag vil jeg henvende mig til alle unge i Danmark. Det er jeres fremtid, den her tale kommer til at handle om – en fremtid, som på en lang række områder adskiller sig markant fra jeres forældres og bedsteforældres. Den kunstige intelligens, der brager frem netop nu, er bare ét eksempel på de nye livsvilkår, der gælder for jer.

Om de unge i dag er der sagt mange ord. I er blevet kaldt skrøbelige, snowflakes, curlingbørn. Der er ikke noget af det, der i dag er mit ærinde. Jeg ser en generation, der er fuld af drømme og håb med vilje til at forme jeres eget liv. I er en generation, der er historisk engageret i det samfund, der er omkring jer. Det ser vi ikke kun i Danmark, men også på Færøerne og i Grønland. I kunsten og i kulturen, i klimakampen, i kampen for global retfærdighed er det jer unge, der sætter præg på det og rækker langt ud over rigsfællesskabets grænser. Med jer bærer I en stærk bevidsthed om, hvor I kommer fra, en stolthed over jeres rødder og jeres sprog. Rodfæstede, men med blikket rettet udad og opsatte på at skabe forandringer er I unge bannerførere for en ny måde at gå ud i verden på.

Når vi kigger på jer unge i det hele taget, vokser I op i en tid, der synes mere usikker med klimaforandringer, økonomisk uro og nye skarpe modsætninger i verden mellem os, der vil demokrati og frihed, og dem, der vil det modsatte. Krigen i Ukraine – et brutalt angreb på et fredeligt europæisk land – var et brud med alt det, vi troede var givet. I dag ser vi i al sin klarhed, at fred og fremgang ikke er noget, der kommer af sig selv, men noget, vi vedvarende må kæmpe for. Danmark er et af de lande, der støtter Ukraine allermest set i forhold til vores størrelse, og det gør vi med en selvfølgelighed, der klæder vores land. Vi gør det først og fremmest for at hjælpe soldaterne på slagmarken, men vi gør det også for at sikre danske børn og unge en fremtid med fred og frihed.

Udfordringer er der masser af, men der er også grund til håb: et vestligt sammenhold, der står stærkere end i mange år, en robust, stærk dansk økonomi, nye løsninger på klimaforandringerne, stærke danske værdier, et levende fællesskab, en vidunderlig jordklode og dig midt i det hele – og lige rundt om hjørnet en dansk sommer med festivaler og lyse nætter, hvor I forhåbentlig kommer til at feste, til solen står op. Vi former selv vores fremtid, og sammen kan vi både gør den grønnere, lysere og friere. Og hver og en kan gøre en forskel, hvis vi og I griber de muligheder, der åbner sig hver eneste dag i vores fantastiske lille land.

Kl. 09:06

Lad mig starte der, med mulighederne. I de kommende uger vil tusindvis af glade unge strømme ud i vores gaderne, studenter med huer på hovedet og faglærte med svendebreve i hånden, og der vil være stolte forældre, taler, Dannebrog, fester og fællesskab. En ny årgang er klar til at indtage verden. Uddannelse åbner døren til fremtiden for hver enkelt af jer, og I gør vores samfund dygtigere og dygtigere for hver generation.Netop derfor er det regeringens klare ambition at få endnu flere med i fællesskabet.

Jeg sagde for få sekunder siden, at Danmark er et land med mange muligheder. Men hånden på hjertet ved vi jo godt, at de muligheder er skævt fordelt. Det er bare lettere at gribe livet, hvis barndommen har været god. Det er lettere at gribe livet, hvis mor og far bakker op, og sådan er det desværre ikke for alle. Vi har stadig væk ikke et samfund, der reelt giver de samme muligheder til alle. Vi vil som regering gøre alt, hvad vi kan, for, at I unge, der lige nu hverken er i gang med uddannelse eller har job, får hjælp til at komme videre. For uddannelse og skole er horisonter, der udvides. Det er frihed, det er ånd, det er dannelse, det er viden, og det er evner og kompetencer. Og det er jeres mulighed for at få et godt arbejdsliv. I skal ud på et arbejdsmarked, hvor I først og fremmest er ventet med længsel. Takket være den ansvarlige økonomiske politik, som skiftende regeringer i Danmark har ført, er dansk økonomi i dag stærkere, end vi havde turdet håbe på. Aldrig før har så mange danskere været i arbejde, og det vilde er, at der er efterspørgsel på endnu flere. Men det er også et arbejdsmarked i hastig forandring, og det bringer mig tilbage til den kunstige intelligens.

Det var en revolution, da en computer for knap 30 år siden for første gang besejrede et menneske i skak. I dag har robotterne for længst overhalet os, når det handler om at løse de mest komplicerede opgaver og overskue kolossale mængder af viden og data, og perspektiverne er svimlende. Kunstig intelligens kan flytte os fremad på en lang række områder. Måske kan den hjælpe os med at kurere alvorlige sygdomme, finde svar på de samfundsudfordringer, vi står over for, og i øvrigt løse opgaver, så vi kan frigøre tid til andre og vigtigere ting. Det er med andre ord en kraftfuld og potent teknologi, men det er også en teknologi, som vi kommer til at se blive misbrugt til at skabe forvrængede virkeligheder uden for demokratisk kontrol. Allerede nu er det svært at vide, om en tekst, et billede eller en tale er rigtig eller falsk. Den vil blive brugt til misinformation og hadtale og til at manipulere den offentlige samtale. Der er stærke algoritmer, der skaber ekkokamre. Der er børn, der får en kunstig ven på telefonen, som taler til dem, skaber tillid og fører samtaler. I sidste uge kom det frem – og man tror, det er løgn – at den kan vejlede vores børn om selvskade. Det er over alle grænser for etik og moral. I børn må ikke være forsøgskaniner i et eksperiment, som ingen af os voksne kender konsekvenserne af.

Der er ikke tid til at være naive. Vi bliver nødt til at få greb om den her udvikling, og vi bliver nødt til at finde svar på de dilemmaer, som teknologien stiller os overfor. Hvordan sikrer vi en ansvarlig brug af kunstig intelligens? Hvordan beskytter vi vores data og personlige oplysninger? Hvordan holder vi fast i en åben demokratisk debat? Jeg siger ikke, vi skal stoppe den teknologiske udvikling, men vi skal sikre – og det er vores forpligtelse – at teknologien bliver brugt til gavn for mennesker, for samfundet og for vores demokrati. Og kære alle sammen: Vi er bagud. Og det bliver nødt til at være vores løfte, fra os voksne til jer børn og unge, at vi skal passe meget, meget bedre på jer, at vi skal regulere, og at vi skal turde at tage ansvaret på os.

For et par uger siden besøgte jeg FGU ude i Hvidovre på Vestegnen. Det er et ret fantastisk uddannelsestilbud til unge, der sådan lige er ved at finde deres vej i livet. Jeg mødte selvfølgelig først og fremmest en dejlig flok unge mennesker. Nogle af dem har haft en ret svær start på livet. Mobning fortæller mange om, og ordblindhed er desværre stadig væk noget, der er udfordringer med, og der er tunge sociale problemer. Andre var skoletrætte efter mødet med en folkeskole, hvor timerne har føltes lidt for lange og bøgerne nok lidt for tykke, hvis ellers de har haft bøger – det vender jeg tilbage til. På FGU har de unge heldigvis fået gejst og mod på tilværelsen. Godt hjulpet på vej af nogle dygtige lærere og gode rammer har de taget magten over deres egen fremtid.

Kl. 09:11

Den tro på, at alle kan noget, hvis I vil og gør jer umage, skal gennemsyre vores uddannelsessystem. Og derfor skal det også være slut med at sige til nogle børn og unge, at I ikke hører til på en uddannelse. Det stempel, som mange tidligere fik med ikke at være uddannelsesparat, var for hårdt, og det var slet ikke konstruktivt. Derfor er jeg glad for, at regeringen sammen med et bredt flertal her i Folketinget har afskaffet uddannelsesparathedsvurderingerne. For uanset hvilke bump du møder i livet, er det vigtigste for os da at sige, at der altid er en vej fremad. Det synger en vores mest kendte sangere, Andreas Odbjerg, om: Lyset vender tilbage, og i morgen er der også en dag.

Det er vores klare mål som regering at skabe et bedre uddannelsessystem, fra folkeskole over ungdomsuddannelser til erhvervsuddannelser og videregående uddannelser. Fra første skoledag til sidste arbejdsdag skal I møde et uddannelsessystem, der tror på jer. Både dig, der lige om lidt stiger om bord på studentervognen med huen på hovedet, dig, der snart står med svendebrevet i hånden, dig, der rigtig godt kan lide at læse og fordybe dig, dig, der lærer bedst med værktøj i hånden, og dig, der gerne vil arbejde med mennesker. Og også dig, der endnu ikke helt ved, hvad du vil, og måske oven i købet er gået lidt i stå.

I kommer nærmest alle sammen til at opleve, at I skal uddanne jer løbende igennem jeres liv. Det behov vil kun vokse, i takt med at den teknologiske udvikling sætter endnu mere turbo på, og derfor handler det jo for os her om at skabe et uddannelsessystem, der har rammerne for det. Det handler om mere efter- og videreuddannelse, større vekselvirkning mellem skolebænk og arbejde og flere muligheder for at tage en ny vej senere i livet. Vi er startet med kandidatuddannelserne. Alle jer, der tager en lang videregående uddannelse, er vigtige for både vores erhvervsliv og for hele vores samfund.

Men der er mange af jer, der oplever, at der ikke er undervisning nok. Derfor er det vores ønske at skabe nye kandidatuddannelser. Nogle af dem bliver kortere. Til gengæld kommer der mere undervisning og vejledning og tættere kontakt til erhvervslivet og i øvrigt med langt mere fleksibilitet, så I kan prøve kræfter med arbejdslivet og bagefter vende tilbage til studierne.

I det kommende folketingsår tager vi fat på folkeskolen. Når jeg taler med jer børn og unge i folkeskolen i dag, siger I næsten altid det samme: Der er rigtig mange gode ting ved at gå i skole i Danmark. I lærer at samarbejde, I lærer at tænke selv, og skolen giver langt de fleste mod på at tage mere uddannelse bagefter. Men der er også alt for meget larm, der er alt for meget skærm, og for nogle er skoledagen blevet lidt for boglig og teoretisk. Vi skal skabe en folkeskole, der kan noget mere for dem, der har et behov. Det kan være dig, der er skoletræt. Du skal have bedre mulighed for at arbejde i det sidste år, du går i skole. Det kan være et par dage ude på en virksomhed og et par dage tilbage i skoleklassen. Dig, der kæmper med at få bogstaverne til at give mening og regnestykkerne til at gå op, skal have mere hjælp og støtte. Vi vil gerne have, at undervisningen i dansk og matematik, som jo er hele grundlaget, skal komme tættere på virkeligheden. Der skal være mere tid til de praktiske og kreative fag. Der skal være mindre tid bag skærmen, og så skal der være mere ro i klassen.

For et par måneder siden mødte jeg Gry, der netop har bestået svendeprøven som murer på Herningsholms Erhvervsskole, i øvrigt en dejlig skole at besøge. Hun har som den første kvinde nogensinde vundet DM i skills, og da det er den første kvinde, er det ikke bare én gang, hun har vundet. Hun har lige lavet et hattrick – tre gange har hun vundet. Nu har hun købt sig ind i sin fars murerfirma, og hun lyser af stolthed over sit fag.

Jeg bad Gry om et godt råd, og det gav hun mig. Hun siger: Vi skal have fanget de unge allerede i allerede i folkeskolen. De skal vide, at der er et valg, der hedder, at du kan blive håndværker, ud og have hænderne i noget mørtel og gribe skruemaskinen. Den stolthed, den glæde over at være dygtig til både at bruge sit hoved og sine hænder, skal mange flere børn og unge opleve. Hvorfor er det, at de praktiske færdigheder fylder mindre i folkeskolens ældste klasser? Jeg tror, vi skal løfte ambitionerne på håndværksfagenes vegne. Vi skal give jer noget rigtigt værktøj i hænderne, også i de store klasser, så I kan prøve at bygge og konstruere noget vildere og større end den der bordskåner og det der fuglehus, som mange af os har prøvet kræfter med.

Drømmen om den grønne omstilling kommer til at ende sine dage i deres kloge hoveder, hvis der ikke er dygtige faglærte til at kunne gøre dem til virkelighed.

Sådan sagde formanden for Dansk El-Forbund Ungdom, Mathias Vinholt, da en gruppe erhvervsskoleelever sidste år demonstrerede her i København. Nogle af jer vil kende Mathias, for han var med til at starte lærlingeoprøret, som var en protest mod nedslidte undervisningslokaler på erhvervsuddannelserne, gammelt værktøj og udstyr og lærere, der ikke havde tid nok, og mod følelsen af at blive behandlet som andenrangsuddannelser, samtidig med at manglen på faglært arbejdskraft bare vokser.

Kl. 09:16

Mathias havde ret. I mange år har vi politikere talt og talt om nødvendigheden af at styrke erhvervsuddannelserne, men opgaven er ikke løst endnu. Det er ikke, fordi der ikke er gjort gode forsøg på reformer og er blevet ændret på strukturer og optagelsesmetoder. Og jo, der er også nogle positive tegn. Markant flere af eleverne på erhvervsuddannelserne har f.eks. en læreplads i dag, og langt de fleste faglærte kommer hurtigt i job, stifter egen virksomhed eller læser videre bagefter. Det er godt gået, og for en del unge er erhvervsuddannelserne en attraktiv vej at gå. Men alt for få søger ind, og alt for mange falder fra undervejs.

Regeringen ønsker en markant styrkelse af erhvervsuddannelserne, så det bliver attraktivt for jer unge at tage en faglært uddannelse. Det handler dels om økonomi, og derfor skal erhvervsuddannelserne også stå først, når der skal investeres i uddannelse. Men det handler også om kultur og om opfattelsen af, at de praktiske uddannelser ikke er lige så fine eller vigtige som de boglige. Intet kunne være mere forkert. Det er jer, der vælger at blive elektrikere, operatører eller industriteknikere, som kommer til at skabe fundamentet for den grønne omstilling. Derfor fortjener I langt mere respekt, end I får i dag.

Det samme gælder jer, der vælger de meningsfulde uddannelser i velfærden. Det gælder jer, der drømmer om at have med mennesker at gøre, altså at pleje, drage omsorg og undervise. Det er jo jer, der får vores velfærdssamfund til at hænge sammen. Det skal uddannelserne afspejle, og vi har mere brug for jer end nogen sinde før.

Hvert år er der tusindvis af unge på de videregående uddannelser, der tager et semester i udlandet. Tænk, hvis vi gav alle jer, der tager en erhvervsuddannelse, muligheden for det samme. Det kunne være en tur til udlandet i en periode for at lære jeres fag. Hvorfor ikke blive industritekniker i Australien eller tømrer i Norge eller mekaniker i USA, så I kan opleve verden, få erfaringer med hjem og arbejde for en grøn fremtid, både derude og hjemme?

Jeg tror, at den her drøm om den fuldstændig grønne omstilling en gang imellem godt kan være lidt abstrakt. Men prøv lige at følge med her: Når du, der er 18 år i dag, bliver 40, vil Danmark være helt klimaneutralt – helt klimaneutralt. Dit hus vil blive opvarmet med bæredygtige energikilder, din bil vil køre på grøn strøm, og når du skal lave aftensmad, bliver det med fødevarer, der er produceret på en måde, som passer ordentligt på både klima og natur. Alt det er vi i gang med at gøre til virkelighed, og det er takket være jer unge, der har skubbet på, for I har en fantastisk utålmodighed på klodens vegne. Og vi andre har travlt. Det ved vi godt.

Måske ved I også, at regeringen har sat nye klimamål. Det vigtigste i de kommende år er at komme i mål, og her skal vi i Folketinget være lige så utålmodige som de unge. Vi har truffet beslutninger og fremlagt udspil, der indfrier 2025-målet, og vi er næsten tre fjerdedele af vejen til de 70 procent i 2030. Det er godt gået. Men det er også kun begyndelsen på en meget, meget stor forandring af vores samfund. Jeg kunne ikke drømme om at stå på talerstolen i dag og bilde jer ind, at det bliver nemt, for det gør det ikke. Det her bliver svært. Og prisen for den grønne omstilling må ikke ramme skævt. Det må den ikke socialt, og det må den ikke geografisk. Derfor skal vi finde balancen.

Nogle af årsagerne til, at Danmark står så stærkt i dag, er, at vores økonomi vokser, at vi har høj beskæftigelse, og at I unge næsten ikke kender ordet arbejdsløshed. Det er jo netop, fordi vi i Danmark er lykkedes med at kombinere ambitiøs grøn omstilling med økonomisk fremgang, arbejdspladser og sammenhængskraft. Det er det, der kendetegner den danske grønne vej. Vi følges ad, vi sætter ambitiøse mål, og vi handler på dem.

Sidste år besluttede vi os for at gøre Danmark uafhængig af russisk gas. Tusindvis af danske familier er allerede i gang med at skifte gasfyret ud med fjernvarme eller varmepumper, og mange venter utålmodigt på at komme i gang.

I marts blev den første CO2 lagret i den danske undergrund. Det er en teknologi med et kæmpe potentiale. I april foreslog regeringen at skrue op for udbygningen af vedvarende energi, og i går indgik vi en bred politisk aftale om danmarkshistoriens største udbud af havvindmølleparker. Tak til Folketinget for det. Potentielt kan den her aftale syvdoble den energi, vi får fra havvind, og om bare 2 år vil den første grønne flyrute åbne i Danmark. Hver dag kommer vi tættere på den grønne fremtid. Det er en fremtid, som for kort tid siden bare virkede som en drøm. Men det er jo jeres fremtid, det handler om, og den er tæt på.

Kl. 09:21

Nu skal vi videre på de næste områder: den grønne omstilling og landbruget. Til efteråret får vi eksperternes anbefalinger til en klimaafgift. Det bliver et vigtigt bidrag til at nå de 70 pct., og også den opgave går vi altså fra regeringens side til med optimisme. Lad mig citere en ung landmand, som for nylig satte ord på sin egen vision for landbruget:

»Dybt inde i mig brænder der en flamme for at gøre noget og for at flytte noget. Både til gavn for Danmark og på sigt for resten af verden. Danmark har altid været et foregangsland, og det skal vi blive ved.«

Danske landmænd er blandt verdens bedste. I kølediske over hele verden ligger der dansk smør, ost og kød, og vi eksporterer i stigende grad også plantebaserede produkter som f.eks. bønner og ærter – alt sammen med det danske kvalitetsstempel. Det er jo den styrkeposition, vi skal bygge videre på. Dansk landbrug skal udvikles, ikke afvikles, og det skal ske på en måde, hvor vi passer bedre på klima og natur.

Den kamp, vi er i gang med mod klimaforandringerne, handler ikke kun om de stigende temperaturer. Den handler også om sikkerhed, om retfærdighed og om at tænde et håb hos de milliarder af mennesker rundtom i verden, der er truet af stigende vandstande, tørke eller mangel på fødevarer. Jeg er stolt af, at Danmark går forrest i den omstilling. Det gør vi ved at sætte barren højt og ved at vise, at grøn omstilling går hånd i hånd med vækst og velfærd og arbejdspladser, og vi inspirerer andre til at følge med. Det er aldrig for sent at gøre det rigtige, men vi skal skynde os. Det er vores generationskontrakt. Den grønne omstilling er et konkret bevis på, at vi kollektivt kan opnå det, vi sætter os for.

Det leder mig videre til det sidste emne, jeg gerne vil tale om i dag, nemlig spørgsmålet om livsmod og om trivsel i bredeste forstand. De fleste danske børn og unge har det godt. Alligevel kender I alle sammen, vil jeg tro, mindst en, der ikke trives, og som ikke har det godt. Statistikkerne taler deres eget nedslående sprog. Flere børn og unge får en psykiatrisk diagnose, alt for mange kæmper med ensomhed og tunge tanker. Prøv lige at lytte en gang: Ungdom og ensomhed er jo to ord, der slet ikke burde høre sammen, og den stigende mistrivsel er et hjerteskærende problem, som vi har et fælles ansvar for at få løst.

Noget handler om sundhedsvæsenet. I, der lider af en psykisk sygdom, skal have langt bedre hjælp, end I får i dag. Derfor vil regeringen gennemføre et historisk løft af psykiatrien. Det handler om penge til sengepladser, personale, forskning og bedre forebyggelse. Vi er i gang, men vi skal gøre mere. Ventetiden skal ned, behandlingen skal styrkes, og det samme skal den opfølgende hjælp. Der er mange unge, der fortæller mig, at overgangen fra psykiatrien til enten uddannelse eller job kan være svær, men det er jo mindst lige så vigtigt, at man kommer i gang med livet efter en indlæggelse. For der er ikke noget menneske, der kan leve uden indhold i hverdagen og gode fællesskaber.

Derfor tror jeg, at vi den her gang skal stile højt. Vi bliver nødt til at tænke forebyggelse, hjælp og behandling sammen med menneskelige relationer, civilsamfund og livsmestring. For når alt kommer til alt, skal et velfærdssamfund måles på, hvordan det tager sig af de mest sårbare. Det gælder i psykiatrien og i resten af sundhedsvæsenet. Og lad os lige starte med det positive. Der er sket kolossale fremskridt i vores sundhedsvæsen de seneste 30 år. Tænk, i dag overlever syv ud af ti kræftpatienter. For bare 20 år siden var det kun hver anden. Det er jo helt vildt. På under 30 år er antallet af danskere, der dør af en hjerte-kar-sygdom, halveret. Det er fantastisk. Og I unge kan se frem til at blive ældre end nogen generationer før jer, bl.a. fordi sundhedsvæsenet har taget et tigerspring fremad.

Det er godt, men bare ikke godt nok, og derfor vil regeringen i de kommende år investere massivt i danskernes sundhed. På den korte bane skal der gøres op med de store og uacceptable problemer, vi har været vidne til på kræftområdet. Derfor har vi sat penge af til både akut og langsigtet at styrke indsatsen i behandlingen af kræft. For det står ikke til diskussion, at danskere, der rammes af kræft, selvfølgelig skal have den behandling, de har brug for, rettidigt. Sundhedsvæsenet skal styrkes, og de medarbejdere, der i dag løber for hurtigt, skal have flere kolleger.

Kl. 09:26

På den lange bane skal vi se på, hvordan vi indretter vores sundhedsvæsen. Det skal gøres gennemtænkt. Målet med det er, at I unge kan gå et liv i møde, hvor vi er i stand til at kurere og behandle endnu flere alvorlige sygdomme, hvor vi sætter tidligere ind, hvor vi gør op med den urimelige ulighed i sundhed, som stadig findes, og hvor vi i øvrigt får slået fast, at retten til at bestemme over sin egen krop er helt fundamental.

Derfor har regeringen netop foreslået at udvide retten til fri abort til jer, der er mellem 15 og 17 år. I en verden, hvor piger og kvinders rettigheder mange steder bliver rullet tilbage, har vi i Danmark nu muligheden for at vise, at fremtiden formes, når vi bevæger os fremad. At blive gravid tidligt i livet er svært. Det er det også at få foretaget en abort. Men hold nu op, hvor har den fri abort reddet mange menneskeskæbner i vores samfund. Mit bud er egentlig, at de fleste 15-17-årige, der måtte blive gravide mod deres vilje, vil dele det med deres familier. Men hvad nu, hvis man ikke har lyst til det? Eller hvad nu, hvis man ikke kan? Hvad nu, hvis familien vil bestemme, hvad de i øvrigt selvfølgelig ikke skal have lov til i et frit Danmark? Derfor foreslår vi at udvide abortretten.

Det her handler også om at hjælpe nogle af de piger med indvandrerbaggrund, der måtte slås med gamle familiestrukturer eller undertrykkelse. Ingen bør stå alene med det tunge valg, en abort er, men den endelige beslutning hører til hos den enkelte kvinde eller pige og ingen andre. Det her er i vores øjne et vigtigt skridt fremad, ligesom vedtagelsen af samtykkelovgivningen var det for kort tid siden. Her har vi flyttet grænsen for, hvad et menneske skal finde sig i.

Det vil vi også gøre, når det kommer til vold. I børn og unge er muligvis den mest lovlydige generation nogen sinde. Alligevel ser vi alt for meget rå og hjerteløs vold, for meget hverdagschikane og for mange knivoverfald. Den brutale brug af vold over for jævnaldrende er ikke alene forkert. Den er et direkte angreb på andre menneskers tryghed og frihed. Derfor har vi behov for en egentlig strafreform i Danmark. Straffen for den personfarlige kriminalitet skal sættes op, og det kræver, at vi får oprettet flere fængselspladser. Vi må aldrig nogen sinde lade de få ødelægge det for de mange.

Vi skal skabe tryghed for alle børn og unge og bedre hjælp til dem, der har det svært, men det kan ikke stå alene. For problemerne med den stigende mistrivsel er ikke kun et spørgsmål om diagnoser og behandlingstilbud. Det handler om noget mere grundlæggende i vores tid – noget, der presser jer børn og unge, og som I og vi skal have bedre blik for. En undersøgelse fra Det Nationale Forsknings- og Analysecenter for Velfærd, VIVE, viste for nylig – og hold nu fast – at hver fjerde ung mellem 11 og 19 år i løbet af en tilfældig uge slet ikke mødes fysisk med en ven. Det er altså hver fjerde i løbet af en uge! Det betyder, at hver fjerde ung fra 11-19 år i Danmark udelukkende er i kontakt med vennerne online. Det er et fuldstændig vildt tal. Og blandt drengene er det en tredjedel.

Hvad tror I, det her gør ved en ungdomsgeneration? Hvad tror vi, det gør ved os som samfund? Lad mig komme med en advarsel. Det, jeg siger nu, vil nok få mig til at lyde som den største boomer i nogle børn og unge ører. Men både I og vi bliver nødt til at se på konsekvenserne af det her og se på konsekvenserne af, at I lever større og større dele af jeres børne- og ungdomsliv på digitale platforme. I er en generation, der aldrig har oplevet en verden uden internet, og sandheden er nok, at det for de fleste af jer slet ikke giver mening at skelne mellem den fysiske og den digitale verden. Lige så sandt er det, at mange af jer har masser af gode oplevelser på de digitale platforme.

Men de negative konsekvenser kan vi ikke længere vende det blinde øje til. På sin vis er det jo paradoksalt, for I unge er på mange måder mere sociale end måske nogen generation før jer. I er hele tiden i kontakt med hinanden på et væld af platforme. Men samtidig er mange af jer ensomme. Der er meget mere angst, der er flere, der oplever depression, og diagnoserne eksploderer. Jeg er ikke i tvivl: Selvfølgelig er der en sammenhæng mellem skærmen, de sociale medier og den stigende mistrivsel. At påstå andet er i mine øjne både naivt og at flygte fra ansvaret.

Kl. 09:31

Jeg besøgte en folkeskole i sidste uge, og jeg snakkede med nogle fra 9. klasse, og mange af dem fortæller mig, at de bruger mere end halvdelen af deres vågne timer på skærm – hele skoledagen og det meste af fritiden. Og gør man det, er der bare ikke ret meget tid til at være sammen med andre mennesker. Der er ikke ret meget tid til at fordybe sig, der er ikke ret meget tid til at få sovet, og der er altså ikke ret meget tid til at leve.

I min generation og i min barndom i 1970'erne og 1980'erne røg lærerne stadig væk nogle steder i klasseværelserne, og i rigtig mange biler røg forældrene også på forsædet, og var man træt på en køretur, fik man at vide, at man bare kunne lægge sig nede på gulvet i bilen uden sikkerhedssele. Det er der jo ingen der forstår i dag. Jeg er bange for, at når dem, der er børn og unge i dag, vokser op og ser tilbage på deres barndom og ungdom, vil de kigge på os og spørge: Hvordan kunne I lade det ske? Hvordan kunne I så ukritisk overlade os til skærmen? Forklaringen er nok, at vi voksne stadig væk famler og ikke aner, hvad vi skal stille op. Og fordi vi selv er mindst lige så slemme. Men når vi tilbringer time efter time bøjet over en skærm, er der så ikke noget, der går tabt – vores evne til at aflæse hinanden og møde hinanden rigtigt og indgå i fællesskaber, der forpligter?

Misforstå mig ikke, det er ikke en kritik af os som enkeltindivider, det er det faktisk overhovedet ikke. Men det er en kritik af nogle andre, nemlig af de techvirksomheder, der er i gang med at lægge beslag på jeres barndom og jeres ungdom; det er en kritik af de kyniske forretningsmodeller designet til at fange jer ind i en grænseløs verden af hurtige videoer, billeder og klik; det er en kritik af den afhængighed, det skaber – jagten på de næste 15 sekunders dopaminrus; det er en kritik af kontrollerede algoritmer, som intet menneske kan gennemskue; det er en kritik af de techgiganter, der tager jeres tid, der tager jeres data og måske også tager jeres selvværd. Den udfordring skylder vi jer børn og unge at finde svar på. Der er brug for, at vi tager ansvar, at vi tør regulere, og at vi finder en vej, så vi får de skærme til at fylde mindre, både i skolen og i vores fritid.

Vi hører ofte om forventningspres, og det er blevet sagt – også her i salen – at vi som samfund stiller for store krav til jer unge. Det tror jeg faktisk ikke er rigtigt. Jeg er selv grundlæggende tilhænger af, at vi mennesker møder hinanden med forventninger, at vi ikke er ligeglade med hinanden, og jeg tror på, at vi vokser som mennesker, når vi indgår i forpligtende fællesskaber, hvor andre regner med os. Men måske skal vi se på, hvad det er for forventninger, vi møder jer med, for livet er ikke et projekt, der altid kan skemalægges. Livet er uforudsigeligt, forunderligt, og for mange er det fyldt med omveje. Den lige vej er ikke altid den rigtige, og det er o.k. ikke altid at have en plan. Derfor tror jeg egentlig ikke, at det handler om at stille færre krav, men måske snarere om at have mere tillid og ruste jer til at mestre livet, også når I kommer til at møde modgang, tvivl og stort besvær, for det er der i vores liv. I kan mere, end I selv tror. Gå ud i livet, og gør jer umage, og søg fællesskabet, og hjælp hinanden. Frem for alt: Mist aldrig troen, for I har så utrolig meget godt i vente.

Kære unge, I har nok ikke altid kunnet spejle jer i den debat, der er her i Folketingssalen, og det er heller ikke sikkert, at I kan i dag, og jeg hører egentlig, at mange unge har ønsket er opgør med polarisering og hårde ord og en ny politisk kultur. Måske viser vi den i dag. Jeg håber i hvert fald, at vi viser den fra den nye regerings side.

For første gang i årtier afslutter vi folketingsåret med en bred regering. Det politiske samarbejde er sat på en ny formel med en klar ambition om at skabe forandringer, der rækker ud over vores egen tid. I de kommende år vil vi gennemføre reformer, så vi kan styrke vores velfærd og sætte den fri, så vi kan investere milliarder i sundhed, i uddannelse, i grøn omstilling og i forsvar og sikkerhed. Hvorfor? mest af alt, fordi vi gerne vil efterlade et Danmark til jer, som er endnu stærkere, endnu grønnere, endnu tryggere og endnu friere. Jeg tror, at I på mange måder er den mest reflekterede generation nogen sinde. I har klare værdier, I har udsyn, og I har integritet, og I har mod til at sige fra, når nogen overskrider jeres grænser. I viser den nødvendige vej i kampen mod sexisme og magtmisbrug, og den følsomhed, I bærer med jer, kan også blive jeres styrke.

Vi kender ikke alle svarene endnu, men én ting sikkert: Vi har brug for jer. Det er drømmene, der maler virkeligheden, og i morgen er der også en dag.

Kl. 09:36

Anden næstformand (Jeppe Søe):

Tak til statsministeren. Der er flere, der har trykket sig ind undervejs for en kommentar. I bliver nødt til at vente med at komme med den, bare lige 14-16 timer, for der er statsministeren tilbage på talerstolen. Nu starter vi nemlig på forhandlingen.

Forhandlingen er åbnet, og den første i ordførerrækken er ordføreren for forespørgerne, hr. Christian Rabjerg Madsen fra Socialdemokratiet. Værsgo.

Kl. 09:37

Forhandling

(Ordfører for forespørgerne)

Christian Rabjerg Madsen (S):

Tak. Drop kriseretorikken. Der kan efterhånden ikke være en mand i Sakskøbing, der får en sten i skoen, uden at Mette Frederiksen udråber det til en historisk krise. Regeringen vil så gerne have, at krisen bliver lidt længere.

Som oppositionens citater viser, er der vist efterhånden gået sport i at finde finurlige måder at kritisere regeringens retorik på. Og indrømmet, lige præcis den med Sakskøbing synes jeg er sjov, hr. Alex Vanopslagh. Men måske Danmark alligevel var bedre tjent med, at oppositionen skruede lidt ned for den semantiske leg; at alle partier i bund og grund var mere tro mod, hvad jeg også tror er deres egen analyse af Danmarks udfordringer, og lidt mindre optaget af retorik.

»Engang troede vi på fremtiden« er titlen på en ny bog af Christian Bennike. Bogen viser og beskriver, hvordan 1990'ernes fremgang og optimisme medførte, at Vesten i starten af det nye årtusind blev for dårlig til at erkende de største udfordringer – erkende udfordringer som ulighed, klimaforandringer og en stigende afhængighed af billig russisk energi. Det var en doven og selvtilfreds tilgang, der ledte til politisk spildte år – år, hvor udfordringerne voksede sig større, men ikke blev løst.

Christian Bennike beskriver videre, hvordan den vestlige verden først for alvor bliver vækket i 2010'erne; hvordan tørke, skovbrande, corona, krig og inflation ændrede selve vores tidsånd og startede krisernes periode, men som det vigtigste førte til politisk handling. På den måde blev kriserne en forudsætning for en ny og i virkeligheden langt mere velbegrundet optimisme – en optimisme, der ikke bygger på en laissez faire-ligegyldighed med verden, men på erkendelsen af vores udfordringer og mest af alt på vores evne til at løse og handle på vores udfordringer.

Jeg er personligt helt indifferent; jeg er helt ligeglad med, om vi taler om klimakrise eller klimaforandringer. Men virkeligheden er, at verden stiler mod en potentielt katastrofal temperaturstigning på 2,5 grader. Og mange lande er i modsætning til Danmark ikke på vej til at nå deres mål i Parisaftalen.

Jeg er helt ligeglad med, om vi taler om velfærdskrise eller blot taler om velfærdssamfundets udfordringer. Men virkeligheden er, at hvert fjerde forsøg på at rekruttere en sygeplejerske mislykkes. Virkeligheden er, at hvert tredje forsøg på at rekruttere en sosu-assistent mislykkes. Virkeligheden er, at hvert tredje forsøg på at rekruttere en pædagog mislykkes. Virkeligheden er, at hver femte underviser i folkeskolen ikke er uddannet lærer. Virkeligheden er, at 36 pct. af det pædagogiske personale i vores daginstitutioner ikke har en pædagogisk uddannelse. Det sker i øvrigt, samtidig med at søgningen mod netop velfærdsuddannelserne er faldet med 25 pct.

Jeg er dybest set ligeglad med retorik, men jeg er ikke ligeglad med virkeligheden, og jeg bliver en lille smule træt, når oppositionen er mere optaget af regeringens retorik end af at finde løsninger på de udfordringer, som jeg i langt hen ad vejen tror vi er enige om er reelle.

Jeg tror også, at vi er enige om, at Danmark er verdens bedste land. Vi har sammen med de andre nordiske lande skabt verdens suverænt bedste samfundssystem – et velfærdssamfund, som forener tryghed og lige muligheder på den ene side og på den anden side den høje velstand.

Men jeg er ikke tilfreds med vores velfærdssamfund. Kan vi ikke gøre det lidt bedre? som Poul Nyrup Rasmussen spurgte i 1990'erne. Det er ikke godt nok, at kræftpatienter er blevet svigtet; at danskere har betalt med deres liv, fordi ventetiden til kræftbehandlingen er for lang. Det er ikke godt nok, at længere og videregående uddannelser, netværk og personlige ressourcer er en afgørende forudsætning for den behandlingskvalitet, som danskere møder i vores sundhedsvæsen.

Det er ikke godt nok, at både vores daginstitutioner og vores skoler i for stor udstrækning svigter opgøret med den sociale arv. I dag er danske børns uddannelse lige så afhængig af deres forældres baggrund, som den var for 50 år siden. Det betyder, at den uddannelsesmæssige sociale arv slår lige så hårdt igennem i Danmark, som den gør i USA. Det er ikke godt nok.

Kl. 09:42

Det er ikke godt nok, at den for CO2-udledningen fuldstændig afgørende udrulning af fjernvarmerør går for langsomt, fordi vi mangler kvalificeret arbejdskraft. Det er ikke godt nok, at grønne virksomheder siger nej til ordrer, fordi vi ikke får uddannet et tilstrækkeligt antal tal unge på vores erhvervsskoler.

Det er ikke godt nok, at for mange ældre sidder alene på vores alderdomshjem. Vi ikke alene kan, men er forpligtede til og skal gøre det bedre i vores velfærdssamfund.

Med den socialdemokratiske regering og med et stærkt samarbejdende folkestyre kom Danmark igennem coronakrisen som et af de mest succesfulde lande i verden. Det er i øvrigt målt på både sundhed og økonomi. Det var en resolut strategi, der reddede menneskeliv, og det var en offensiv økonomisk politik, der også på trods af hård retorik fra bl.a. Berlingskes lederkollegium og deres snak om et orgie af gældsætning insisterede på, at vi investerede Danmark gennem epidemien.

Sammen med reformer og en fokuseret indsats mod inflation har den ansvarlige økonomiske politik lagt fundamentet under, at dansk økonomi står bomstærkt. Beskæftigelsen slår alle rekorder, ledigheden er lav, arbejdsløsheden er stort set væk, langtidsledigheden er stort set væk, gæld er vendt til nettoformue, det økonomiske råderum er opjusteret med historiske 16,5 mia. kr.

Regeringen står derfor på et solidt økonomisk fundament, når vi skal finde løsninger på de strukturelle grundlæggende problemer, vi vil måles på om vi kan løse. Men en sund økonomi gør det ikke alene.

Hvis ventelisterne skal ned, skal antallet af sygeplejersker op. Hvis den sociale arv skal brydes, har vi behov for både flere skolelærere og flere pædagoger. Hvis værdigheden i vores ældrepleje skal løftes, kræver det nogle dygtige sosu-assistenter. Og hvis fjernvarmerørene skal i jorden og vindmøllerne i vejret, har vi brug for væsentlig flere håndværkere.

I de kommende år går store efterkrigsårgange på pension, og mindre årgange træder ind på arbejdsmarkedet. Det sker i øvrigt, samtidig med at velfærdssamfundet skal være der for flere børn og flere ældre i fremtiden. Og det sker, samtidig med at vi allerede i dag, som jeg har beskrevet, i massivt omfang mangler arbejdskraft.

Derfor er der også fortsat behov for reformer, der øger beskæftigelsen – også selv om den konservative formand, hr. Søren Pape Poulsen, i forlængelse af Økonomisk Redegørelse og i et nemt gennemskueligt forsøg på stemmefiskeri krævede bededagen tilbage. Hvem der blot levede så ansvarsfri en tilværelse i dansk politik!

Men modsat De Konservative har Danmark fået en regering, som vil tage ansvar, også når det giver debat. Vi står ved vores reformer, fordi Danmark har behov for at øge beskæftigelsen, præcis som bededagen gør det, så vi kan fremtidssikre velfærdssamfundet, samtidig med at vi giver dansk erhvervsliv gode vilkår.

Det er en kurs, vi vil fortsætte. Vi forhandler i øjeblikket om en reform af de videregående uddannelser, der skal styrke kvaliteten og øge den strukturelle beskæftigelse. Vi kommer til at tage fat på folkeskolen, vi kommer til at tage fat på erhvervsskolerne, vi kommer til at tage fat på velfærdsuddannelserne, så vi ikke alene øger arbejdsstyrken i antal, men måske, hvilket er vigtigere, øger kvaliteten af arbejdsstyrken og sikrer, at danskerne har de kompetencer, der er efterspurgt.

Vi vil i forlængelse af Nina Schmidt og Reformkommissionens anbefalinger tage fat i arbejdet med at få potentialegruppen ind i fællesskabet. I dag er det sådan, at 45.000 unge mennesker står uden arbejde og uddannelse. Det er jo helt oplagt en tragedie for den enkelte og deres pårørende. Det er en falliterklæring for vores velfærdssamfund. Og det er helt, helt uholdbart, når det sker samtidig med en situation, hvor vi i den grad har behov for at have alle mand på dæk på arbejdsmarkedet. Mon ikke der er en sammenhæng mellem potentialegruppens størrelse og det faktum, at vi har skabt en folkeskole, der er bedre til at understøtte den læsende og lyttende dreng, end den er til at understøtte den skabende, den praktiske og den kreative pige. Jeg tror det.

»Velfærdsstaten som den er indrettet i dag, vil langsomt smuldre fra hinanden, hvis vi ikke tør nytænke den«. Det var sådan, hr. Alex Vanopslagh sagde i samme tale, hvor han kritiserede regeringens retorik. Det er egentlig tankevækkende, at hr. Alex Vanopslagh efter den analyse finder, at det mest presserende problem er regeringens retorik. Men det kan selvfølgelig hænge sammen med, at man i Liberal Alliance ikke har de samme varme følelser for velfærdssamfundet. For har man det, altså varme følelser for verdens bedste land og varme følelser for vores velfærdssamfund, så er tiden til løsninger og til politisk handling og langt mindre til en debat om retorik. Tak for ordet.

Kl. 09:47

Anden næstformand (Jeppe Søe):

Selv tak. Der er selvfølgelig en lang liste af spørgere, men først skal ordføreren for forespørgerne oplæse et forslag til vedtagelse.

Kl. 09:47

(Ordfører for forespørgerne)

Christian Rabjerg Madsen (S):

Jeg vil gerne på vegne af S, V og M fremsætte følgende:

Forslag til vedtagelse

»Folketinget konstaterer, at det går godt i Danmark, og at dansk økonomi ikke har stået bedre i mange år.

Folketinget er enige i, at der fortsat er behov for en ansvarlig økonomi, der lægger en dæmper på den økonomiske aktivitet og bekæmper inflationen.

En robust økonomi afhjælper dog ikke udfordringen med mangel på arbejdskraft. Derfor finder Folketinget det nødvendigt at løse de strukturelle udfordringer med det manglende arbejdsudbud i Danmark, så vi har medarbejdere nok til at få både den offentlige og den private sektor til at hænge bedre sammen i fremtiden. For at sikre, at det fremtidige arbejdsudbud er stort nok, er Folketinget enige om, at der er behov for reformer.

Folketinget er enige i, at Danmark skal bidrage til Ukraines kamp mod Rusland, og at der er behov for at øge accelerationen af den grønne omstilling af hensyn til klimakrisen og for at blive uafhængige af russisk gas.«

(Forslag til vedtagelse nr. V 25).

Kl. 09:48

Anden næstformand (Jeppe Søe):

Tak for det. Så går vi i gang med spørgerunden, og den første er fru Pia Olsen Dyhr, Socialistisk Folkeparti.

Kl. 09:48

Pia Olsen Dyhr (SF):

Sikken en sur og vred tale. Nu var jeg ellers så begejstret efter statsministerens meget opbyggelige tale, men sådan kan man jo fordele rollerne i Socialdemokratiet. Jeg tænker, at jeg vil få ordføreren tilbage til måske at blive en lille smule glad igen.

Før valget stod statsministeren sammen med os i det grønne flertal, som jo havde regeret Danmark i 3½ år, på en mark ude på Sjælland, hvor vi kom med et fælles udspil om beskyttelse af det danske drikkevand og med et stort ønske om, at danskerne for fremtiden fortsat kan åbne deres vandhane og drikke vandet direkte fra vandhanen. Vi er et af de få lande i verden, hvor man kan gøre det uden at rense det. Det flertal bag den aftale findes stadig væk i det her Folketing. Der er stadig væk flertal i Folketinget for faktisk at lave en ambitiøs drikkevandsindsats. Derfor vil jeg spørge, hvad der skal til, for at Socialdemokratiet gennemfører det, vi var enige om i oktober, og som var en del af Socialdemokratiets valgkamp, og som der stadig er flertal for, og hvor vi er klar til at lægge stemmer til, og det er jeg ret sikker på, at de grønne også er.

Kl. 09:49

Anden næstformand (Jeppe Søe):

Ordføreren.

Kl. 09:49

Christian Rabjerg Madsen (S):

Jeg tror, at fru Pia Olsen Dyhr misforstod min tale, og det er selvfølgelig primært mit ansvar. Men min hovedpointe var sådan set optimistisk, meget, meget optimistisk. Men jeg mener jo, og her allierede jeg mig så lidt med Christian Bennike, som jeg synes har skrevet en fremragende bog, at vores optimisme ikke skal bero på en laissez faire-ligegyldighed og tro på, at tingene nok skal gå. Vores optimisme skal bero på handling og reformer og en løsning på vores problemer.

Derfor mener jeg også, at min snak om de udfordringer, vi står over for, men særlig løsningerne på udfordringerne, er grundlaget under optimismen, som er en langt mere underbygget optimisme. Så jeg er optimistisk. Jeg er et barn af 1990'erne. Jeg er født i 1986, i øvrigt samme år som Christian Bennike, så man kan ikke blive mere optimistisk, end når man er opvokset, dengang Poul Nyrup Rasmussen knækkede kurver. Jeg er fuld af optimisme. Men optimismen skal bero på, at vi kan løse de udfordringer sammen, som jeg skitserede. Så jeg synes, det er en optimistisk tale – det var i hvert fald det, jeg forsøgte at holde.

Og regeringen vil meget gerne bidrage med, at vi får passet godt på vores drikkevand. Men det er klart, det er afgørende at få en undersøgelse af, hvor udfordringerne er, så vi kan lave en god løsning sammen.

Kl. 09:50

Anden næstformand (Jeppe Søe):

Tak. Spørgeren.

Kl. 09:50

Pia Olsen Dyhr (SF):

Nu er undersøgelsen lavet mange gange. DANVA har dokumenteret, hvor der er problemer i forhold til vores drikkevandsboringer. Over 50 pct. af vores drikkevandsboringer er så forurenede, at man tager begrænsede mængder vand op af dem. Vi ved, at i København kan vi ikke længere drikke vores grundvand. Vi er nødt til at komme ud til Roskilde, Tølløse og andre – og tusind tak til omegnskommunerne for at sikre, at vi kan drikke vand fra hanen i København. Men jeg er en lille smule overrasket over, at ordføreren ikke er mere optaget af rent drikkevand, men kun bruger sin svartid på den første del af mit spørgsmål, som var lidt polemisk, i stedet for faktisk at svare på spørgsmålet om, hvordan vi sikrer rent drikkevand i Danmark (Anden næstformand (Jeppe Søe): Så er det ordføreren! Vi bliver simpelt hen nødt til at overholde taletiden), og vi vil stadig væk stå bag den aftale, vi har lavet sammen.

Kl. 09:51

Anden næstformand (Jeppe Søe):

Til fru Pia Olsen Dyhr og flere vil jeg sige, at vi bliver nødt til at overholde taletiden. Det er faktisk for, at alle kan få ordet i den her sal, og at vi kan nå det i dag. Så er det ordføreren.

Kl. 09:51

Christian Rabjerg Madsen (S):

Jeg skal forsøge. Jeg er meget optaget af, regeringen er meget optaget af, Socialdemokratiet er meget optaget af at sikre rent drikkevand. Og det er korrekt, at DANVA og andre har et delvis et billede af, hvor vi har udfordringer. Det er faktisk også derfor, vi refererer til DANVA i vores regeringsgrundlag, når vi skriver, at der skal undersøges, hvis jeg husker rigtigt, 600.000 ha for at finde ud af, hvor vi har de største udfordringer. Vi arbejder meget specifikt med de beskyttelsesnære boringsområder, fordi det er der, vi ved at den største udfordring er. Så jeg har en brændende interesse også som tidligere miljøordfører for, at vi i fællesskab kan finde gode løsninger for vores drikkevand.

Kl. 09:52

Anden næstformand (Jeppe Søe):

Så er det fru Inger Støjberg, Danmarksdemokraterne.

Kl. 09:52

Inger Støjberg (DD):

Tak. Ordføreren sagde, at man står ved sine reformer, og det er jo sådan set fint nok, hvis man så også havde stået ved sin udlændingepolitik, og der må jeg nok sige, at jeg synes, der er et stort slip. For nu er man så gået i gang med at tage stort set alle terrorsympatiserende IS-kvinder tilbage fra Syrien, og det kan undre mig lidt, for før valget – faktisk tilbage i 2021 – udtalte den nuværende statsminister:

»Disse mennesker har ikke et hjem i Danmark længere. Fremmedkrigere kan ikke komme hjem til Danmark. Danmark er ikke deres hjem. De har vendt os ryggen. De har forladt Danmark. De har tilsluttet sig Islamisk Stat, og de har vedkendt sig terrorens ansigt«.

Hvad pokker er der sket siden da? Hvorfor man forladt det her ellers udmærkede princip?

Kl. 09:53

Anden næstformand (Jeppe Søe):

Ordføreren.

Kl. 09:53

Christian Rabjerg Madsen (S):

Ligesom Socialdemokratiet og regeringen står ved vores reformer, står vi også vagt om den stramme udlændingepolitik. Det gør vi, fordi det er helt afgørende at have styr på, hvor mange mennesker der kommer hertil, både af hensyn til sammenhængskraften, men også, fordi vi ved, at det er de mennesker, der i forvejen har det vanskeligst, som lider mest under det, når integrationen ikke fungerer.

Så vi står vagt om en stram udlændingepolitik, og vi vil gerne tage yderligere skridt. Det er også derfor, at vi har foreslået en 37 timers arbejdspligt, sådan at vi kan få udlændinge og indvandrere tættere på arbejdsmarkedet. Jeg indrømmer, at vi har talt om det i for mange år, men nu skal vi også handle på det.

Vi har i øvrigt også rekordfå asylansøgere siddende i vores udrejsecentre, også færre, end da spørgeren var minister, fordi vi har oprettet en hjemrejsestyrelse, som lige præcis skal sikre, at vi får sendt folk hjem igen. Så jeg kan garantere, at regeringen står vagt om den stramme udlændingepolitik.

Kl. 09:54

Anden næstformand (Jeppe Søe):

Spørgeren.

Kl. 09:54

Inger Støjberg (DD):

Altså, nu bad jeg ikke om en gennemflyvning af den udlændingepolitik, som hr. Christian Rabjerg Madsen mener at der bliver ført. Jeg spurgte helt konkret: Hvad søren er der sket, siden man nu tager de her IS-kvinder hjem? Man chartrer fly og flyver dem til Danmark. Statsministeren har tidligere sagt, at det her ikke er deres hjem, og det kan jeg da kun være fuldstændig enig i. De hører da ikke til i Danmark. Hvad er der sket? Og nu vil jeg gerne bede om et svar om IS-kvinderne og ikke om arbejdspligt og alt mulig andet. Det handler om IS-kvinderne. Svar nu på det.

Kl. 09:54

Anden næstformand (Jeppe Søe):

Ordføreren.

Kl. 09:54

Christian Rabjerg Madsen (S):

Mit svar var jo affødt af, at fru Inger Støjberg påstod, at vi har slækket på udlændingepolitikken. Det er ikke korrekt. Vi fører en stram udlændingepolitik, for det er det bedste for Danmark, så det vil vi fortsætte med. Og en stram udlændingepolitik bliver ikke undermineret af, at der er lavet et kompromis i forhold til ganske få børn i Syrien. Det er ikke udlændingepolitik, det er en konkret vurdering; det er en aftale, der er lavet i regeringen, og det ændrer i øvrigt ikke på, at det er min og Socialdemokratiets meget klare holdning, at de kvinder, der har vendt Danmark ryggen, ikke har hjemme i Danmark.

Kl. 09:55

Anden næstformand (Jeppe Søe):

Så er det hr. Alex Vanopslagh, Liberal Alliance.

Kl. 09:55

Alex Vanopslagh (LA):

Tak. Og tak til ordføreren for al opmærksomheden, den sætter jeg stor pris på. Dagen er ung, men der er jo simpelt hen så meget at glæde sig over. Først er det statsministeren, der nærmest tager alle mine talepinde fra »Du kan godt«-kampagnen og bruger dem i sin tale, hvorefter ordføreren dedikerer noget af sin tale til min landsmødetale. Jeg glæder mig til, at ordføreren læser resten af talen med alle løsningsforslagene. Jeg kan jo også konstatere, at vi kan glæde os over, at det ikke længere er en historisk krise, når der er en mand i Sakskøbing, der får en sten i skoen. Krisen er derimod opfindelsen af ChatGPT, må vi forstå.

Men det, jeg vil spørge ind til, er en anden fantastisk nyhed, nemlig det øgede økonomiske råderum. Det er på mere end 60 mia. kr. i alt, og selv når man har taget 20 mia. kr. til forsvaret og 20 mia. kr. til det demografiske træk, så er der mere end 20 mia. kr. tilbage. Og det, jeg vil spørge Socialdemokratiets ordfører om, er: Burde man ikke bruge de 20 mia. kr. på at sænke skatten, når nu det økonomiske råderum er så stort?

Kl. 09:56

Anden næstformand (Jeppe Søe):

Ordføreren.

Kl. 09:56

Christian Rabjerg Madsen (S):

Tak til hr. Alex Vanopslagh for spørgsmålet. Regeringen har en skattepolitik, hvor vi har lagt en balanceret linje, og hvor der er råd og plads til, at vi sænker skatten – særligt for den enlige forsørger, som har det største behov, også i en tid med høj inflation. Det synes jeg er fornuftigt. Men det er klart, at der også skal være økonomisk plads til, at vi kan investere i vores velfærdssamfund; at vi sikrer, at vi kan skabe bedre forhold på sygehusene, sådan at vi kan fastholde vores sygeplejersker. Så der skal være en balance i tingene, og det synes jeg der er.

Så bider jeg mærke i, at spørgeren sådan lidt henkastet siger, at nu må man forstå, at den største krise er ChatGPT, og sådan lidt nonchalant måske gør grin med den trussel. Jeg synes, at spørgeren skulle læse forsiden på Weekendavisen sidste gang, hvor flere hundrede forskere siger, at kunstig intelligens udgør en trussel mod menneskeheden, og at det er at sammenligne med atomkraften. Så jeg tror, at det er meget, meget fornuftigt, at vi har en statsminister, som tager den trussel og truslen fra sociale medier og for meget skærmtid alvorligt.

Kl. 09:57

Anden næstformand (Jeppe Søe):

Spørgeren.

Kl. 09:57

Alex Vanopslagh (LA):

Jamen jeg glæder mig jo bare over, at krisefortællingen jo åbenlyst er afblæst – det er sådan set det eneste. Selvfølgelig skal der være råd til velfærd. Vi har et økonomisk råderum på 60 mia. kr. – 60 mia. kr.! Det, regeringen lægger op til i skattelettelser til den enlige forsørger, svarer til 30 kr. om måneden, og det, jeg spørger ordføreren om, er: Når man har 60 mia. kr. i råderum – altså penge, man kradser for meget ind, som man ikke har udgifter til – burde man så ikke sænke skatten med mere end 30 kr. om måneden for den enlige forsørger?

Kl. 09:58

Anden næstformand (Jeppe Søe):

Ordføreren.

Kl. 09:58

Christian Rabjerg Madsen (S):

Jamen jeg er ikke enig i billedet, for man kan godt sige, som spørgeren gør, at staten svømmer i penge, men hvis man siger det på den måde, afslører man jo også – i min optik – at man ikke har et tilstrækkeligt ambitionsniveau for vores velfærdssamfund. For rigtig mange af de midler skal bruges på at sikre, at det velfærdssamfund, som i dag er verdens bedste, men som stadig væk ikke er godt nok, bliver bedre i fremtiden. Det er også det, min tale handler om. Det, jeg siger, er: Om vi kalder det krise eller alt mulig andet er ligegyldigt; det, der er afgørende, er, at vi løser de udfordringer, som jeg langt hen ad vejen tror vi enige om er vigtige.

Kl. 09:58

Anden næstformand (Jeppe Søe):

Hr. Søren Pape Poulsen, Det Konservative Folkeparti.

Kl. 09:58

Søren Pape Poulsen (KF):

Tak for talen, og tak for opmærksomheden. Det er jo altid dejligt at blive både set og hørt, må jeg forstå. Når nu taleren siger, at vi ikke skal gå så meget op i retorik, men at det, der betyder noget, er handlinger og det, der sker, så må jeg sige, at ja, det er jeg enig i.

Så hvornår er det, Socialdemokratiet faktisk tør tage fat på det, der virkelig batter noget, når vi taler om fremtidens velfærdssamfund, om arbejdsudbud og det, der rykker? Der er f.eks. international arbejdskraft. Uha, nej, det tør man næsten ikke tale om, fordi det kunne være, at man kom til at træde en fagforening over tæerne. Hvad med tilbagetrækningsordningerne? Det holder jo ikke, at der skal være en konkurrence om, hvilket parti der kan tilbyde flest mennesker at trække sig tilbage før pensionsalderen. Det skulle man vise at man turde at gøre noget ved, altså for alvor at være modig. Det vil være handling i stedet for bare at tale om det.

Kl. 09:59

Anden næstformand (Jeppe Søe):

Ordføreren.

Kl. 09:59

Christian Rabjerg Madsen (S):

Det synes jeg alligevel var et modigt spørgsmål af hr. Søren Pape Poulsen. Regeringen har fremlagt en reform, som gør mere for arbejdsudbuddet, end Søren Pape Poulsen opnåede i hele den regeringsperiode, hvor han var i regering. Præcis det forslag, det forslag, der afløser snak, og som er reel handling, havde man så ikke lige tid, mulighed eller mod til at stemme for i Folketingssalen. Så at måtte komme i dag at sige, at regeringen ikke handler, synes jeg er frisk.

Jeg synes også, det er frisk at sige, at regeringen ikke har modet til at tale om tilbagetrækning. Vi har netop startet den permanente trepart med lige præcis at tale om tilbagetrækning med det mål, at vi skal øge den strukturelle beskæftigelse, og vi har lavet aftaler, også under den tidligere regering, om at få mere udenlandsk arbejdskraft til Danmark, selvfølgelig på gode løn- og arbejdsvilkår. Men lige præcis det, der er efterspurgt, har vi gjort, og det, der adskiller regeringen og Socialdemokratiet fra De Konservative, er, at vi ikke alene taler om det.

Kl. 10:00

Anden næstformand (Jeppe Søe):

Spørgeren.

Kl. 10:01

Søren Pape Poulsen (KF):

Det er umådelig fristende at starte en debat om store bededag. Det vil jeg ikke gøre nu, men jeg kan jo håbe på, at nogle har spørgsmål til mig om dette emne, når jeg kommer på talerstolen, og det vil jeg glæde mig umådelig meget til. For nogle af os bærer også rundt på andre værdier.

Men når det er sagt, vil jeg bare sige, at det jo ikke er rigtigt, at man er nogle store helte og nogle modige karle, fordi man afskaffer en helligdag. Hvad med at tage fat om det, der rykker? I tør jo ikke røre ved efterlønnen, vel? I tør jo ikke røre ved Arnepensionen. Der, hvor det ville rykke noget, hvor det ville give arbejdskraft, hvor det ville sikre velfærden i fremtiden, melder I pas ...

Kl. 10:01

Anden næstformand (Jeppe Søe):

Ordføreren.

Kl. 10:01

Christian Rabjerg Madsen (S):

Jeg tror bare, jeg vil lade resultaterne tale, og tabellen lyver jo som bekendt aldrig. Vi har inden for de første måneder leveret mere i strukturel beskæftigelse, end hr. Søren Pape Poulsen leverede i en hel regeringsperiode, i øvrigt med et blåt flertal. Vi har taget fat i stedet for kun at tale om det, og det, der er alternativet – det er jo også meget rart at få tegnet op – er jo en afskaffelse af efterlønnen og seniorpensionen, altså ordninger, som i hundredtusindvis af lønmodtagere har planlagt deres alderdom efter. Jeg vil bare sige ...

Kl. 10:02

Anden næstformand (Jeppe Søe):

Det bliver senere. Hr. Pelle Dragsted, Enhedslisten.

Kl. 10:02

Pelle Dragsted (EL):

Tak for det, og tak for talen. Jeg tror, at regeringen måske har misforstået den kritik, som er blevet rejst på baggrund af den her kriseretorik. Den har jo handlet om, at regeringen usandt – usandt – har sagt til danskerne, at medmindre man stjal deres forsommerfridag, og medmindre man gennemførte andre såkaldte reformer, som jo bare er et andet for ord for angreb på danskernes tryghed og frihed, så var der ikke råd til velfærd i fremtiden. Det var forkert. Det var usandt. Det er vi alle sammen klar over i dag. At der til gengæld er en velfærdskrise, har du i hvert fald ikke hørt Enhedslisten benægte. Men hvem har ansvaret for den velfærdskrise? Det har de partier, der nu sidder i regeringen. Det har hr. Lars Løkke Rasmussen og fru Mette Frederiksen, som har siddet på statsministerposten og underfinansieret velfærden i de sidste mange år.

Nu er der indgået en aftale med kommuner og regioner. Kan ordføreren bekræfte, at den aftale vil føre til yderligere nedskæringer og yderligere fyringer ude på vores hospitaler, i vores børnehaver og vores plejehjem og dermed betyde en ringere velfærd for borgerne?

Kl. 10:03

Anden næstformand (Jeppe Søe):

Ordføreren.

Kl. 10:03

Christian Rabjerg Madsen (S):

Vi har en sund økonomi i Danmark, fordi vi er kommet godt igennem corona, og så i øvrigt fordi vi har haft modet til at gennemføre reformer. Det er jo i øvrigt reformer, som Enhedslisten altid er imod, og derfor er det selvfølgelig også en lille smule om ikke hyklerisk så i hvert fald en lille smule specielt, at vi nu skal belæres om, hvordan man skal føre økonomisk politik, for vejen hen til den sunde økonomi var jo at gøre præcis det, som Enhedslisten er imod.

Bededagsreformen bidrager med vores evne til at betale for velfærdssamfundet i fremtiden, og bededagsforslaget bidrager også til at sikre bemanding, og det øger den strukturelle beskæftigelse, sådan at der er sygeplejersker, sådan at der er pædagoger, og sådan at der er sosu'er i fremtiden. Og det var derfor, vi lagde det frem. Det var i øvrigt også begrundelsen, forud for at vi lagde det frem. Så vi har været hudløst ærlige i forhold til udfordringerne, og vi har ikke alene talt om udfordringerne, vi har også ageret på dem.

Kl. 10:04

Anden næstformand (Jeppe Søe):

Spørgeren.

Kl. 10:04

Pelle Dragsted (EL):

Ja, i Enhedslisten er vi imod den slags reformer, som lader almindelige lønmodtagere betale regningen for skattelettelser til dem, der har allermest i vores samfund. Det er rigtigt. Vi mener, at vi kan finansiere vores velfærd på en mere solidarisk måde end ved at tvinge nedslidte danskere til at arbejde længere.

Ordføreren svarede dog aldrig på mit spørgsmål. Der blev talt meget om en krise i velfærden, men anerkender ordføreren, at de to aftaler, som regeringen lige har tvunget ned over hovedet på regioner og kommuner, vil føre til, at pædagoger, sosu'er, sygeplejersker osv. skal afskediges derude, og at borgerne i de kommende år vil opleve en ringere velfærd? Hvordan hænger det sammen med talerens fine ord?

Kl. 10:05

Anden næstformand (Jeppe Søe):

Ordføreren.

Kl. 10:05

Christian Rabjerg Madsen (S):

De aftaler, der er lavet med kommuner og regioner afspejler jo, at vi har haft en inflation på 10 pct.. Det er en inflation, som vel i dag er 5-6 pct., men stadig væk alt, alt for høj. Og hvem er det, der betaler prisen, hvis ikke vi får styr på den inflation? Det er jo ikke folk, der sidder herinde og har høje lønninger. Det er den enlige forsørger til to børn, som går ned og handler og oplever, at havregrynene er blevet 15 pct. dyrere, og det er årsagen til, at vi fører den økonomiske politik.

Jeg er helt overbevist om, at vi kan samarbejde med Enhedslisten om at udvikle vores velfærdssamfund, men det passer jo ikke, når spørgeren siger, at det lige præcis er den her type reformer, som Enhedslisten imod. Enhedslisten er altid imod, når vi laver de reformer, som styrker vores økonomi og øger den strukturelle beskæftigelse.

Kl. 10:05

Anden næstformand (Jeppe Søe):

Hr. Martin Lidegaard, Radikale Venstre.

Kl. 10:05

Martin Lidegaard (RV):

På mange måder er politik jo kompliceret, og det kan være svært at følge med i, hvad der egentlig er skåltaler, og hvad der er reel politik. Vi står i den helt ekstraordinære situation ved den her folketingssamlings afslutning, at Danmark er blevet 16 mia. kr. rigere. Det er nogle helt nye penge, vi kan putte oven i alt det, vi allerede har besluttet, og som vi kan bruge på sundhed, forsvar, det grønne osv.

Derfor kunne jeg godt tænke mig – for måske at prøve at starte en lidt mere ægte politisk debat om vores prioriteringer – at spørge den socialdemokratiske ordfører: Lad os antage, at vi nu tager 100 kr. ud af de her nye 16 mia. kr., hvor mange penge af de 100 kr. ønsker Socialdemokratiet at investere i de unge, børnene og det grønne, altså vores fremtid, som statsministeren sagde at det handlede om? Hvor stor en del ønsker man at anvende på sundheds- og ældreområdet – der bliver jo flere ældre og øget behov for  investering her – og hvor stor en del ønsker man at bruge på forskellige former for skattelettelser?

Kl. 10:06

Anden næstformand (Jeppe Søe):

Ordføreren.

Kl. 10:06

Christian Rabjerg Madsen (S):

Tak for spørgsmålet. Det er en meget, meget væsentlig diskussion. Det er ikke helt korrekt, at der er de 16,5 mia. kr. For regeringen har prioriteret 5 mia. kr. til sundhed. Så der er blevet sat en label på nogle af pengene. Jeg synes i øvrigt, at det er klogt at løfte vores sundhedsvæsen og lave en ny, historisk stor kræftpakke. Det tror jeg at der er behov for.

Hvilke beløb vi helt specifikt sætter på hvilke udfordringer, tror jeg at spørgeren må have tålmodighed med lidt endnu, altså indtil regeringen efter sommerferien fremlægger sin 2030-plan. Men jeg glæder mig til at diskutere, hvordan vi fordeler midlerne. For for mig lyder det på spørgeren, som om vi er enige om, at de unge er afgørende; at det er afgørende, at vi sikrer en folkeskole, som også møder dem, der er mere praktisk orienteret, og ikke kun de boglige; at der er behov for, at vi investerer i velfærdsuddannelser; og at vi investerer i erhvervsskoler. Hvordan vi så specifikt bruger midlerne ned til sidste decimal, må vi tage en mere grundig drøftelse af på et senere tidspunkt.

Kl. 10:07

Anden næstformand (Jeppe Søe):

Spørgeren.

Kl. 10:07

Martin Lidegaard (RV):

Jeg har fuld forståelse for, at man ikke kan sætte eksakte beløb på. Det er jeg heller ikke ude på. Det her er ikke et trickspørgsmål, jeg stiller for at komme efter ordføreren bagefter. Jeg kan bekræfte, at vi støtter alt det, ordføreren siger.

Men det, jeg egentlig er interesseret i, er, at der jo er en balance her. Der er en prioritering. Vi kan ikke investere i det hele. Vi skal vælge. Og det er derfor, at jeg er interesseret i at få en indikation af, hvordan man vægter man de her tre forskellige muligheder. Altså, hvis vi tager 100 kr., inklusive de 5 mia. kr., der allerede er sat af til sundhedsområdet fra regeringens side – det er så i hvert fald nogle penge, der er prioriteret – hvordan vægter man så det?

Kl. 10:08

Anden næstformand (Jeppe Søe):

Ordføreren.

Kl. 10:08

Christian Rabjerg Madsen (S):

Jeg opfattede det bestemt ikke som noget trickspørgsmål, men som et reelt nysgerrigt spørgsmål. Min tale rummer jo nogle af svarene, og statsministerens tale rummer andre af svarene. Vi synes, at det er vigtigt at investere i de unge. Vi synes, at det er vigtigt, at vi investerer i vores erhvervsskoler. Vi synes, at det er vigtigt at investere i vores velfærdsuddannelser. Men der er jo en lang række af områder, hvor vi har behov for at investere, sådan at vi kan tiltrække og fastholde de medarbejdere, som er afgørende for kvaliteten i vores velfærdssamfund.

Jeg tror, at man må sige, at der er flere steder, hvor driftmaskinen er slidt. Det er kerneområderne i vores velfærdssamfund: fængslerne, sygehusene, folkeskolen. Der har vi behov for at sætte ind.

Kl. 10:09

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 10:09

Morten Messerschmidt (DF):

Nu hørte jeg jo statsministeren sige, at hun havde brugt ChatGPT til at skrive noget af sin tale, og det lod jeg mig ærlig talt inspirere af, og jeg tænkte: Gad vide, hvor klog den der maskine er. Så spurgte jeg, hvad Alex Vanopslagh mon ville spørge hr. Christian Rabjerg Madsen om, og så svarede den: Skat. Og så spurgte jeg: Gad vide, hvad Inger Støjberg vil spørge om. Og så sagde den: Udlændinge. Så spurgte jeg: Hvad vil Søren Pape Poulsen spørge om? Og så svarede den: Udenlandsk arbejdskraft. Er det ikke fantastisk, at den kan forudsige tingene på den måde, inden de sker.

Så spurgte jeg den: Hvad vil Morten Messerschmidt spørge om? Så svarede den, at det havde den ingen anelse om. Og det er der en god grund til, for jeg vil spørge om noget, der ikke har været nævnt i hr. Christian Rabjerg Madsens tale, nemlig om man stadig væk vedstår sig de meget principielle synspunkter om, hvordan en statsminister skal begå sig, hvis han eller hun er kandidat til at blive NATO-generalsekretær.

Altså, tilbage i 2009 havde hr. Morten Bødskov jo nogle meget floromvundne betragtninger om, hvordan man måtte anvende penge, og hvilke flyrejser man måtte tage. Ja, hr. Henrik Sass Larsen var endda ude at sige, at hvis det skete, skulle der udskrives valg osv. Der vil jeg bare høre: Hvis nu vi har en socialdemokratisk statsminister, der ender med om føje tid at blive NATO-generalsekretær, gælder det så stadig?

Kl. 10:10

Anden næstformand (Jeppe Søe):

Ordføreren.

Kl. 10:10

Christian Rabjerg Madsen (S):

Jeg kan forstå på statsministeren, at hun ikke er kandidat til en toppost. Det er vist det, jeg har at sige til det spørgsmål, ud over måske den tilføjelse, at det da er positivt, og at der er grund til at være stolt over, at vi i Danmark har en statsminister, som er så kompetent og dygtig, at statsministeren i flæng nævnes af internationale medier som mulig NATO-generalsekretær. Men jeg tror, jeg bliver nødt til at fastholde, at statsministeren meget klart har sagt, at statsministeren ikke er kandidat til nogen toppost.

Kl. 10:10

Anden næstformand (Jeppe Søe):

Spørgeren.

Kl. 10:10

Morten Messerschmidt (DF):

Ja ja, og det har alle jo hørt. Og det var Anders Fogh Rasmussen jo heller ikke, før han blev det. Så det er jo helt fint. Det, jeg bare spørger om, er, om de ting, man tilbage i 2009 – jeg anerkender, at det jo er lang tid siden, men det var dog alligevel nogle ret principielle ting – om, hvordan man anvender statsapparatet, hvilke rejser man må betale for skatteydernes penge, om der skal udskrives valg, såfremt det sker, stadig gælder? Gælder det stadig – bare et ja eller nej – såfremt Danmark på et eller andet tidspunkt sådan rent hypotetisk måtte befinde sig i den situation, at der var en socialdemokratisk statsminister, der var NATO-generalsekretærkandidat?

Kl. 10:11

Anden næstformand (Jeppe Søe):

Ordføreren.

Kl. 10:11

Christian Rabjerg Madsen (S):

Jeg har selv tidligere været minister, og det er mit indtryk, at der er relativt klare regler for, hvordan man må rejse og i det hele taget bruge statens midler. Jeg er helt tryg ved, at de regler også under den nuværende regering vil blive overholdt.

Kl. 10:11

Anden næstformand (Jeppe Søe):

Så er det fru Franciska Rosenkilde, Alternativet.

Kl. 10:11

Franciska Rosenkilde (ALT):

Tak for det. Jeg synes faktisk, det er positivt, at ordføreren refererer fra en bog, der anerkender 90'erne enøjede fokus på økonomisk vækst, og hvad det havde af konsekvenser for det samfund, vi står i nu, med de kriser i forhold til mistrivsel, livskvalitet, vores klima, natur. Betyder det så faktisk, at man i Socialdemokratiet er klar til at tale om et opgør med det ensidige fokus på økonomisk vækst? Er man i Socialdemokratiet klar til at omstille til en mere bæredygtig økonomi, der i langt højere grad måler på flere bundlinjer, og hvor både livskvalitet, trivsel, naturressourcer og klima rent faktisk bliver opprioriteret, værdisat og målt på? Tak.

Kl. 10:12

Anden næstformand (Jeppe Søe):

Ordføreren.

Kl. 10:12

Christian Rabjerg Madsen (S):

Tak for spørgsmålet. Jeg er uenig med fru Franciska Rosenkilde i, at vi har et enøjet fokus på økonomisk vækst. Jeg synes sådan set også, at aftalen fra i går aftes, som vi har lavet sammen med spørgerens parti, hvor vi sætter nye havvindmøller op i et omfang, der kan give strøm til 14 millioner europæiske og danske husstande, viser, at vi netop ikke har et enøjet eller entydigt fokus på økonomisk vækst. Jeg synes, at aftalen viser, at hvis vi går sammen og laver kloge investeringer, kan vi både sikre vækst, arbejdspladser i hele landet og samtidig levere på vores klimamål.

Kl. 10:13

Anden næstformand (Jeppe Søe):

Spørgeren.

Kl. 10:13

Franciska Rosenkilde (ALT):

Problemet er bare, at økonomisk vækst er sat før klimareduktioner i samtlige de klimaaftaler, der er indgået. Derudover er Danmark stadig et land, der forbruger cirka fire jordkloder om året af naturressourcer. Så man kan næppe kalde Danmark for et grønt foregangsland. Hvis man reelt ønsker at holde sig inden for klodens bæreevne og opprioritere trivsel, er man nødt til at have flere bundlinjer i sin økonomiske politik. Er Socialdemokratiet klar til det?

Kl. 10:13

Anden næstformand (Jeppe Søe):

Ordføreren.

Kl. 10:13

Christian Rabjerg Madsen (S):

Jeg er enig med fru Franciska Rosenkilde i, at vi skal måles på, om vi leverer på Parisaftalen; at vi skal måles på, om vi faktisk leverer på de målsætninger, som vel er verdens mest ambitiøse. Men jeg er uenig i, at vi skulle være enøjet i forhold til det økonomiske, og jeg er også grundlæggende uenig i, at vi skal undlade at sigte efter økonomisk vækst af hensyn til klimaet. Jeg tror, det hænger omvendt sammen. Jeg tror, at forudsætningen for, at der er opbakning til vores klimamål, er, at vi også vækster, så vores sundhed- og uddannelsessektor bliver bedre, og så vi har råd til at investere i den grønne omstilling.

Kl. 10:14

Anden næstformand (Jeppe Søe):

Fru Pernille Vermund, Nye Borgerlige.

Kl. 10:14

Pernille Vermund (NB):

Tak for det. Regeringen har jo for nylig, og det gentog statsministeren også her i dag, meldt ud, at man vil gøre det muligt for piger ned til 15 år at få en abort uden forældrenes samtykke. Det er jo ret vidtgående, at man siger til familierne, at I risikerer, at et barn på 15 eller 16 år, som kommer i den uheldige situation at blive gravid og gerne vil have en abort, risikerer at stå i den situation helt alene. For det er jo konsekvensen af det, regeringen foreslår. Konsekvensen er, at forældre risikerer, at deres børn får foretaget en abort uden forældrenes vidende. Og konsekvensen er også, at børn risikerer at skulle gennemleve både den tid, der er op til, at man får foretaget aborten, men også alt det, der følger efter, alene. Er det ansvarligt?

Kl. 10:15

Anden næstformand (Jeppe Søe):

Ordføreren.

Kl. 10:15

Christian Rabjerg Madsen (S):

I et land som Danmark, hvor vi har haft abortrettigheder i mange år, tror jeg efterhånden, vi nærmest tager det for givet. Men så kan man jo gå tilbage i litteraturen og læse nogle af de bøger, der blev skrevet i eksempelvis 1950'erne, omkring, hvad for en helt forfærdelig situation det satte særlig kvinder i, at der ikke var adgang til abort. Jeg er så glad for, at vi har været fokuserede på at sikre abort, og jeg er også meget glad for, at vi udvider den rettighed nu.

Jeg kan faktisk undre mig over, at fru Pernille Vermund og andre borgerlige partier, herunder Konservative, er imod det. For langt, langt de fleste vil jo rådføre sig med deres forældre, når de står i en vanskelig situation. Men hvem er det, der ikke kan det? Hvem er det, der ikke gør det? Det er unge udsatte kvinder med en anden etnisk baggrund end dansk. Og det er dem, vi hjælper her. Derfor er det her også udlændingepolitik. Og derfor kan det undre mig, at vi på det her spørgsmål ser et fatalt svigt fra den borgerlige side i Folketinget.

Kl. 10:16

Anden næstformand (Jeppe Søe):

Spørgeren.

Kl. 10:16

Pernille Vermund (NB):

Så det her er et spørgsmål om islam. Det er et spørgsmål om endnu en konsekvens af en totalt forfejlet udlændingepolitik. Altså, det er et skråplan. Uanset om man er muslim eller kristen eller hvad man er, så er man barn, når man er 15 eller 16 år. Og det er enormt vidtgående at udsætte et barn, et ungt menneske for at stå helt alene med det her, for det vil være konsekvensen – det vil være konsekvensen. Det er altså ikke ansvarligt.

Kl. 10:16

Anden næstformand (Jeppe Søe):

Ordføreren.

Kl. 10:16

Christian Rabjerg Madsen (S):

Det her er et opgør med nogle af de formørkede forældre, som tror, de skal bestemme over deres piger, i ikkevestlige kredse herhjemme. Det er et opgør med dem. Og at vi – undertegnede og fru Pernille Vermund – står på forskellig side i kampen mod lige præcis formørkede islamiske kræfter, kan undre mig såre.

Kl. 10:17

Anden næstformand (Jeppe Søe):

Så er det hr. Karsten Hønge, Socialistisk Folkeparti.

Kl. 10:17

Karsten Hønge (SF):

Regeringen har jo valgt at skabe usikkerhed og utryghed blandt nedslidte seniorer. Og forsøget på at sælge de her forringelser under den her betegnelse Arne plus blev jo hurtigt gennemskuet. At kalde en marginal forbedring af Arnepensionen over for dramatiske forringelser af seniorpensionen noget som helst med »plus«, er en sag for Forbrugerombudsmanden. Men usikkerheden og utrygheden spreder sig jo. Og det bød jo på et tidspunkt statsministeren til at sige, at den måske skulle trækkes tilbage, eller man skulle overveje det igen. Jeg tror nu egentlig ikke, det var utrygheden og usikkerheden blandt seniorerne, der gjorde udslaget, men den usikkerhed, der spredte sig i regeringen og især Socialdemokratiet, når man kiggede på meningsmålingerne.

Derfor vil jeg spørge: Hvad er Socialdemokratiets position på angrebet på seniorpensionen? Og lad nu være med at komme med et processvar om det, og jeg ved godt, at man til efteråret har planer om at skaffe nogle medskyldige i angrebet, men hvad er Socialdemokratiets position? Beskæftigelsesministeren var for bare et par uger siden fremme og bekræfte, at man har tænkt sig at fortsætte forringelserne.

Kl. 10:18

Anden næstformand (Jeppe Søe):

Tak. Ordføreren.

Kl. 10:18

Christian Rabjerg Madsen (S):

Jeg kan ikke forstå, at spørgeren negligerer, at vi ikke alene har sikret Arnepensionen, sikret bred opbakning til Arnepensionen i fremtiden, men også styrket den. At man negligerer det, har jeg svært ved at forstå. Det er en kæmpe sejr for nedslidte, fordi Arnepension i modsætning til andre ordninger jo ikke er en visitationsmulighed, men en rettighed, som man rent faktisk kan planlægge sin alderdom efter. Det synes jeg må være en kæmpe sejr. Jeg mener, at det er helt indlysende, at det er en kæmpe sejr for Socialdemokratiet. Det burde også være en sejr for SF.

Så er spørgeren, tror jeg, helt opmærksom på, at i forhold til tilbagetrækning mere bredt, men også i forhold til at få skabt et seniorarbejdsmarked, som er bedre end det, vi har i dag, har man startet trepartsinstitutionen for at få drøftet netop det spørgsmål. Det tror jeg er klogt.

Kl. 10:19

Anden næstformand (Jeppe Søe):

Spørgeren.

Kl. 10:19

Karsten Hønge (SF):

Altså, idéen om, at man vil skaffe nogle medskyldige i et angreb på seniorpension til efteråret, tror jeg bare ikke lykkes. Det var det processvar, jeg gerne ville undgå.

Jeg har svært ved at glæde mig over en marginal forbedring af Arnepensionen over for dramatiske forringelser af seniorpensionen, men det er også, som om det ikke er nok at angribe seniorpensionen. Regeringen har jo også planer om at gøre livet surt for de seniorer, som mister jobbet i en sen alder, og som ikke har deres dagpengeret tilbage. De har i dag en redningsplanke, der hedder seniorjob, på vej ud af arbejdsmarkedet til en værdig tilværelse. Har Socialdemokratiet tænkt sig at fortsætte angrebet også på seniorjobordningen?

Kl. 10:19

Anden næstformand (Jeppe Søe):

Ordføreren.

Kl. 10:19

Christian Rabjerg Madsen (S):

Jamen jeg kan ikke genkende beskrivelsen. Vi sikrer en bred politisk – og her er »bred« jo kodeordet – opbakning til Arnepensionen. Det synes jeg vi skulle være enige om at fejre. Det er et kæmpe fremskridt for de nedslidte. Så har vi sagt, at vi synes, det er fornuftigt at man drøfter tilbagetrækning med arbejdsmarkedets parter, og at vi drøfter muligheden for at skabe et bedre arbejdsmarked for seniorerne. Det synes jeg også er klogt. Det er komplicerede sager. Lad os få en trepart, som kan diskutere det her og se det fra forskellige sider.

Kl. 10:20

Anden næstformand (Jeppe Søe):

Så er det fru Susie Jessen fra Danmarksdemokraterne.

Kl. 10:20

Susie Jessen (DD):

Tak. Det er ikke så længe siden, der var spørgetime herinde, hvor min formand, fru Inger Støjberg, spurgte statsministeren om det her med IS-kvinderne, og at man er begyndt at fragte dem hjem, og der begyndte statsministeren at snakke om noget sundhedspolitik i Nordjylland. Og når nu fru Inger Støjberg så prøver igen i dag, begynder ordføreren at snakke om nogle asylcentre og noget med 37 timers arbejdspligt. Jeg vil helt kontant rigtig gerne have et svar på, hvorfor Socialdemokratiet har ændret mening og er begyndt gerne at ville tage de her IS-kvinder, som har stået bag nogle af de mest forfærdelige ting, vi har set i nyere tid, hjem nu? Der er kun én tilbage, og hvis det står til hr. Lars Løkke Rasmussen, skal hun jo også hjem. Så nu spørger jeg meget kort og præcist, og nu håber jeg på et ordentligt svar: Hvorfor har Socialdemokratiet ændret mening?

Kl. 10:21

Anden næstformand (Jeppe Søe):

Ordføreren.

Kl. 10:21

Christian Rabjerg Madsen (S):

Mit svar tidligere og mit svar nu afspejler jo, at jeg fra Danmarksdemokraternes side bliver beskyldt for, at regeringen skulle lempe udlændingepolitikken, og det er forkert. Vi står vagt om udlændingepolitikken. Vi har oven i købet gennemført stramninger og forbedringer, eksempelvis 37 timers arbejdspligt. Jeg er uenig i, at spørgsmålet om IS-kvinders børn er et spørgsmål om vores udlændingepolitik. Vores grundlæggende udlændingepolitik bliver ikke ændret af, at man laver en konkret vurdering i forhold til et konkret barn, og vores udlændingepolitik på det område ændrer ikke en tøddel på, at jeg synes og mener, at de kvinder har vendt Danmark ryggen og gjort sig skyldige i forfærdelige forbrydelser, og jeg håber, at de bliver retsforfulgt og straffet meget, meget eftertrykkeligt for de forbrydelser.

Kl. 10:22

Anden næstformand (Jeppe Søe):

Spørgeren.

Kl. 10:22

Susie Jessen (DD):

Nu er jeg gammel journalist, så nu prøver jeg lige igen: Hvorfor har Socialdemokratiet ændret holdning her? Hvorfor er man begyndt at tage de her IS-kvinder hjem, når man sagde noget andet før og man havde en meget stærk holdning til det? Ordføreren har stadig ikke svaret på mit spørgsmål, så nu vil jeg gerne bede om et svar.

Kl. 10:22

Anden næstformand (Jeppe Søe):

Ordføreren.

Kl. 10:22

Christian Rabjerg Madsen (S):

Det er korrekt, at fru Susie Jessen er journalist og i den egenskab også tidligere har interviewet mig og var lige så skarp dengang, som fru Susie Jessen er nu. Men mit svar ændrer sig ikke. Jeg mener ikke, at man, fordi man fra regeringens side med udgangspunkt i at have vurderet oplysninger fra myndigheder laver en konkret vurdering i forhold til enkeltstående danske børn af IS-krigere. Jeg mener ikke, det ændrer grundlæggende på, at vi fører en stram udlændingepolitik, og jeg kan garantere for, at vi vil fortsætte med at føre en stram udlændingepolitik.

Kl. 10:22

Anden næstformand (Jeppe Søe):

Så er det hr. Ole Birk Olesen fra Liberal Alliance.

Kl. 10:22

Ole Birk Olesen (LA):

Det er kun 7 måneder siden, at vi gik til folketingsvalg. Og da var et centralt budskab fra Socialdemokratiet, at hvis vi skulle passe på fremtiden, skulle vi fortsat have fru Mette Frederiksen som statsminister i Danmark. Det er kun 7 måneder siden. Alligevel kan vi nu konstatere, at fru Mette Frederiksen er den slags kandidat til at blive NATO-generalsekretær, som undersøger, om der er realisme i at få posten, før hun beslutter, om hun officielt skal sige, at hun er kandidat til at blive NATO-generalsekretær. I Socialdemokratiets gruppe, kan vi læse i medierne, er man begyndt at snakke om, hvem der skal være statsminister efter fru Mette Frederiksen. Nogle kaffeklubber peger på hr. Nicolai Wammen, andre kaffeklubber peger på hr. Peter Hummelgaard. Hvad mener hr. Christian Rabjerg Madsen og den kaffeklub, han er medlem af, om, hvem der skal passe på fremtiden for Danmark, hvis fru Mette Frederiksen forlader Danmark?

Kl. 10:23

Anden næstformand (Jeppe Søe):

Ordføreren.

Kl. 10:23

Christian Rabjerg Madsen (S):

Jeg synes almindeligvis, at hr. Ole Birk Olesen plejer at være blandt de skarpeste debattører i Folketingssalen, og man er altid sådan lidt ekstra på mærkerne, når hr. Ole Birk Olesen rejser sig. Men jeg synes, at det spørgsmål var et oplagt oplæg til smash. For det er nemlig korrekt, at Socialdemokratiet gik til valg på, at fru Mette Frederiksen skulle være statsminister, og det var et valgløfte, vi leverede på. Det er jeg meget stolt over.

Kl. 10:24

Anden næstformand (Jeppe Søe):

Spørgeren.

Kl. 10:24

Ole Birk Olesen (LA):

Så fik vi ikke svar på, hvem hr. Christian Rabjerg Madsens kaffeklub foretrækker som statsminister efter fru Mette Frederiksen. Men det er dog alligevel påfaldende, at Socialdemokratiet kan mene, at det er helt afgørende for at passe på fremtiden, at fru Mette Frederiksen fortsat var statsminister, for 7 måneder siden. Og i dag er fru Mette Frederiksen den slags kandidat, som er i gang med at undersøge, om det kan betale sig at springe ud som kandidat til en post som NATO-generalsekretær. Har hr. Christian Rabjerg Madsen slet ikke nogen synspunkter om det passende i at bilde befolkningen ind, at Mette Frederiksen skulle være statsminister, når hun alligevel ikke vil være det?

Kl. 10:25

Anden næstformand (Jeppe Søe):

Ordføreren.

Kl. 10:25

Christian Rabjerg Madsen (S):

Statsministeren har jo klart sagt, at statsministeren ikke er kandidat til noget topjob. Og jeg kan så i øvrigt bare bekræfte, at jeg som socialdemokrat støtter statsministeren. Jeg gik til valg på, at den daværende statsminister skulle fortsætte, og jeg er både stolt af, i forhold til mine vælgere, men også glad for på vegne af Danmark, at det er lykkedes Socialdemokratiet at indfri det valgløfte, og at statsministeren fortsat er fru Mette Frederiksen.

Kl. 10:25

Anden næstformand (Jeppe Søe):

Så er det fru Mette Abildgaard fra Det Konservative Folkeparti.

Kl. 10:25

Mette Abildgaard (KF):

Tak for det. Statsministeren sagde i sin tale, at det aldrig er for sent at gøre det rigtige, og den opfordring vil jeg rette mod ordføreren i forhold til de universitsforhandlinger, vi lige nu har gang i. For siden regeringen præsenterede sit udspil, må man jo sige, at der har været en meget, meget massiv kritik, også fra økonomer. Senest er Det Økonomiske Råd kommet og har peget på, at det her vil føre til lavere produktivitet og lavere velstand i vores samfund, og universiteterne, de store aftagere fra vores arbejdsmarked advarer alle sammen fuldstændig enstemmigt imod at halvere halvdelen af alle kandidatuddannelser, som regeringen lægger op til. Jeg har egentlig indtryk af, at både Moderaterne og Venstre sådan er til at tale med i den her sag, men jeg frygter lidt, at Socialdemokratiet er lidt dumstædige i den her debat.

Så når statsministeren siger, at det aldrig er for sent at gøre det rigtige, gælder det så også Socialdemokratiets indstilling til det her med en halvering af op mod halvdelen af alle kandidatuddannelser?

Kl. 10:26

Anden næstformand (Jeppe Søe):

Ordføreren.

Kl. 10:26

Christian Rabjerg Madsen (S):

Socialdemokratiet og regeringen er altid til at tale med. Jeg tror i øvrigt også, vi på skrift har formuleret, at vi ønsker en bred aftale om det her spørgsmål.

Jeg er nødt til at holde fast i, at det, når der er en økonomdebat om, at kortere uddannelser giver en lavere produktivitet, så sikkert isoleret set er korrekt, og at der ikke er nogen grund til at betvivle det, men at det, som regeringen jo foreslår, er at lave, ja, kortere uddannelser målt i tid, men uddannelser med en større kvalitet, med mere undervisning, med mere feedback. Og vi lægger i øvrigt op til, at den besparelse, der er, når man går kortere tid på universitetet, ikke alene skal geninvesteres, men at der skal lægges flere penge oveni, og så får vi pludselig et noget mere komplekst billede.

Jeg er optaget af, at vi har nogle universiteter, som følger med tiden, og universiteterne uddannede for mange år siden professorer og ph.d'er. I dag uddanner de til helt almindelige jobs både i det private erhvervsliv og i vores offentlige sektor, og det skal i højere grad afspejle uddannelserne i fremtiden. Det er det, jeg synes, vi skal diskutere med hinanden.

Kl. 10:27

Første næstformand (Leif Lahn Jensen):

Spørgeren.

Kl. 10:27

Mette Abildgaard (KF):

Men det, Socialdemokratiet ønsker, og det, regeringen lægger op til, er et eksperiment, og det overrasker mig, for det plejer ikke at være den måde, Socialdemokratiet laver samfundsforandringer på. Men det er lige præcis også et eksperiment, det bliver kaldt af mange af de aktører, som er helt afgørende på det her område. De siger, at man, hvis man vil forsøge sig med det her, så måske i stedet kan gøre det med 5 pct. Det er også det, vi i Det Konservative Folkeparti sammen med SF og Liberal Alliance har foreslået. Så lad os starte med en forsøgsordning for at prøve at se på, om det her giver den bedre kvalitet, hvad langt de fleste tvivler på, men hvad Socialdemokratiet insisterer på.

Kl. 10:28

Første næstformand (Leif Lahn Jensen):

Ordføreren.

Kl. 10:28

Christian Rabjerg Madsen (S):

Jeg synes, at det der med at kalde det et eksperiment er misvisende, og det der med at sige, at man kan gøre det for 5 pct., er jo vist bare lidt det samme som at sige, at den reform var vi så heller ikke med på, og så fik vi heller ikke leveret en strukturel beskæftigelse der.

Så det synes jeg ikke er modigt eller rigtigt. Hvis man gør det alene for 5 pct., vil man jo få nogle uddannelser, som for en meget lille gruppes vedkommende adskiller sig meget. Det, vi gerne vil, er at lave uddannelserne om, sådan at vi får nogle, der er kortere, men mere intensive, og nogle, der er længere og mere specialiserede.

Kl. 10:28

Første næstformand (Leif Lahn Jensen):

Så er det hr. Peder Hvelplund.

Kl. 10:28

Peder Hvelplund (EL):

Tak for det. Det er jo velkendt, at vi har en velfærd og i særdeleshed et sundhedsvæsen, som er presset fuldstændig i knæ på grund af kapacitetsmangel, primært fordi vi mangler personale. Indtil nu har svaret fra regeringen så været, at der skulle nedsættes en Sundhedsstrukturkommission, hvor alting skulle kastes op i luften – altså sådan en rigtig hr. Lars Løkke Rasmussen-løsning, hvor vi kigger på det hele med nye øjne – men det løser jo ikke den grundlæggende udfordring, nemlig at vi mangler personale ude i vores sundhedsvæsen.

Regeringen har så annonceret, at man vil afsætte 5 mia. kr. til et løft, men vi kan bare ikke se, hvor midlerne kommer fra, og vi kan ikke se, hvornår de bliver implementeret. Men det, vi kan se, er, at der lige er blevet indgået en økonomiaftale med regionerne, som vi kan konstatere skaber stramme rammer for regionerne, hvilket konkret vil betyde, at der bliver færre ansatte. Og nu er det jo sådan, at patienterne gerne vil behandles af rigtige sygeplejersker og ikke af sygeplejersker, der findes i et excelark. Og sygeplejerskerne vil gerne have rigtige kollegaer, som er af kød og blod, og som bidrager med deres faglighed, og som ikke bare er sygeplejersker i et excelark. Hvorfor er det, at regeringen ikke leverer i de økonomiaftaler, der lige er indgået, så der netop kan skabes tro på et bedre sundhedsvæsen?

Kl. 10:30

Første næstformand (Leif Lahn Jensen):

Ordføreren.

Kl. 10:30

Christian Rabjerg Madsen (S):

Det, som hr. Peder Hvelplund påstår her, er simpelt hen ikke rigtigt. Der bliver har sagt, at vi har udfordringer i vores sygehusvæsen, og det er jeg enig i, og så bliver der sagt, at det, der er svaret fra regeringen, er en strukturkommission.

Det er rigtigt nok, at vi har nedsat en kommission på sundhedsområdet for at kigge på, hvordan vi på den lange bane sikrer et sundhedsvæsen, som er bedre end i dag, men vi har jo på den korte bane vedtaget en vinterhjælpepakke, som jeg i øvrigt tror spørgerens parti var med i. Den skulle give bedre mulighed for at aflønne for ekstraarbejde, så man kan fastholde folk. Vi har også lavet en akutpakke, som gør noget af det samme; den giver bedre mulighed for vagtdeling, ansættelse af international arbejdskraft og for at lønne yderligere, hvis man tager ekstraarbejde. Og så har vi i øvrigt sagt, at vi ønsker at afsætte 3 mia. kr. fuldt implementeret til grupper i det offentlige, hvor der er udfordringer med at tiltrække og fastholde folk.

Så ja, vi skal kigge på sundhedsvæsenet på den lange bane, men vi skal også handle her er nu, og det er derfor, regeringen gør det.

Kl. 10:30

Første næstformand (Leif Lahn Jensen):

Spørgeren.

Kl. 10:30

Peder Hvelplund (EL):

Men hvorfor i alverden leverer man så ikke i økonomiaftalen? Hvorfor giver man ikke patienterne og det personale, der arbejder derude, håb om, at man reelt vil investere, i stedet for at lave en stram aftale? Det synes jeg ordføreren skal svare på.

Så synes jeg i øvrigt også, at ordføreren skylder et svar på det udmærkede spørgsmål fra fru Pia Olsen Dyhr om, hvorfor regeringen ikke vil levere på den aftale om at sikre vores drikkevand, som der var flertal for både før og efter valget.

Kl. 10:31

Første næstformand (Leif Lahn Jensen):

Ordføreren.

Kl. 10:31

Christian Rabjerg Madsen (S):

Jeg sagde klart, at regeringen er meget optaget af, at vi passer godt på drikkevandet, og det vil vi gerne lave aftaler om, men vi har behov for at få vidensgrundlaget på plads først. Når vi laver en aftale med regionerne, som er tilbageholdende, hænger det sammen med, at vi i øjeblikket har en inflation, som er på 5-6 pct. efter at have været oppe på 10 pct. Og hvem er det, som jeg sagde tidligere, der betaler prisen, hvis inflationen vedvarende er høj? Det er de mennesker, der har mindst. Det er den enlige forsørger. Så det er af hensyn til den sociale balance i det her samfund, at vi fører en ansvarlig økonomisk politik, som dæmper inflationen, sådan at prisen på havregryn bliver lavere. Det er ikke et stort problem, hvis man har den løn, som vi her i salen har, men det er et stort problem, hvis man som enlig forsørger og sosu-assistent tjener 23.000 kr. om måneden.

Kl. 10:32

Første næstformand (Leif Lahn Jensen):

Så er tiden ved at være gået, så vi når kun én spørger mere, og det er hr. Peter Skaarup. Værsgo.

Kl. 10:32

Peter Skaarup (DD):

Tak til ordføreren for at forsøge at svare. Jeg synes ikke rigtig, det lykkedes omkring Islamisk Stat og de kvinder, som regeringen har inviteret til Danmark. Vi ved nu, at der kommer en række kvinder og børn fra Islamisk Stat modsat det, statsministeren tidligere har sagt, både mens statsministeren har været statsminister i den her regering og i den tidligere regering.

Men jeg er lidt nysgerrig på den sidste tilbageblevne kvinde fra Islamisk Stat. Kan ordføreren så i det mindste, når man nu ikke rigtig svarer på de spørgsmål, der er stillet, svare på, om regeringen kan garantere, at nu er det slut – nu er det helt slut – med at tage folk fra Islamisk Stat til Danmark?

Kl. 10:33

Første næstformand (Leif Lahn Jensen):

Ordføreren.

Kl. 10:33

Christian Rabjerg Madsen (S):

Jeg står her jo for at svare på vegne af Socialdemokratiet, og jeg kan garantere, at Socialdemokratiets position er uændret.

Jeg synes ikke, det helt rimeligt at påstå, at jeg ikke svarer på spørgsmålene, men vi er uenige om præmissen i spørgsmålet. For den stramme udlændingepolitik, som Socialdemokratiet er garant for, og som jeg står på mål for og synes er afgørende vigtig, er ikke ændret af, at man foretager en konkret vurdering i forhold til et enkelt barn af en IS-kriger. Det ændrer ikke på vores grundlæggende udlændingepolitik, så jeg mener, det er noget pjat at blande de to størrelser sammen.

Det er også derfor, jeg svarer ved at fastholde, at vi fører en stram udlændingepolitik. Og ikke alene fastholder vi en stram udlændingepolitik, vi udbygger den eksempelvis med 37 timers arbejdspligt, som vi har talt om for længe, og som vi nu handler på. Og så fremhæver jeg også, at vi har lavere antal, end da fru Inger Støjberg var minister på området, siddende i vores udrejsecentre, fordi vi har taget fat i forhold til at få sendt folk hjem. Det er jeg stolt af.

Kl. 10:34

Første næstformand (Leif Lahn Jensen):

Spørgeren.

Kl. 10:34

Peter Skaarup (DD):

Det er rigtig, rigtig interessant tale, hr. Christian Rabjerg Madsen kommer med. Det var bare slet ikke det, jeg spurgte om. Prøv lige at spole filmen tilbage og hør engang og gentænk, hvad det var, spørgsmålet var. Spørgsmålet var: Vil regeringen og Socialdemokratiet, som hr. Christian Rabjerg Madsen repræsenterer her i dag, garantere, at nu er det slut med at tage folk fra Islamisk Stat til Danmark med alle de problemer, det giver, med ressourcer, med utryghed? Det koster mange penge, ikke også, hr. tidligere finansordfører? Kan vi ikke godt få et svar: Er det slut nu?

Kl. 10:34

Første næstformand (Leif Lahn Jensen):

Tak. Så er det ordføreren.

Kl. 10:34

Christian Rabjerg Madsen (S):

Når Socialdemokratiet er imod, er én ting midlerne, men det er jo, fordi vi er bekymret for Danmarks sikkerhed. Den socialdemokratiske holdning til det, spørgeren spørger om, er uændret. Så derfor har jeg svaret krystalklart. Men jeg er bare uenig i, at man gør spørgsmålet om konkrete vurderinger om ganske få børn født af IS-krigere til et spørgsmål om vores udlændingepolitik. Vi står vagt om den faste udlændingepolitik, vi kommer til at fastholde den faste udlændingepolitik, og vi kommer endda til at udbygge den, for det er klart i Danmarks interesse, og vi arbejder benhårdt på, at EU følger med og også implementerer vores asylpolitik i international skala.

Kl. 10:35

Første næstformand (Leif Lahn Jensen):

Så siger vi tak til hr. Christian Rabjerg Madsen. Den næste er hr. Morten Dahlin fra Venstre. Velkommen til.

Kl. 10:35

(Ordfører)

Morten Dahlin (V):

Hold da op, det har godt nok været et vanvittigt halvt år. Jeg havde aldrig troet, at jeg i den her grad skulle gå på kompromis med mig selv og tilsidesætte alt, hvad jeg plejede at kæmpe for. Til tider har jeg totalt mistet overblikket, og søvnløse nætter er der mange af. Helt ærligt, nogle gange har jeg svært ved helt at genkende mig selv.

Men sådan må det jo være, når man vælger at sætte et barn i verden. Jeg er nemlig blevet far til en fantastisk lille pige. Det er skønt, men også hårdt. Og så sætter det tingene i perspektiv. Jeg kan mærke, at jeg synes, det er svært at tage hjemmefra om morgenen, særlig når jeg ved, at jeg ofte først er hjemme igen, når hun sover. Så hvorfor gør jeg det egentlig? Jeg gør det, fordi jeg tror på, at jeg kan spille en lille rolle i at skabe en bedre fremtid for min datter, en bedre fremtid for mit land. Det er derfor, jeg er i politik: for at gøre en forskel.

Det er også derfor, jeg er Venstremand. For det ligger i Venstres dna, at vi tror på, at tingene kan blive bedre. Vi skal ikke fra Christiansborg detailstyre hvordan, men vi skal skabe rammerne, så danskerne i forpligtende frivillige fællesskaber kan rykke samfundet i den rigtige retning. Men det kræver så selvfølgelig også, at der er nogen her i Folketinget, der tager ansvar for at skabe de rigtige rammer; nogen, der vil gøre en forskel. Det vil Venstre.

Man kan bare se på den seneste finanslov. I de 3½ år med den tidligere regering var der nul blå partier med i regeringens finanslovsaftaler, nul. Med Venstre i regeringen har vi flyttet den økonomiske politik, så hele tre blå partier kunne se sig selv i årets finanslov. Det er et bevis på, at noget har flyttet sig; at Venstre gør en forskel.

Lad mig bare fremhæve én ting fra finansloven. I Venstre mener vi, at danskerne skal have lov at beholde nogle flere af deres egne penge. Det gælder både lønmodtagere, selvstændige og virksomheder. Men med 90 røde mandater var der udsigt til det modsatte. Derfor tog vi ansvar, gik i regering, og allerede i første finanslov kom der en skattelettelse på 1 mia. kr. til virksomhederne, der nu i stedet for at aflevere pengene til skattefar kan bruge dem på at energirenovere, klimaforbedre og forbedre Danmarks store og små bysamfund. Venstre gør en forskel.

Det gør vi også for Gert. Han er 68 år, han er fra Grindsted, og han arbejder stadig væk som murer, selv om han har nået pensionsalderen. Folk som Gert fortjener en stor tak, og vi skal være meget bedre til at holde vores dygtige seniorer på arbejdsmarkedet. Gert gør præcis, hvad vi beder ham om: tager en ekstra tørn på jobbet. Men i dag bliver han økonomisk straffet for sin indsats, fordi han bliver modregnet i sin pension. Det giver ikke mening, det er ikke i orden. Det skal kunne betale sig at arbejde. Derfor gør vi nu noget ved det. I morgen fjerner vi sammen med et bredt flertal modregningen for arbejdende pensionister, vel at mærke med tilbagevirkende kraft fra årets begyndelse. 50.000 arbejdende pensionister vil i gennemsnit få 30.000 kr. ekstra om året ved at blive på arbejdsmarkedet. Vi gør en forskel for folk som Gert.

Også for de unge sker der forbedringer. I Venstre kæmpede vi imod aftalen om tvangsfordeling af gymnasieelever. Det gjorde vi, fordi Markus fra Karlslunde ikke skal tvinges hen på en anden skole, fordi hans forældre tjener for meget eller for lidt. Det er ikke forældrenes pengepung, der skal afgøre, hvor han må gå i skole. Derfor tog vi ansvar. Vi gik i regering, og derfor – og kun derfor – er aftalen om tvangsfordeling nu væk, og det frie skolevalg er tilbage. Vi gør en forskel for unge som Markus.

Når Markus så er færdig med gymnasiet, skal han jo finde noget andet at lave. Måske skal han ind og springe soldat, og det bliver en markant anderledes oplevelse, end da jeg selv aftjente min værnepligt. Med regeringens udspil til et nyt forsvarsforlig har vi nu endelig en plan, der sikrer, at vi kan leve op til de økonomiske løfter, vi har givet til vores NATO-allierede.

Kl. 10:40

Det betyder, at vi kan renovere kasernerne, at vi kan styrke og forlænge værnepligten, og at vores dygtige soldater kan få det nødvendige udstyr. Og så vil vi stadig væk, for det er vigtigt, kunne give en massiv støtte til ukrainernes frihedskamp. Vi gør en forskel for Danmarks sikkerhed og Europas frihed.

Selv om meget går godt i vores sundhedsvæsen, er der også her brug for forbedringer. Alt for mange venter nemlig al for lang tid på behandling. Det kan vi helt ærligt ikke være bekendt; det skal vi gøre bedre. Venstres sundhedsminister har allerede sikret, at private aktører til en lavere pris kan behandle flere patienter. Det vil sikre, at flere bliver behandlet til tiden. Det skylder vi dem. Samtidig giver den stærke danske økonomi os nu mulighed for, at vi kan foretage en massiv investering i kræftbehandlingen, så de, der bliver ramt af kræft, får en bedre og hurtigere behandling, så flere forhåbentlig overlever den forfærdelige sygdom. Vi gør en forskel for patienterne.

Her vil jeg så gerne lige stoppe op og bringe en advarsel: Jeg er meget bekymret for den reformangst, der spreder sig her på Christiansborg både hos røde og blå partier. Fordi den danske økonomi står stærkt, konkurrerer partier fra højre til venstre nu om, hvem der hurtigst kan aflyse og tilbagerulle ansvarlige økonomiske reformer. Men angsten for reformer bygger på en forfejlet analyse, for reformer handler ikke kun om penge, de handler om mennesker. På flere sygehuse står der senge tomme, ikke fordi der mangler patienter eller penge, men fordi sygeplejerskerne ikke er der. I det private erhvervsliv må de takke nej til ordrer, fordi de ikke kan finde den nye medarbejder, de har brug for. Reformer handler derfor ikke om tørre tal i et regneark; reformer handler om at skaffe flere elektrikere, ingeniører og programmører til vores virksomheder, om at skaffe flere pædagoger til at passe godt på vores børn, om at skaffe flere uddannede medarbejdere til vores sygehuse, så vi får verdens bedste sundhedsvæsen. Derfor er reformer den rigtige vej at gå, hvis vi fortsat vil kunne gøre en forskel.

Og det vil vi i Venstre, for vi er slet ikke færdige; vi er kun lige begyndt. Vi kommer til at sænke skatten for de familieejede virksomheder, der har tjent Danmark i generationer. Venstre gør en forskel.

Vi kommer til at sænke skatten for 3 millioner lønmodtagere og selvstændige. Venstre gør en forskel.

Vi kommer til at halvere topskatten for 250.000 hårdtarbejdende danskere. Venstre gøre en forskel.

Vi kommer til at indføre en arbejdspligt, så indvandrere, der kommer til Danmark, skal bidrage. Venstre gør en forskel.

Vi kommer til at implementere flere grønne aftaler som den, der netop er indgået om havvind. Venstre gør en forskel.

Og det tror jeg danskerne forventer af os alle sammen herinde i Folketingssalen. Jeg tror, de forventer, at vi gør en forskel.

Men det gør man ikke bare ved at brokke sig på sociale medier eller sætte sig over i hjørnet med korslagte arme og sige nej, nej. Det gør man ved at sige ja og tage ansvar. Det gør vi i Venstre.

Er det altid lige elegant? Næh. Får vi altid alting igennem, præcis som vi gerne vil have det? Nej. Men når jeg kysser min datter farvel om morgenen, ved jeg med mig selv, at når jeg kommer på arbejde, er jeg med til at gøre en forskel ved at trække Danmark i den rigtige retning, hvor de frivillige fællesskaber bliver styrket, hvor det enkelte menneskes frihed står centralt, og hvor økonomien er så stærk, at det kan være med til at gøre en forskel for virksomhederne, for de ældre, for de unge, for forsvaret, for patienterne. For det er jo i bund og grund det, politik handler om for os i Venstre: at tage ansvar, at gøre en forskel. Tak for ordet.

Og så skal jeg nævne, at vi naturligvis tilslutter os vedtagelsesteksten, som den tidligere ordfører læste op på vegne af S, V og M.

Kl. 10:45

Første næstformand (Leif Lahn Jensen):

Tak til ordføreren. Der er en række korte bemærkninger, og den første er til fru Pia Olsen Dyhr.

Kl. 10:45

Pia Olsen Dyhr (SF):

Først tak for en flot Venstretale, det må man sige, hvor Venstre var i centrum, og tillykke med datteren. Jeg ved især, hvilket ansvar, det giver at få en datter. De stiller store krav til en og de bliver ved med at jagte en, i forhold til at man skal sikre fremskridt. Derfor vil jeg også gerne spørge ordføreren om et af de områder, som jeg mærker at de unge er allermest optaget af i de her år, og som min datter i hvert fald løfter en pegefinger til os politikere omkring, og det er selvfølgelig klimaet. Vi skal nå i mål med en 2025-målsætning, og det kræver meget hårdt arbejde, for 2025 er som sagt kun 2 år væk, og det skal vi, hvis vi skal leve op til vores klimaforpligtelser, og det tror jeg også ordførerens datter vil forvente at ordføreren leverer på. Det er jo ikke sikkert, men jeg tror, der er en ret stor sandsynlig for det.

Så derfor vil jeg spørge ordføreren, hvad Venstre her egentlig arbejder for. For alle målinger viser, at regeringen lige nu ikke når målet. Det er regeringens egne beregninger fra Energistyrelsen, der viser det i fremskrivninger. Så jeg vil spørge, om Venstre nu vil arbejde for, at der kommer en akutplan for klimaet, så vi kan nå 2025-målet.

Kl. 10:46

Første næstformand (Leif Lahn Jensen):

Ordføreren.

Kl. 10:46

Morten Dahlin (V):

Tak for spørgsmålet, og spørgeren har ganske givet ret i, at min datter kommer til at jagte mig på en række områder. Lige nu jagter hun mig primært for at få skiftet ble, og det er en ret væsentlig opgave, som jeg meget hurtigt har opbygget en ret stor ekspertise i.

Jeg er helt enig i, at vi har en massiv udfordring med vores klima. Vi skal nå vores klimamålsætning både i 2025, vi skal nå den i 2030, og vi skal nå den i 2050. Det skylder vi både os selv, vores jord og fremtidige generationer, og derfor mener jeg, at vi skal trække på en lang række ting. Vi skal have gjort transporten grønnere, og jeg er meget glad for, at der i går aftes blev indgået en bred politisk aftale, der nu sørger for, at vi sætter turbo på accelerationen i forhold til havvind. Det er ret massivt, det er ret ambitiøst, det er ret grønt, og jeg er glad for, at et bredt flertal er med, og på den måde tror jeg ikke, at vi kun skal kigge ét sted hen, men at vi skal trække mange forskellige værktøjer op af værktøjskassen, når det handler om at lave den grønne omstilling.

Kl. 10:47

Første næstformand (Leif Lahn Jensen):

Spørgeren.

Kl. 10:47

Pia Olsen Dyhr (SF):

Nu sagde ordføreren i sin tale, at ordføreren var bekymret for, at Folketinget led af en reformangst. Der skal ikke være nogen tvivl om, at SF har en reformiver, når det gælder omstillingen i forhold til klimaet. Jeg er desværre lidt bekymret for, om Venstre har den samme iver i forhold til reformer på klimaområdet, da Venstre ikke var en del af den oprindelige aftale omkring 2025. Det er jo derfor, jeg specifikt stiller spørgsmål i forhold til 2025.

Vil Venstre være villig til at gøre det, der skal til, for at vi når målet i 2025?

Kl. 10:48

Første næstformand (Leif Lahn Jensen):

Ordføreren.

Kl. 10:48

Morten Dahlin (V):

Ja, vi skal nå vores klimamål, og det har regeringen også anvist en vej for at gøre, bl.a. ved at kigge på transportområdet i forhold til 2025-målet.

Må jeg så ikke bare sige noget i forhold til reformer? Jeg mener ikke, at man kan påstå, at man tager den grønne omstilling seriøst, hvis man ikke er indstillet på at lave de reformer, der gør, at der eksempelvis kommer flere elektrikere. Altså, det er svært at sætte strøm til maskinerne i industrien, hvis der ikke er flere uddannede elektrikere. Og hvis vi derfor skal løfte vores velfærdssamfund, samtidig med at vi styrker vores forsvar, samtidig med at vi styrker de private virksomheder, samtidig med at vi kommer i mål med den grønne omstilling, så er der også her brug for markante reformer.

Kl. 10:49

Første næstformand (Leif Lahn Jensen):

Så er det fru Inger Støjberg.

Kl. 10:49

Inger Støjberg (DD):

Tak for det. Nu sagde hr. Morten Dahlin, at han ikke kunne kende sig selv. Jeg kan heller ikke kende hr. Morten Dahlin og jeg kan heller ikke kende Venstre. Så langt, så godt. Men jeg kan dog godt, vil jeg sige, genkende hr. Morten Dahlins stolthed over sin datter. For heroppe på forreste række ser vi ofte billeder, men hun er også sød.

Når det er sagt, var en af de ting, som hr. Morten Dahlin sagde i sin tale, at vi skal gøre en forskel for virksomhederne. Men, hr. Morten Dahlin, det skulle jo helst være en positiv forskel, og det er jo det stik modsatte, man gør. Når man f.eks. nu her indfører en kilometerafgift på vognmændene, på lastbilerne, er det det stik modsatte. Lige nu kommer man til at indføre en afgift, der betyder – og det er regeringens egne tal – at hver tiende lastbil nu bliver parkeret i garagen. Det er da ikke at gøre en positiv forskel for virksomhederne.

Kl. 10:50

Første næstformand (Leif Lahn Jensen):

Ordføreren.

Kl. 10:50

Morten Dahlin (V):

Tak til fru Inger Støjberg for spørgsmålet, og tak for at afsløre, at jeg nu er blevet til ham, som jeg for få måneder siden ikke forstod, som render rundt og viser billeder af mit barn til alle mulige, der dybest set ikke har lyst til at kigge på dem, men også tak til fru Inger Støjberg for at tage positivt imod billederne.

Det er rigtigt, at vi skal gøre en positiv forskel for virksomhederne med bedre rammevilkår. Derfor har vi sænket skatterne i forbindelse med finansloven, derfor kommer vi eksempelvis til at sænke generationsskifteskatten, og derfor kommer vi til at lave en iværksætterstrategi. I forhold til afgiften om lastbiler står vi jo på mål for det samlede regeringsgrundlag, men afgiften blev lavet af et rødt flertal før valget, et rødt flertal, der stadig væk eksisterer. I den situation vælger Venstre så ikke bare at tage ud og besøge en vognmand, tage et billede af det og smide det op på de sociale medier og sige, at hvor er alting galt. Nej, vi sætter os ind til bordet og spørger, hvordan vi her kan lave nogle forbedringer, eksempelvis ved at lade vognmændene laste deres biler noget længere og noget tungere, hvad der giver dem en konkret besparelse på 1 mia. kr., og ændre profilen på kilometerafgiften, så den bliver højere i byerne og lavere derude, hvor man skal køre langt, altså ude på landet.

Så er vi jo slet ikke færdige endnu. Jeg ved, at transportministeren arbejder med at udvide forsøgsordningen med dobbelttrailere, så man kan køre med dobbelt så meget last. Det er godt for vognmandens pengepung, og det er godt for klimaet. Så vi gør en forskel.

Kl. 10:51

Første næstformand (Leif Lahn Jensen):

Spørgeren.

Kl. 10:51

Inger Støjberg (DD):

Men det er jo stadig væk bare ikke en positiv forskel, man gør, når man indfører en afgift som den her. Tror hr. Morten Dahlin, det var for sjov, at vejene var blokeret her for nylig? Nej, det var det ikke. Men det er jo, fordi vi har med en branche at gøre, der nu står i en desperat situation, og hvem er det, man kommer til at vælte de her udgifter over på? Ja, det er forbrugerne.

Så nu har hr. Morten Dahlin ikke bare gjort det sværere at drive virksomhed og mere vanskeligt at drive virksomhed, men hr. Morten Dahlin har også gjort det dyrere at være dansker. Det er da stik modsat det, Venstre og hr. Morten Dahlin førhen har stået for. Så ja, jeg kan godt forstå, at hr. Morten Dahlin og Venstre har svært ved at kende sig selv.

Kl. 10:51

Første næstformand (Leif Lahn Jensen):

Ordføreren.

Kl. 10:51

Morten Dahlin (V):

Den her regering kommer til at sænke skatter og afgifter for danskere, der står op om morgenen og går på arbejde, og også for de dygtige virksomheder, der er selve grundlaget for vores velstand. Men der er jo her en ret stor forskel på politik. Altså, det flertal, der lavede den afgift på lastbiler, eksisterer stadig væk, og så kan man vælge to muligheder. Man kan vælge at gøre som Danmarksdemokraterne, altså at tage ud og besøge en vognmand og lægge det op på de sociale medier og sige, at alt er galt. Men afgiften kommer jo stadig væk. Eller man kan sætte sig ind og lave nogle konkrete forbedringer, f.eks. at give vognmændene en milliardbesparelse på, at de kan laste deres biler noget tungere, eksempelvis ved at kigge på, om man kan lave forsøg med syvakslede lastbiler, så de kan køre noget mere gods til den samme pris. Det sparer dem for nogle penge, og det er godt for klimaet.

Kl. 10:52

Første næstformand (Leif Lahn Jensen):

Så er det hr. Alex Vanopslagh.

Kl. 10:52

Alex Vanopslagh (LA):

Jeg vil gerne tale om sundhedspolitik, hvor Venstre i hvert fald tidligere har gjort en stor forskel og har mulighed for det nu i regering og med ministerposten. Noget af det, som man for et par måneder lagde op til, og som jeg egentlig syntes var en god idé, var at se, hvor det er, vi kan bruge kapaciteten hos de private hospitaler til at aflaste det offentlige. Så der blev indledt et samarbejde mellem Sundhed Danmark, altså dem, der organiserer de private hospitaler, og regionerne og Sundhedsstyrelsen, og de private hospitaler i Danmark fandt 81 områder med lang ventetid, hvor de siger at de har kapacitet til at aflaste det offentlige. Men regionerne vil kun af med 11 af dem. Det var på 11 områder, man sagde, at her kan vi bruge den private kapacitet, men for 70 områder har man ikke taget imod den mulighed.

Nu har vi hørt en hel tale om, hvordan Venstre gør en forskel. Jeg vil egentlig bare gerne høre ordføreren, hvordan ordføreren kan forsvare, at der på 70 områder er nogle private sygehuse i Danmark, der siger, at de kan afhjælpe ventelisterne, men at man ikke har taget imod det. Det synes jeg er uforståeligt.

Kl. 10:53

Første næstformand (Leif Lahn Jensen):

Ordføreren.

Kl. 10:53

Morten Dahlin (V):

Men jeg kan slet ikke genkende det billede fra virkeligheden. Det er ikke den opfattelse, jeg har, af, hvordan tingene forholder sig. Det er jo faktisk heller ikke den opfattelse, Liberal Alliance har. Liberal Alliance kom jo til – jeg tror, det var uforvarende – for ikke særlig mange uger siden at rose, at der nu var flere private aktører på sundhedsområdet; at de tog en større andel af ansvaret, en større andel af behandlingerne. Det hyldede man faktisk fra Liberal Alliances side. Derfor har jeg ikke haft mulighed for at sige tak til hr. Alex Vanopslagh, men det vil jeg gerne gøre nu: Tak for rosen til Venstres liberale sundhedsminister, der har forhandlet en akutplan på plads med regioner og med privathospitaler, der lader dem overtage en større del af opgaverne, så vi kan få nedbragt ventelisterne. For det er jo det, der er det væsentligste. Det er jo at nedbringe ventelisterne.

Men ikke nok med det, sundhedsministeren formåede faktisk også at forhandle en rabat hjem. Så det, vi har fået der, er: en akutaftale, der laver kortere ventelister, med flere private aktører til en lavere pris. Hov, det lyder næsten som fornuftig, liberal Venstrepolitik.

Kl. 10:54

Første næstformand (Leif Lahn Jensen):

Spørgeren.

Kl. 10:54

Alex Vanopslagh (LA):

Det er jo derfor, jeg spørger, hvorfor vi ikke får mere af det. Jeg startede også med at rose det. Det er da dejligt, at der nu er 11 områder, hvor man siger, at her kan vi nedbringe ventelisterne ved at bruge de private.

Der er så 70 andre områder, hvor man enten har fået et nej, eller hvor man har fået at vide: Arh, det skal vi lige se på. Det synes jeg er uforståeligt. Det er jo god liberal politik: kortere ventelister for færre penge.

Så er der en principiel modstand i regeringen og hos Venstre mod, at man bruger den private kapacitet der, hvor det er oplagt, men hvor man alligevel har sagt nej? Det er sådan set det, jeg spørger ind til. Jeg kritiserer jo ikke det, man har gjort. Jeg spørger ind til, hvorfor det er, man ikke gør noget mere af det.

Kl. 10:55

Første næstformand (Leif Lahn Jensen):

Ordføreren.

Kl. 10:55

Morten Dahlin (V):

Jamen jeg kan ikke genkende det billede fra virkeligheden, og jeg må undre mig en lille smule over, at ordføreren i al seriøsitet stiller mig det spørgsmål, om vi har en ideologisk modstand mod privat kapacitet i sundhedsvæsenet. Jeg har lige stået og fremhævet, hvordan der er blevet forhandlet en akutaftale med de private aktører, der skal lave flere behandlinger for en lavere pris.

Så jeg kan slet ikke genkende det billede, hr. Alex Vanopslagh fremmaner. Og nej, i Venstre er vi ikke sat i verden for at bekæmpe privathospitaler. Vi er sat i verden for at bekæmpe ventelister i sundhedsvæsenet.

Kl. 10:55

Første næstformand (Leif Lahn Jensen):

Så er det hr. Søren Pape Poulsen.

Kl. 10:55

Søren Pape Poulsen (KF):

Tak for det. Tak for talen. Jeg har ellers haft det sådan med den her regering, at jeg tænkte, det var sådan en såkaldt teknokratisk regering, et fornuftsægteskab; der var ikke meget passion i den regering.

Det var, lige indtil jeg læste Berlingske med et dobbeltinterview med hr. Morten Dahlin og hr. Christian Rabjerg Madsen, de to politiske ordførere. Der var passion. Det var kærlighed mellem mænd, når det er allerallersmukkest. Altså, jeg har aldrig set noget så glædeligt – det var, at nu stod man sammen, og alt det gode, man skulle gøre sammen – så jeg må trække mine ord om det tilbage.

Men jeg vil gerne tage fat i det, som der bliver talt om, med reformangst. Jeg er meget enig med ordføreren i, at vi jo ikke skal have reformangst, men skal vi så ikke begynde at sætte os ned – og hvis vi skal, fordi det er for betændt, så begynde i et lukket rum – og kigge på alle de tilbagetrækningsordninger, vi har i Danmark, og skabe rigtige reformer med store arbejdsudbud, hvor det virkelig rykker noget?

Kl. 10:56

Første næstformand (Leif Lahn Jensen):

Ordføreren.

Kl. 10:56

Morten Dahlin (V):

Tak til spørgeren. Og nu skal jeg jo ikke begive mig ud i en spekulation om spørgerens privatliv, men jeg vil sige, at hvis interviewseancen mellem hr. Christian Rabjerg Madsen og mig selv er det mest eksplosive kærlighedsforhold mellem mænd, som spørgeren har oplevet, tror jeg, at spørgeren har noget at glæde sig til i sit fremtidige kærlighedsliv. Det vil jeg sige.

Jo, vi skal også kigge på tilbagetrækningsområdet. Regeringen har jo i regeringsgrundlaget lagt vores model frem, hvor man samtænker to modeller, forenkler, lægger dem sammen. Det giver både noget i forhold til at skaffe mere arbejdskraft og, synes vi, en god balance i forhold til at give mennesker en værdig afslutning på deres arbejdsliv.

De tanker, regeringen har, drøfter vi jo meget gerne med Folketingets partier, for vi ønsker at lave brede aftaler, og vi har lagt det frem, vi mener er det mest balancerede udgangspunkt i forhold til også at kigge på tilbagetrækningsområdet.

Kl. 10:57

Første næstformand (Leif Lahn Jensen):

Spørgeren.

Kl. 10:57

Søren Pape Poulsen (KF):

Jeg kan berolige ordføreren med, at det ikke er det hedeste, jeg har oplevet, men det skal vi nok ikke nærmere ind i. Jeg kunne bare godt tænke mig at sige til hr. Morten Dahlin, at jeg godt ved, at nu har man skibet sig ind i det her regeringsprojekt, men til hver en tid vil jeg sige: Kom hjem, kom hjem – vi vil stå med åbne arme og lave dejlige borgerlige reformer, hvor vi virkelig tager fat i nogle ting. Så er det kun et spørgsmål om tid, hvornår den nuværende statsminister falder, og så kan vi lave et godt regeringsalternativ sammen.

Kl. 10:58

Første næstformand (Leif Lahn Jensen):

Ordføreren.

Kl. 10:58

Morten Dahlin (V):

Jeg bliver lidt nervøs, når hr. Søren Pape Poulsen på den ene side står og taler om hede forhold mellem mænd og på den anden side inviterer mig hjem på privatadressen. Altså, det gør jeg. Men jeg er jo et liberalt menneske, så det kan godt være, jeg skal slå et smut forbi Viborgegnen.

Den her regering er født med et offensivt regeringsprogram, og jeg ville ønske, der var nogle flere partier, også Det Konservative Folkeparti, der ikke bare sagde nej og nej og nej og sendte breve om, at man ikke vil være med til at lave en uddannelsesreform, og foreslog at tilbagerulle noget af det, regeringen allerede har gjort, og som i stedet for – ikke bare i kronikker og i medierne, men også i virkeligheden – meldte sig på reformsporet. Det har Danmark brug for. Danmark har brug for, at Det Konservative Folkeparti også gør en forskel her.

Kl. 10:59

Første næstformand (Leif Lahn Jensen):

Så er det hr. Peder Hvelplund.

Kl. 10:59

Peder Hvelplund (EL):

Tak for det. Jeg vil også gerne helt utraditionelt starte med at rose hr. Morten Dahlin for talen. For det lykkedes mig faktisk at finde to ting i den her tale, som jeg var helt enig i, og det er faktisk, kan man vel sige i forhold til de standarder, vi normalt opererer med – det kender ordføreren og jeg jo hinanden godt nok til at sige – godt scoret.

Den ene ting er det der fuldstændig identitetsforandrende i at få et barn. Det kan jeg kun bekræfte, og det er heldigvis noget, der fortsætter resten af livet. Den anden ting er, at ordføreren sagde, at reformer handler om mennesker – det sagde ordføreren ordret. Det er jeg også fuldstændig enig i, for det handler jo lige præcis om mennesker, når regeringen f.eks. vælger at lette beskatningen for virksomhedsarvinger og samtidig taler om at forringe seniorpensionen.

Det har jo konkrete konsekvenser for konkrete mennesker. Det handler bare om, hvilke mennesker det er, man gør det nemmere for, og hvem man gør det sværere for. Og der har regeringen jo været fuldstændig klar i sin politik.

Det fører mig også frem til det her spørgsmål om, at der har udfoldet sig en debat i Avisen Danmark omkring fremtidens velfærdssamfund, hvor udenrigsministeren  har peget på, at der var behov for, at vi skulle overgå til en større privatfinansiering af velfærden, hvorimod justitsministeren har talt om, at vi skulle investere i velfærden og sikre universelle ydelser. Hvor står Venstre henne i den debat?

Kl. 11:00

Første næstformand (Leif Lahn Jensen):

Ordføreren.

Kl. 11:00

Morten Dahlin (V):

Tusind tak for spørgsmålet. Lad mig gribe fat i en ting, som jeg synes ordføreren måske med vilje fremstillede lidt karikeret: skattelettelser til virksomhedsarvinger. Ej, det, der er tale om her, er, at vi vil reducere generationsskiftebeskatningen for familieejede danske virksomheder med en tredjedel.

Det vil vi gøre, fordi vi faktisk gerne vil have, de bliver i Danmark, og hvis det er alt for dyrt for dem at lade virksomheden gå videre fra mor til datter eller fra far til søn, er alternativet, at de bliver opkøbt af eksempelvis udenlandske kapitalfonde. Så vi gør jo sådan set det her, fordi vi gerne vil beskytte gode, solide danske arbejdspladser, særlig i landdistrikterne, hvor de familie- og ejerledede virksomheder udgør en rigtig stor del.

Så er der spørgsmålet om fremtidens velfærdssamfund. Vi har i Venstre ikke en eller anden hemmelig skuffeplan om at indføre en masse brugerbetaling. Men jeg vil gerne sige, at den analyse, som  udenrigsministeren, der lige har rejst sig fra sin plads i salen, kommer med, af, at vi ser et stigende forventningspres på kvaliteten i velfærd, og at det bliver vi nødt til at håndtere seriøst, er jeg helt enig i – og jeg håber, ordføreren vil spørge mig om, hvad jeg mener med det, så jeg lige om lidt har tid til at uddybe det.

Kl. 11:01

Første næstformand (Leif Lahn Jensen):

Spørgeren.

Kl. 11:01

Peder Hvelplund (EL):

Jamen det tror jeg godt jeg ved hvad ordføreren mener med, for det er jeg sådan set enig i. Det er jo klart, at når vi har en velfærd og et sundhedsvæsen, som er presset på kapacitet – primært på grund af mangel på dygtigt personale – handler det om, hvem der får adgang til den begrænsede kapacitet, der er.

Hvis man vælger at gå privatiseringsvejen, betyder det jo, at det er dem med den rigtige forsikring, dem med den største pengepung, som får en privilegeret adgang til den begrænsede kapacitet, hvorimod man, hvis man vælger at have universelle ydelser, sikrer, at det bliver behovsbestemt, altså at det er dem, der har størst behov for behandling, som bliver behandlet først. Hvilken vej vil Venstre gå der?

Kl. 11:02

Første næstformand (Leif Lahn Jensen):

Ordføreren.

Kl. 11:02

Morten Dahlin (V):

Jeg kan jo bruge mig selv som eksempel på en af de udfordringer, vi står over for: Da mine forældre kunne aflevere mig i en daginstitution, var de lykkelige over, at der var nogen, der gad at passe på deres knægt. Det havde de ikke selv været vant til fra barnsben af. Nu er det min generation, der skal have børn i daginstitutioner, og så begynder der jo at komme krav om minimumsnormeringer og sansestuer, vegansk mad, og jeg ved ikke hvad, fordi folk bliver mere kvalitetsbevidste og kommer til at efterspørge en højere kvalitet.

Kan vi nødvendigvis efterkomme det inden for rammerne af den måde, vores velfærdssamfund er skruet sammen på lige nu? Det kan jeg godt være i tvivl om, og derfor bliver vi nødt til at have en diskussion om, hvordan vi løser det her strukturelt på lidt længere sigt.

Kl. 11:02

Første næstformand (Leif Lahn Jensen):

Så er det hr. Martin Lidegaard.

Kl. 11:02

Martin Lidegaard (RV):

Tak. Tillykke til hr. Morten Dahlin med barnet. Jeg kan bekræfte, at det er det største, man kan opleve, og jeg kan også helt genkende følelsen af, at det at kunne give et Danmark og et samfund videre, der er mindst lige så godt som det, vi fik af vores forældre, også er det, der er allerøverst på min og Radikales dagsorden.

Ordføreren nævnte jo en lang række vigtige områder i sin tale, og jeg kunne egentlig godt tænke mig at stille det samme spørgsmål til Venstres ordfører, som jeg stillede til Socialdemokratiets ordfører. Hvis vi af de nye penge, vi har fået, tager 100 kr., hvordan ønsker Venstre så egentlig groft sagt – det er jo ikke noget, jeg vil holde ordføreren op på – at prioritere de midler inden for alle de områder, som ordføreren har nævnt? Altså, vi har en bunke, vi kan bruge til børn, unge, forebyggende indsatser, klima og miljø – kort sagt: fremtiden. Vi har en anden bunke, vi kan bruge til sundhed, ældre, det demografiske træk osv., og så har vi den tredje bunke, som ordføreren også nævnte, som vi kan bruge til skattelettelser i forskellige varianter. Hvordan vil ordføreren egentlig prioritere mellem de tre ting?

Kl. 11:03

Første næstformand (Leif Lahn Jensen):

Ordføreren.

Kl. 11:03

Morten Dahlin (V):

Tak for spørgsmålet. Jeg vil måske lige komme med en opklaring, med hensyn til hvordan jeg ser på spørgsmålet. Jeg mener ikke, at det er nogle penge, vi har fået – det er nogle penge, danskerne har indbetalt. Vi har fået dem, fordi der er nogle mennesker, der står op og går på arbejde og knokler, fordi der er nogle dygtige virksomheder, nogle fremsynede iværksættere, som betaler noget skat ind til statskassen. Så det ikke noget, vi har fået, men man kan sige, at det er noget, vi har taget fra danskerne.

Jeg går ind for en balanceret profil i forbindelse med de her penge. Jeg mener, at noget af det eksempelvis skal bruges til at investere i kræftbehandlingen, så den kan blive løftet, så flere overlever den forfærdelige sygdom, kræft er, men også, så flere af dem, der overlever, bagefter får et bedre liv, eksempelvis ved at man kan få tilskud til at få lavet sine tænder, hvis de er blevet ødelagt af strålebehandling. Så jeg synes helt klart, at nogle af pengene skal bruges på sundhed. Så mener jeg også godt, at man kan lave nogle målrettede skatte- og afgiftslettelser. Det kunne eksempelvis være noget, der fremmede iværksætteri og måske endda grønt iværksætteri.

Så jeg mener, der er mange gode ting, man kan – i gåseøjne – bruge de penge på. Jeg går ind for en afbalanceret profil.

Kl. 11:04

Første næstformand (Leif Lahn Jensen):

Spørgeren.

Kl. 11:04

Martin Lidegaard (RV):

Jeg er enig i, at de her penge ikke kommer af ingenting. I øvrigt har jeg indtryk af, at en meget stor del af dem kommer fra international arbejdskraft, der er taget til Danmark, hvilket også har skæppet i kassen.

Når jeg spørger, er det, fordi ordføreren jo selv lige sagde i sit svar til spørgeren fra Enhedslisten, at vi også er nødt til at prioritere lidt en gang imellem. Vi Radikale mener, at vi har underinvesteret i forebyggelse, i social forebyggelse, og i at bryde den negative sociale arv, og at det er en af grundene til, at vi har så høje udgifter. Så vi ønsker at bruge en meget stor del af det nye råderum, måske endda 70-80 pct., på at investere i vores fremtid for at undgå, at udgifterne eksploderer på sigt. Det er den form for prioritering, jeg leder lidt efter, for vi kan alle sammen have tanker om, hvad vi gerne vil gøre, men der skal også foretages en prioritering.

Kl. 11:05

Første næstformand (Leif Lahn Jensen):

Ordføreren.

Kl. 11:05

Morten Dahlin (V):

Jeg er ikke helt sikker på, hvad ordføreren præcis mener, når han taler om at investere i forebyggelse. Det kan jo være mange ting. Men pointen om, at vi ikke i høj nok grad bryder den negative sociale arv i Danmark, er jeg helt enig i. Vi kan se nu, at den sociale arv i Danmark, når det gælder uddannelse, er på samme niveau som i USA. Vi kan se, at børn, der vokser op i familier, hvor moren og faren er på kontanthjælp, i al for høj grad kommer til at være på kontanthjælp. Det system med den lave grad af social mobilitet har vi jo opbygget på trods af høje skatter, på trods af en stor offentlig sektor, på trods af et stort beskæftigelsessystem og på trods af et dyrt uddannelsessystem, så måske skal man ikke bare bruge flere penge på det samme, men bruge dem på en ny måde.

Kl. 11:06

Første næstformand (Leif Lahn Jensen):

Så er det hr. Morten Messerschmidt.

Kl. 11:06

Morten Messerschmidt (DF):

Jeg er fuldstændig overbevist om, at hr. Morten Dahlin er og vil blive en fuldstændig forrygende far. Men når nu hr. Morten Dahlin selv kommer ind på det spor, er der en ting, jeg har tænkt over hvordan han vil håndtere. Julen giver jo sig selv ligesom påske og pinse osv., men hvad har han egentlig tænkt sig at sige til sin datter om nogle år, når hun sådan bliver bevidst om, at han har afskaffet en helligdag, som i 300 år har forenet danskerne? Altså, hvad siger man? Siger man, at der var et tidspunkt, hvor der var en tradition og man gik en tur på volden og måske gik i kirke og gik en tur i skoven bagefter og samledes i familien – der var en tradition – og man bagte hveder og hyggede sig, og det havde man gjort i de der 300 år, men far kom en dag for skade at skulle i regering, og så fjernede vi det?  Hvad var begrundelsen?

Kl. 11:07

Første næstformand (Leif Lahn Jensen):

Ordføreren.

Kl. 11:07

Morten Dahlin (V):

For det første må jeg bare berolige hr. Morten Messerschmidt. Det er ikke og det bliver ikke regeringens eller Venstres politik at forbyde bagning af hveder. Det vil jeg gerne slå helt fast. Det vil stadig væk være en mulighed. Og så vil jeg fortælle min datter om, at vi har et fantastisk velfærdssamfund, men at vi er udfordret af manglen på arbejdskraft, og at vi mangler nogle dygtige smede, nogle ingeniører, nogle tømrere, nogle elektrikere, nogle social- og sundhedsassistenter, nogle sygeplejersker, nogle læger og nogle folkeskolelærere. Og hvis man som politiker bare satte sig hen i hjørnet og ignorerede den strukturelle udfordring med mangel på arbejdskraft i den private og i den offentlige sektor, ville man lade stå til, og så ville man ikke give den næste generation de samme muligheder for at vokse op i et godt velfærdssamfund, som jeg selv har haft. Derfor tog jeg ansvar, og derfor var jeg med til at gøre en forskel, også selv om det ikke var vanvittig populært. Og så tror jeg, at jeg vil kigge min datter i øjnene og sige, at det at være et ansvarsfuldt menneske nogle gange handler om ikke at gøre det, der er populært, men om at gøre det, der er rigtigt, fordi det er sådan, man kan være med til at gøre en forskel.

Kl. 11:08

Første næstformand (Leif Lahn Jensen):

Spørgeren.

Kl. 11:08

Morten Messerschmidt (DF):

Men det er jo ikke sådan, at man er ansvarsfuld, hver gang man gør noget upopulært. Den vej vil jeg gerne advare hr. Morten Dahlin mod at gå, både som far og som politiker. Altså, det her er både upopulært og vanvittig uklogt. For det at rive helligdage og traditioner i stykker for et folk er jo netop det, der gør, at sammenhængskraften begynder at erodere. Det, der gør, at vi i Danmark kan tale om og opfatte os selv som et folk, er jo, at vi har nogle ting, vi bare gør. Vi har jul, påske, pinse, og vi har et sprog, og vi har en historie. Og hvis man som en anden gal professor begynder at tage de der små komponenter ud af folkets legeme, begynder det at gå i stykker.

Kl. 11:08

Første næstformand (Leif Lahn Jensen):

Tak. Værsgo.

Kl. 11:08

Morten Dahlin (V):

Jeg er helt enig i det, der ligger under hr. Morten Messerschmidts spørgsmål, nemlig at Danmark ikke bare er en tilfældig plet jord langt mod nord. Danskerne er et folk, og danskerne er et særligt folk med en særlig identitet og en kultur, som vi skal værne om. Det skal vi gøre ved naturligvis at holde vores traditioner i hævd, det skal vi gøre ved at føre en stram og konsekvent udlændingepolitik, og det skal vi gøre i familierne, som også er noget, jeg går meget op i. Og jeg glæder mig sådan set til at være en del af et flertal, der rent faktisk tager et ansvar og gør en forskel, også for de danske familier, der forventer, at der er et velfærdssamfund til dem, når deres børn vokser op.

Kl. 11:09

Første næstformand (Leif Lahn Jensen):

Så er det hr. Noah Sturis.

Kl. 11:09

Noah Sturis (ALT):

Tak, og tak for talen. Regeringen vil øge den strukturelle beskæftigelse med 45.000 fuldtidsstillinger for at øge bnp'et med 1 pct. Det vil samlet set koste os danskere ca. 85 millioner timers fritid. Det er i vores fritid, vi er sammen med de mennesker, som vi har nærmest, og som vi elsker. Det er i vores fritid, vi drager omsorg for vores venner og familie. Mit spørgsmål er: Hvad er værdien af alle de nærværende øjeblikke, som vi danskere vil gå glip af som følge af regeringens reformer? Hvad er værdien af de ophold i naturen, som vi vil gå glip af? Og hvad er værdien af den tid med vores børn, som vores børn vil gå glip af med deres forældre?

Kl. 11:10

Første næstformand (Leif Lahn Jensen):

Ordføreren.

Kl. 11:10

Morten Dahlin (V):

Tak for spørgsmålet. Jeg går meget ind for fritid. Jeg går meget ind for frivillige forpligtende fællesskaber, hvor mennesker kan udfolde sig. Jeg mener, at en af årsagerne til den stigende mistrivsel, vi ser blandt unge, er, at vi har institutionaliseret, kommunaliseret og statsliggjort fællesskabet i stedet for at dyrke det frivillige forpligtende fællesskab, hvor man er noget for nogle andre. Det mener jeg er et kæmpestort problem.

Så sætter ordføreren, synes jeg, fokus på noget meget interessant, nemlig den udvikling, vi ser, ved at jo rigere det her samfund bliver, jo flere er der, der vælger at bruge den velstandsstigning ikke til at øge deres egen indkomst og dermed deres skattebetaling, men til mere fritid. Det er jo isoleret set ikke et problem, men det giver på lang sigt en udfordring i forhold til finansiering af vores velfærdssamfund. Hvis vi alle sammen arbejder mindre, hvis vi alle sammen yder mindre, men vi samtidig kræver mere og mere af velfærdssamfundet, er der jo et tidspunkt, hvor den ligning knækker. Det bliver man også nødt til at diskutere, når man påstår, at alle bare skal arbejde mindre og yde mindre, og man samtidig lover danskerne, at velfærden bliver bedre og velfærden bliver dyrere. Det hænger ikke helt sammen.

Kl. 11:11

Første næstformand (Leif Lahn Jensen):

Spørgeren.

Kl. 11:11

Noah Sturis (ALT):

Men nu er det sådan, at vi fra Det Økonomiske Råd og fra Finansministeriet ved, at de danske statsfinanser er overholdbare både på kort sigt, på mellemlang sigt og på lang sigt. Så hvis vi ikke skal gå ned i arbejdstid nu, hvornår så? Er det noget, som Venstre overhovedet vil gå ind for?

Kl. 11:11

Første næstformand (Leif Lahn Jensen):

Ordføreren.

Kl. 11:11

Morten Dahlin (V):

Arbejdstiden på den enkelte arbejdsplads må jo forhandles mellem arbejdsgiver og arbejdstager. Men til det der med, at økonomien er overholdbar, vil jeg sige, at vi har været i gang i ikke engang 2 timer nu, og de 16 mia. kr., der var i ekstra råderum, er jo allerede brugt tre-fire-fem gange, for folk i denne her Folketingssal er ufattelig dygtige til at bruge penge – også på nogle fornuftige ting. Jeg ønsker jo selv at bruge flere penge på at hæve kvaliteten i vores kræftbehandling, fordi jeg mener, at det ikke er i orden, at den gode udvikling, vi har set på kræftområdet, er stagneret. Men man kan bare ikke bruge penge uden også at være med til at skaffe dem, og det kræver, at der er nogle, der står op om morgenen og går på arbejde.

Kl. 11:12

Første næstformand (Leif Lahn Jensen):

Så er det fru Signe Munk.

Kl. 11:12

Signe Munk (SF):

Jeg holder af hverdagen, og sådan en lille god ting ved hverdagen, som jeg er bekymret for at vi mister, er, at når man åbner for vandhanen, kommer der bare postevand ud, rent og skønt. Det er jeg lidt bekymret for at vi er i gang med at sætte over styr, og det er jo, fordi vi kan se, at i over 50 pct. af de danske drikkevandsboringer sniger giften sig ned. Det er ikke kun vores generation, ordførerens og min, der står til at miste, det er også vores børns generation.

Det at kunne drikke rent postevand, drikkevand fra vandhanen, var også en bekymring, Jakob Ellemann-Jensen havde, da han var miljøminister i 2019, og derfor lavede han faktisk en aftale og satte et initiativ i gang, som kunne være med til afhjælpe det her problem, nemlig at man skulle stoppe med at sprøjte med gift ved de drikkevandsnære boringer. Men, og der er desværre et »men«, det sker ikke. Den aftale er ikke blevet indfriet. Der bliver sprøjtet med masser af gift ved de danske drikkevandsboringer. Derfor vil jeg høre ordføreren: Hvad har Venstre tænkt sig at gøre ved, at vores drikkevand bliver forgiftet?

Kl. 11:13

Første næstformand (Leif Lahn Jensen):

Ordføreren.

Kl. 11:13

Morten Dahlin (V):

Jeg tager vores drikkevand meget, meget alvorligt. Jeg synes, det er dejligt at leve et land, hvor man kan åbne for vandhanen, og så kan man drikke direkte fra vandhanen. Jeg kan afsløre over for spørgeren, at jeg tidligere i dag er blevet advaret er fru Inger Støjberg om, at jeg øjensynlig gør noget forkert, fordi jeg nogle gange drikker direkte fra min haveslange, og det er åbenbart giftigt og farligt, og det må man ikke længere gøre. Der er sikkert nogle, der vil sige, at det forklarer en hel del om min opførsel. Men jeg går meget op i at sikre fremtidige generationers drikkevand.

Det er også derfor, at de sprøjtemidler, der bliver brugt i landbruget i dag, er godkendt af miljømyndighederne. Det synes jeg bare er væsentligt at holde sig for øje, når man ser det, der nogle gange er sådan nærmest en ideologisk kamp fra venstrefløjen mod danske fødevareproducenter. Jeg synes, og det er jeg sikker på at man sagtens kan, vi skal finde en balance imellem på den ene side at have et stærkt, veldrevet og enormt indtjenende til Danmark dansk fødevareerhverv og så samtidig sikre, at vi har rent vand i vandhanen. Det kan godt lade sig gøre uden at føre en eller anden ideologisk kamp mod den danske fødevaresektor.

Kl. 11:14

Første næstformand (Leif Lahn Jensen):

Spørgeren.

Kl. 11:14

Signe Munk (SF):

Nu bliver jo rigtig nervøs: Er det ordførerens opfattelse, at når GEUS måler, at der er pesticidrester, giftrester i 50 pct. af drikkevandsboringerne, er det en ideologisk kamp, SF fører, og at det ikke er noget, der bekymrer ordføreren? Jeg var ellers af den opfattelse, da ordføreren indledte sit indlæg, at han var bekymret for drikkevandet. Så hvad har Venstre tænkt sig at gøre for, at der ikke er så mange giftrester, som finder vej til vores drikkevand?

Kl. 11:14

Første næstformand (Leif Lahn Jensen):

Ordføreren.

Kl. 11:14

Morten Dahlin (V):

Vi skal sikre, at der er rent vand i de danske haner. Det skal vi gøre gennem en god miljøbeskyttelseslovgivning. Det skal vi gøre gennem at sikre, at de politiske aftaler, der bliver lavet, også bliver implementeret.

Når jeg nævner det med den ideologiske modstand mod fødevareerhvervet, er det bare, fordi hver gang der er en fra SF, der åbner munden og taler om den danske fødevaresektor, bliver den altid beskyldt for alt mellem himmel og jord – ofte det, der er rigtig dårligt. Og der vil jeg bare sige, at jeg ikke deler den der ideologiske modstand mod den danske fødevaresektor. Jeg er glad for, at vi har et stærkt landbrug i Danmark.

Kl. 11:15

Første næstformand (Leif Lahn Jensen):

Så er det fru Pernille Vermund.

Kl. 11:15

Pernille Vermund (NB):

Tak for det, og jeg vil også gerne tilslutte mig takken for en god tale, ikke kun på grund af indledningen omkring din og jeres datter, men også fordi der er gode liberale takter i talen. Jeg anerkender også, at Venstre nu har besluttet sig for, jeg skulle til at sige at gå i seng med fjenden, men altså at gøre fru Mette Frederiksen til statsminister. Det er, hvad det er, og man ønsker at gøre en forskel.

Noget af det, som vi i Nye Borgerlige rigtig gerne vil gøre en forskel for, og som vi håber at Venstre stadig vil kæmpe for, er at sikre, at danskerne får lov at beholde flere af deres egne penge selv, altså at politikerne bestemmer mindre og danskerne får lov at bestemme meget mere selv. Lige om lidt stiger elafgiften igen. Der er fundet 16 mia. kr. i statskassen. Var det ikke en idé at sikre, at nogle af de milliarder kommer ud til danskerne i form af lempede elafgifter, også i det sidste halvår?

Kl. 11:16

Første næstformand (Leif Lahn Jensen):

Ordføreren.

Kl. 11:16

Morten Dahlin (V):

Tusind tak for spørgsmålet. Jeg kan konstatere, at jeg får travlt. Jeg skal både gå i seng med hr. Søren Pape Poulsen og statsministeren. Jeg ved ikke, om det er på samme tid, at spørgeren forestiller sig det, men jeg kan konstatere, at jeg får ganske, ganske travlt.

Jeg er helt enig med Nye Borgerlige i, at danskerne skal have lov at beholde nogle flere af deres egne penge. Derfor er regeringen også født med et offensivt skatteprogram, der sænker skatten både for virksomheder og for borgere. Og jeg lytter da meget gerne til input til, hvor man ellers kunne gå ned ad det spor. Derfor vil jeg da også opfordre spørgeren og spørgerens parti til at melde sig konstruktivt ind i de forhandlinger, der er. Da vi eksempelvis havde finanslovsforhandlingerne, var der jo nogle blå partier, der faktisk meldte sig konstruktivt ind og tog ansvar. De kom med forslag til ansvarlige skattelettelser, som så rent faktisk kom igennem. Så jeg synes da, det lyder som en spændende idé, og jeg vil opfordre Nye Borgerlige til at møde op til eksempelvis finanslovsforhandlinger eller andre forhandlinger med de forslag, og så må vi jo diskutere det dér.

Kl. 11:17

Første næstformand (Leif Lahn Jensen):

Spørgeren.

Kl. 11:17

Pernille Vermund (NB):

Men vi var sådan set med i finanslovsforhandlingerne. Vi er bare efterhånden måske så små, at man glemte at invitere os, da de skulle afrundes. Og nu siger jeg »glemte«, og det skal jeg måske sige i citationstegn, for der var nok en bagtanke med det. Så vi møder meget gerne op, men det kræver selvfølgelig, at man bliver inviteret.

Men tilbage til elafgiften: Er Venstre indstillet på at bruge nogle af de penge, man har fundet nu, på at gøre det billigere at være dansker ved at sænke elafgiften?

Kl. 11:17

Første næstformand (Leif Lahn Jensen):

Ordføreren.

Kl. 11:17

Morten Dahlin (V):

Vi er indstillet på, at skatter og afgifter skal falde i det her land. Den her regering er født med et program, der sænker skattetrykket. Det er jeg rigtig glad for som Venstremand og som liberal. Og de partier, der måtte have gode forslag til, hvor man ellers kan skrue på skatteskruen, særlig hvis man skruer den nedad, er meget velkomne til at dukke op til de politiske forhandlinger. Og jeg skal forsikre fru Pernille Vermund om, at uanset hvor små Nye Borgerlige er, vil jeg ikke glemme fru Pernille Vermund.

Kl. 11:17

Første næstformand (Leif Lahn Jensen):

Så er det fru Susie Jessen.

Kl. 11:17

Susie Jessen (DD):

Tak, og tak for talen. Der blev sagt rigtig, rigtig mange gange, at Venstre gør en forskel. Jeg ved det ikke rigtig, men nogle gange synes jeg også, det er sådan, at det, hvis man er nødt til at pointere noget rigtig mange gange, måske så er, fordi man har svært ved at få øje på det.

Det, som mange mennesker har fået øje på her, er jo, at Venstre uddeler checks til arbejdsløse indvandrere. Det, som vi har fået øje på, er, at Venstre er med til at lave en kilometerafgift på lastbilerne, sådan at hver tiende lastbil måske ikke mere kører på vejene, og det, som vi også ser, er, at der er en CO2-afgift på vej i landbruget, hvor det kan ende med, at priserne på oksekød, mælk, smør, altså alle de der ting, vi alle sammen bruger i vores hverdag, kommer til at stige.

Så jeg har rigtig meget svært ved at få øje på, at Venstre gør en overvejende positiv forskel i den her regering. Det, der er mit spørgsmål er, hvordan Venstre vil sikre sig, at regningen på alle de her afgifter, man lægger ned over dansk erhvervsliv, ikke ender hos forbrugerne.

Kl. 11:18

Første næstformand (Leif Lahn Jensen):

Ordføreren.

Kl. 11:18

Morten Dahlin (V):

Men hvor er jeg glad for, at Danmarksdemokraterne stiller det spørgsmål, og jeg skal også være helt ærlig: Jeg har snydt lidt, for jeg havde forberedt mig på det. Jeg ved jo, at spørgerens partiformand næsten ikke kan åbne munden uden at sige, at hun kæmper for danske værdier, danske værdier, danske værdier. Man kan tage spørgerens logik, altså at det, hvis man er nødt til at gentage noget, så er, fordi andre ikke rigtig kan få øje på det. Så jeg kan forstå, at Danmarksdemokraterne med den logik åbenbart ikke kæmper for danske værdier.

Når det kommer til skatter og afgifter, danner ordføreren et forkert billede. Den her regering kommer til at sænke skatter og afgifter for danske virksomheder, og et af de steder, hvor det eksempelvis kommer landdistrikterne mest til gavn, er, når det handler om de familie- og de ejerledede virksomheder. Tre ud af fire arbejdspladser uden for de større byer er familie- eller ejerledede virksomheder, og de står, når de generationsskifter, til at blive ramt af en meget stor skat. Den sørger vi nu for bliver reduceret med en tredjedel, sådan at virksomhederne og arbejdspladserne kan blive i Danmark og de kan blive i landdistrikterne, i stedet for at de forsvinder. Det synes jeg er at gøre en forskel.

Kl. 11:20

Første næstformand (Leif Lahn Jensen):

Spørgeren.

Kl. 11:20

Susie Jessen (DD):

Okay, men så kan det jo sagtens være, at der f.eks. er en række Venstreborgmestre, der har fanget det her helt forkert. Når det er sådan, at de går ud og siger, at det her kommer til at gå ud over landdistrikterne og muligheden for at drive virksomhed i tyndere befolket områder, har de så simpelt hen ikke forstået, hvad det er, der foregår, eller når Landdistrikternes Fællesråd går ud og advarer mod det her? Hvad med når Landbrug & Fødevarer rent faktisk siger, hvor meget det er, landbruget i øjeblikket gør for at sikre den grønne omstilling? Har de også misforstået et eller andet? Altså, er det bare dem, der ikke forstår noget?

Kl. 11:20

Første næstformand (Leif Lahn Jensen):

Ordføreren.

Kl. 11:20

Morten Dahlin (V):

Jeg ved ikke, hvad det her og den her henviser til, når spørgeren siger det. Men jeg vil da gerne sige, at vi har en ambition om et endnu stærkere dansk fødevareerhverv. Jeg er stolt af og jeg mener, det har en selvstændig værdi, at man kan gå ned i danske supermarkeder og købe danske produkter. Jeg synes også, det er dejligt, at udlandet kan købe danske fødevareprodukter.

Én ting er, at vi viser verden, at vi kan gå foran med et godt eksempel i forhold til produktion, i forhold til miljø, i forhold til klima, men vi skaffer også en masse penge til den danske statskasse. Derfor vil jeg gerne sige til spørgeren, at jeg mener, at vi skal sikre, at vi i fremtiden har et stærkere fødevareerhverv og ikke et svagere.

Kl. 11:21

Første næstformand (Leif Lahn Jensen):

Så er det fru Sólbjørg Jakobsen.

Kl. 11:21

Sólbjørg Jakobsen (LA):

Tak for det. Tak for talen, og tillykke med den fine, nye titel. Jeg har besluttet mig for, at jeg også vil være far først fra nu af – det er blevet meget populært.

Jeg ville egentlig have stillet det her spørgsmål til ordføreren for Socialdemokratiet, men det er meget mere relevant, synes jeg, at spørge ordføreren for Venstre. Det blev nævnt i forbindelse med fru Pernille Vermunds spørgsmål om abort, at den borgerlige fløj stod på den forkerte side i forhold til regeringens forslag om at sænke aldersgrænsen, og der var noget, der undrede mig lidt. Én ting er, at man glemmer, at Liberal Alliance har meldt ud, at vi bakker regeringens forslag op, men Venstre er vel stadig en del af den borgerlige fløj, ikke? Er det ordførerens opfattelse, at Venstre stadig er en del af den borgerlige fløj, eller er det kun Socialdemokratiet, der egentlig putter dem i samme kasse?

Kl. 11:22

Første næstformand (Leif Lahn Jensen):

Ordføreren.

Kl. 11:22

Morten Dahlin (V):

Tak for spørgsmålet. Spørgeren skal jo være velkommen til at kalde sig selv for far først. Jeg er måske lidt gammeldags i min opfattelse af, at der findes to biologiske køn, så der skal måske lige noget procedure til stede, før det kan lade sig gøre, men det kan jo være, at spørgeren har en anden opfattelse af det.

Venstre er et borgerlig-liberalt parti. Og tak til Liberal Alliance for opbakningen til forslaget.

Kl. 11:22

Første næstformand (Leif Lahn Jensen):

Spørgeren.

Kl. 11:22

Sólbjørg Jakobsen (LA):

Tak. Det er jeg glad for, for det er måske ikke så godt at starte med at dele op i fløjene for derefter at prøve at tale det op til at kunne tage den her abortdebat på et lidt højere niveau. Når der snakkes om, at vi skal have sænket alderen, er det selvfølgelig, fordi vi er bekymrede for, at 15-16-årige piger skal tvinges til at gennemføre en graviditet, fordi de har nogle forældre, som tænker, at deres religiøse overbevisning skal styre deres pigers liv.

Men det er da også klart, at når jeg så hører fru Pernille Vermund nævne, at der er nogle, der skal stå alene med det her, har jeg også forståelse for, at der er et hensyn at tage der. Vi er alle her i salen enige om, at vi skal fri abort, så kunne man måske tage den her snak på et lidt mere nuanceret grundlag?

Kl. 11:23

Første næstformand (Leif Lahn Jensen):

Tak. Ordføreren.

Kl. 11:23

Morten Dahlin (V):

Tak for indlægget. Jeg er en til en enig. Jeg synes, at noget af det gode ved den danske debat om abort, i virkeligheden er – og det er måske lidt underligt at sige for en politiker – at den har været meget afpolitiseret. Altså, hvis man kigger på den amerikanske debat om abort, er den meget polariseret. Jeg støtter jo det forslag, regeringen er kommet med, og de argumenter, som spørgeren også kom med. Jeg synes, det er et godt forslag. Men jeg ved også, at abort for nogle er et meget etisk spørgsmål, og for nogle er det er religiøst spørgsmål, og derfor er det selvfølgelig noget, man skal diskutere med respekt for, at der kan være forskellige synspunkter på tværs af det, der ellers normalt skiller os. Der synes jeg bare vi skal tage hinanden på ordet.

Kl. 11:23

Første næstformand (Leif Lahn Jensen):

Så er det fru Mette Abildgaard.

Kl. 11:23

Mette Abildgaard (KF):

Tak for det. Også herfra tillykke til hr. Morten Dahlin med faderskabet. Det er svært at gå hjemmefra en nyfødt og først komme hjem, når barnet sover om aftenen. Jeg er nødt til at hilse at sige, at det bliver ikke nemmere, når de bliver ældre. Jeg gør det hver evig eneste dag stort set med en 2-årig og en 4-årig, som er gamle nok til at forstå, at når mor tager på arbejde, er det ikke sikkert, man ses om aftenen. Og jeg gør det præcis lige så meget for at gøre en forskel som hr. Morten Dahlin. Derfor bliver jeg også nogle gange en lille smule provokeret af den retorik, Venstre lægger for dagen, nemlig når man siger, at man i Venstre er de eneste, der er villige til at tage ansvar, og at vi andre ikke villige til at indgå i forhandlinger og lave kompromiser og alt mulig andet. Det er faktuelt forkert.

Men nej, vi vil ikke være med til at afskaffe en store bededag. Og alle økonomer har jo peget på, at den varige effekt på arbejdsudbuddet er meget, meget tvivlsom. Hvad vi derimod ved, vi kan gøre, er at se på tilbagetrækningsordningerne. Venstre er gået ind og har fredet Arnepensionen. Hr. Morten Dahlin taler om, hvordan han vil have et bedre sundhedsvæsen. En stor del af dem, der trækker sig tidligere tilbage, kommer netop fra vores sundhedsvæsen. Der er ikke bare brug for flere penge til kræftbehandling, der er brug for flere medarbejdere, men dem trækker vi ud af arbejdsmarkedet med Arnepensionen. Hvordan kan det hænge sammen?

Kl. 11:25

Første næstformand (Leif Lahn Jensen):

Ordføreren.

Kl. 11:25

Morten Dahlin (V):

Tak til ordføreren for spørgsmålet. Venstre ikke de eneste, der gør en forskel, eller de eneste der tager ansvar, men jeg synes ikke, at Det Konservative Folkeparti i høj nok grad – i forhold til hvad jeg gerne så – er med til at tage et ansvar og gøre en forskel. Altså, Det Konservative Folkeparti var jo ikke med i finanslovsaftalen. Der var jo andre blå partier i oppositionen, der gerne meldte sig ind og rent faktisk fik nogle politiske indrømmelser – det gjorde man ikke i Det Konservative Folkeparti.

I forhold til uddannelsesforhandlingerne har man sendt et langt brev om, at det er bare fuldstændig forfærdeligt, det vil man ikke være med til, på trods af at det faktisk er med til at løse udfordringen med arbejdskraft. Og nu foreslår man så også at gå til valg på at tilbagerulle nogle af de økonomisk ansvarlige reformer, der allerede er lavet. Derfor er jeg da lidt ked af, at det for Det Konservative Folkeparti mest handler om nogle kronikker og nogle forslag i medierne i stedet for at sætte sig ind til forhandlingsbordet og være med til at gøre en forskel i forhold til at få noget mere arbejdskraft, både til vores private sektor og i den grad også til vores offentlige sektor. Og jeg vil håbe, at De Konservative stopper med det der: nej nej nej – og så siger mere: ja ja ja.

Kl. 11:26

Første næstformand (Leif Lahn Jensen):

Spørgeren.

Kl. 11:26

Mette Abildgaard (KF):

Det Konservative Folkeparti var med i forskningsreserven, i SSA-reserven; vi var med i aftalen om kriminalforsorgen; vi var med i aftalen om 1,3 mia. kr. til et styrket arbejdsmiljø; vi var sågar med til en musikhandlingsplan, selv om det ikke lige var alting, der var sød musik i den aftale set med vores øjne; og vi var med i en kæmpe aftale om en havplan i går aftes. Nej, vi var ikke med i finansloven, men vi sagde klokkeklart, at vi gerne møder op, når vi skal lave en rigtig finanslov, hvor der er en rigtig forhandlingsreserve at forhandle om fremfor de peanuts, der blev lagt frem, da der blev forhandlet den her gang. Så Det Konservative Folkeparti er med – men svar nu på spørgsmålet: Hvordan vil man sikre bedre kræftbehandling, når man samtidig trækker sygeplejerskerne ud af vores sundhedsvæsen med Arnepensionen?

Kl. 11:26

Første næstformand (Leif Lahn Jensen):

Ordføreren.

Kl. 11:26

Morten Dahlin (V):

Men der er ikke nogen af alle de aftaler, som jeg er glad for at Det Konservative Folkeparti er en del af, der skaffer mere arbejdskraft. Jeg synes, at man bliver nødt til, hvis man gerne vil være et seriøst politisk parti, der siger, at man tager udfordringerne med arbejdskraft alvorligt, ikke kun at være med i de aftaler, hvor man skal uddele penge og lave initiativer i forhold til musikhandlingsplan, men sådan set også er med, når det giver en lille smule knubs, altså når der skal træffes nogle beslutninger, som ikke nødvendigvis er vildt populære, men som gør det, som er meget, meget vigtigt for vores samfund, nemlig skaffer noget mere arbejdskraft til både vores kræftafdelinger, vores børnehaver og vores private virksomheder.

Kl. 11:27

Første næstformand (Leif Lahn Jensen):

Så er det hr. Pelle Dragsted.

Kl. 11:27

Pelle Dragsted (EL):

Tak for det. Tak til ordføreren for talen. Venstre gør en forskel, men det er jo bedst, hvis den forskel er til det bedre og ikke til det værre. Jeg tror, at for mange danskere er det, at man har mistet en forsommerfridag, ikke en forskel, man synes er fantastisk. Ordføreren sagde, at vi skal ikke detailstyre danske familier fra statens side, men det var sådan set lige præcis det, man gjorde med indgrebet omkring store bededag. Det var at gå helt ind i familiernes frihed til selv at disponere over den her forårsfridag, hvor man kunne have taget i sommerhuset, kolonihavehuset, eller hvad man nu gør for at være sammen med sin familie. Der flytter man bestemmelsesmagten over til arbejdsgiveren, og det er jo at gribe ind i familierne.

Man greb også ind i frivillige kontrakter og aftaler, som ordføreren også talte om. Ja, frivillige overenskomster greb ind i. Og nu har det vist sig, at der ikke var behov for det. Det har vist sig, at der er så mange penge i kassen, at man kunne genindføre ikke bare store bededag, men fire store bededage. Så har regeringen tænkt sig at gøre – hvad kan man sige – forbrydelsen god igen og give danskerne friheden tilbage?

Kl. 11:28

Første næstformand (Leif Lahn Jensen):

Ordføreren.

Kl. 11:28

Morten Dahlin (V):

Men jeg mener, at det der er en overfladisk analyse af de udfordringer, vi står med i Danmark. Hvis vi gerne vil have i tusindvis af flere soldater – det ved jeg godt at Enhedslisten ikke vil, men det er der et bredt flertal i Folketinget, der heldigvis bakker op om – og hvis vi samtidig med det gerne vil have flere uddannede sundhedspersonaler, der kan være med til at løfte vores kræftområde, og hvis vi gerne vil have flere uddannede personaler, der kan hjælpe på vores plejehjem, og hvis vi gerne vil have flere uddannede pædagoger i vores børnehaver og flere folkeskolelærere i vores folkeskoler, og hvis vi samtidig med det skal sikre, at der er den nødvendige arbejdskraft til de private virksomheder, der betaler for hele gildet, så er der brug for ikke bare penge i statskassen, men også for at skaffe noget mere arbejdskraft. Og det er derfor, jeg siger, at reformer ikke kun handler om tørre tal i et regneark; det handler om rigtige mennesker, som skal vokse op i godt velfærdssamfund med et velfungerende erhvervsliv. Og det kan man ikke, hvis man ikke skaffer noget mere arbejdskraft. Man kan ikke bare rykke rundt; man bliver nødt til at øge antallet af mennesker, der står op om morgenen og går på arbejde, for at sikre, at vi også i fremtiden har et velfærdssamfund.

Og i forhold til at gøre en forskel er mit pejlemærke, at hvis Enhedslisten synes, at Venstre har gjort en negativ forskel, så er jeg som udgangspunkt ret glad.

Kl. 11:29

Første næstformand (Leif Lahn Jensen):

Spørgeren.

Kl. 11:29

Pelle Dragsted (EL):

Nu er der jo mange måder at få mere arbejdskraft på. Vi har titusindvis af timer, som går tabt på grund af dårligt arbejdsmiljø, stress. Venstre var selv fremme under valgkampen med et spændende forslag om at sikre offentligt ansatte en ret til fuldtid – det har vi ikke hørt så meget om siden. Der er mange måder, vi kan gøre det her på, som ikke griber ind i danske familiers frihed og ret til selv at disponere over deres fridage. Så jeg spørger igen: Når nu økonomien ser bedre ud og der findes bedre andre muligheder til at øge arbejdskraftudbuddet, vil Venstre så give danskerne den fridag tilbage, som man har snuppet fra dem?

Kl. 11:30

Første næstformand (Leif Lahn Jensen):

Ordføreren.

Kl. 11:30

Morten Dahlin (V):

Men jeg mener stadig væk, at det er en overfladisk analyse at gøre reformer til et spørgsmål om penge i statskassen. Det handler om arbejdskraft. Der skal vi trække på en lang række parametre, og det er derfor, regeringen har et offensivt reformprogram, og det står jeg fuldstændig på mål for på Venstres vegne.

Så nævner ordføreren nogle tanker om at få flere andet offentligt ansatte til at gå fra deltid til fuldtid. Jeg er helt med. Altså, lad os kigge på, hvad de rigtige værktøjer er der. Hvordan eliminerer vi, at der er så mange, der melder sig syge med stress og alle de andre ting i forhold til arbejdsmiljø? Jeg er helt med, lad os kigge på det. Vi bliver nødt til ikke at lade nogen sten være uvendt i kampen for at skaffe noget mere arbejdskraft til vores private virksomheder og til vores offentlige sektor.

Kl. 11:30

Første næstformand (Leif Lahn Jensen):

Så kommer vi desværre til den sidste korte bemærkning i denne omgang, og den er til fru Mette Thiesen.

Kl. 11:31

Mette Thiesen (DF):

Jeg kunne forstå på den sidste ordfører for et af regeringspartierne, nemlig Socialdemokratiet, at det her med at nedsætte aldersgrænsen for at få abort pludselig er blevet udlændingepolitik. Jeg synes jo, at det er sådan lidt paradoksalt, at man argumenterer for at nedsætte aldersgrænsen for at få abort til 15 år og tage den her ret store beslutning væk fra familierne og lægge den over på et 15-årigt barn, og at man vil gøre det til udlændingepolitik, når man jo i dag har en mulighed for at dispensere. Og den mulighed skal der selvfølgelig være for de ganske, ganske få piger, som ellers ikke har den mulighed. Men hvorfor mener Venstre lige pludselig, at det er brandgod politik at stille børn i den meget, meget svære situation at stå helt alene med det ekstremt store valg, som det er at få en abort, og som jo har konsekvenser for resten af deres liv? Og mener Venstre også, at det her pludselig er udlændingepolitik?

Kl. 11:32

Første næstformand (Leif Lahn Jensen):

Ordføreren.

Kl. 11:32

Morten Dahlin (V):

Jeg synes, at den anden spørger et par stole længere henne lige før havde et meget nuanceret indlæg om abort. Jeg synes så, at den her spørger havde et meget unuanceret indlæg om abort. Og jeg er meget ked af det, hvis den her debat skal blive sådan, at hvis man ikke støtter det her forslag, er man imod kvinder, eller at hvis man støtter det her forslag, er man imod familier. Altså, det her er jo et emne, der berører rigtig mange mennesker dybt, i den politiske debat. Heldigvis er den her gruppe af 15-17-årige, der ønsker at få abort, meget, meget lille, og det er glad jeg for, for det er en meget stor beslutning og ikke en let beslutning for de kvinder, der træffer det valg. Når vi så synes, at det er en fornuftig beslutning, er det jo ikke, fordi vi ønsker at tage familien ud af ligningen, og jeg er helt overbevist om, at i langt, langt de fleste familier er det en beslutning, man diskuterer med sine forældre og inddrager dem i. Men der kan jo være nogle mennesker, der er i en situation, hvor de ikke har de familiemæssige ressourcer at trække på, og hvor forældrene f.eks. ønsker at blokere for det på grund af et religiøst syn på det der. Og skal vi give den magt til de forældre, eller skal vi dér lade de her piger afbryde deres graviditet i stedet for at lade dem gå igennem en graviditet, de dybest set ikke ønsker?

Kl. 11:33

Første næstformand (Leif Lahn Jensen):

Spørgeren.

Kl. 11:33

Mette Thiesen (DF):

Og det har man jo mulighed for i dag. Så det, Venstre jo faktisk er med til at gøre, er at sænke aldersgrænsen for at få abort for alle for at tilgodese en meget lille gruppe i stedet for at sige, at lovgivningen sådan set i dag er sådan, at man, når man er et barn, selvfølgelig skal tale med sine forældre, og at man i familien samler op på det her. For det er en stor beslutning. Og så har man den her dispensationsmulighed, som jeg igen vil sige selvfølgelig skal være der for dem, som ikke har den mulighed. Hvorfor mener Venstre pludselig, at aldersgrænsen skal rykkes for alle for at tilgodese den her meget, meget lille gruppe? Det giver jo ikke mening.

Kl. 11:33

Første næstformand (Leif Lahn Jensen):

Ordføreren.

Kl. 11:33

Morten Dahlin (V):

Men det er jo heldigvis en meget, meget lille gruppe, der får en abort, mens de er mellem 15 og 17 år. Og jeg tror ikke, at der er nogen herinde, der ønsker, at det tal bare skal stige fuldstændig eksplosivt. Men jeg synes, at det er forkert at sætte en 17-årig i den situation, at hun skal tvinges til at gå igennem en uønsket graviditet, fordi hendes forældre vil have det. Og jeg bliver bare nødt til at sige om det der med, at der er en dispensationsmulighed, at nogle af de her kvinder jo er svage og udsatte, og at det at skulle igennem det der dispensationssystem godt kan være enormt svært. Og må jeg ikke bare sige en ting omkring det der med børn – for jeg kender godt den der retoriske greb med at sige, at det er børn – at så er det også børn, der har sex.

Kl. 11:34

Første næstformand (Leif Lahn Jensen):

Tak til ordføreren. Der er ikke flere bemærkninger. Den næste ordfører er fru Monika Rubin fra Moderaterne. Velkommen til.

Kl. 11:34

(Ordfører)

Monika Rubin (M):

Tak. For en lille måneds tid siden var jeg med Statsrevisorerne rundt i Europa for at besigtige Frontex. Et af de lande, vi besøgte, var Polens hovedstad, Warszawa, der, hvor min mormor og morfar kommer fra. Det er et sted, jeg har brugt utallige sommerferier som barn, men ikke har besøgt så meget siden. Så da der var et hul i programmet, gik jeg over til deres hus. På vejen derover blev jeg mødt af det ene nybyggeri efter det andet: glasfacader og skyskrabere, H&M-butikker og flotte caféer. Det er noget lidt andet end det, jeg kan huske fra min barndom: en økonomi i laser, rationeringsmærker, hyperinflation og et politisk klima, som man som almindelig borger ikke blandede sig i. Det var det i Polen, der gav min mor lyst til et andet liv, så hun pakkede, hvad hun ejede, og forlod landet.

Siden da har Polen skiftet ham. Økonomien er buldret af sted med høje væksttal, selv gennem finanskrisen i 2008, hvor det var det eneste land i Europa, der ikke oplevede en negativ vækst. Deres vækstopskrift var, at de havde modet til at lave dybe strukturreformer og reformer for fremtidens generationer. De åbnede sig mod omverdenen, styrkede det internationale samarbejde og blev i sidste ende en del af EU. Det var en seriøs reformvilje udført af en håndfuld modige politikere, der turde gentænke samfundet – et reformmod, som vi ikke har set herhjemme i mange år.

I sidste uge kom der gode tal frem om dansk økonomi, hvilket jo er en glædelig nyhed. Men det bekymrer mig, at flere herinde i salen ser deres snit til at underdrive behovet for de strukturreformer, som vi har behov for, f.eks. i vores sundhedsvæsen. For mens de allerrigeste drøner rundt og køber private sundhedsforsikringer, som sikrer dem en plads forrest i køen, kommer nogle med det samme svar som altid: Send flere penge. Og bevares, det gør vi faktisk også i den her regering: 2 mia. kr. til en akutplan, 3 mia. kr. til psykiatrien og 5 mia. kr. til sundhedsvæsenet generelt, som vi burde være glade for. For regeringen forstår vigtigheden af at prioritere sundhedsvæsenet. Men det burde også trække panderynker.

Som læge ved jeg godt, at et skud adrenalin kan være nødvendigt for at få stabiliseret blodtrykket, men det må aldrig blive den eneste behandling, og slet ikke når man ved, at der gemmer sig en langt mere alvorlig diagnose bag det. Hvis ikke vi får lavet en seriøs udredning af sundhedsvæsenet, kommer vi til at stå her igen og skyde flere akutpakker og flere milliarder kroner uden den helt nødvendige effekt ind i systemet. I stedet bør vi sætte konkret ind og adressere den massive mangel på medarbejdere ikke bare i sundhedsvæsenet, men alle steder i vores samfund.

For når jeg ser ud over huset Danmark, er der altså ikke bare revner i fundamentet, der er dybe sprækker. Og ud over fra sundhedsvæsenet hører vi historier fra ældreplejen, der bestemt ikke maler noget glansbillede. Det samme gælder folkeskolen, ungdomsuddannelserne, unge, der mistrives.

Vi burde tage en dyb indånding og i princippet gentænke det hele. Tag f.eks. debatten om folkepension. Det er et klassisk eksempel på et samfundsproblem, der giver hovedbrud, og en kollektiv frygt for forandring. Den dag, mine drenge på i dag 3 og 5 år bliver voksne, er der en overhængende risiko for at vi har reel klasseopdeling i Danmark, medmindre vi øger fokus på forandring nu. For som vi alle kan se, skruer pensionskasserne op for tilbud om sundhedsforsikringer, men jeg lover jer, at det også vil ske med ældreservicen. Hvis vi lader det her vokse frem uden nogen som helst form for regulering, vil vi begynde at se et A-, et B- og endda også et C-hold blandt os danskere, hvor de ressourcestærke kan nyde førsteklassesløsninger – god mad, korte ventetider, kortspil med personalet – alt imens de mindre bemidlede vil blive købt af med noget andenrangs. Det mener jeg ganske enkelt ikke at vi kan være bekendt. Ikke at tage en beslutning er også at tage en beslutning.

Blindt at acceptere denne udvikling med flere og flere private tilbud vil være en glidebane for tilliden til det offentlige Danmark. Så kan det godt være, at der er nogle, der jubler og tænker, at det frie marked løser det hele, men det gør det ikke. Det øger uligheden for meget.

Kl. 11:39

Det, vi kunne gøre, var at sørge for, at dem, der har en tæt tilknytning til arbejdsmarkedet, i lidt højere grad lagde lidt mere til side i løbet af et langt arbejdsliv, og at dem, der ikke har råd, fik en hjælpende hånd af staten. Det handler om lighed, fordi alle fortjener en ordentlig behandling – også dem, der ikke har direkte dankortadgang til en fed friværdi. Det er et pragmatisk forslag, der i sin essens fastholder den pragmatiske idealisme, der kendetegner Danmark, med den gyldne rettesnor om, at der ikke skal være for stor forskel på høj og lav. Det handler om lighed, men det handler også om at turde prioritere dem, der har det største behov for hjælp.

Jeg er vant til et liv i den hvide kittel, hvor det netop er det, jeg gør. Jeg prioriterer de mest syge først. Men jeg indgyder også patienterne håb, og det vil jeg gerne fortsætte med, også herindefra fra den her talerstol, og derfor vil jeg også gerne fortælle om, at vi er i fuld gang med at skabe en bedre fremtid for de næste generationer – et samfund, der udleder mindre CO2 og med tiden fjerner mere CO2 fra atmosfæren, inden vi udleder.

Vores klimaminister har netop i går indgået en aftale på tværs af hele Folketinget, der skruer markant op for udbygningen af havvindmøllekapaciteten i Danmark, og vi etablerer verdens første energiø. De helt nye vindmølleparker på havet har potentialet til at kunne dække elforbruget i mere end 14 millioner danske og europæiske husstande – 14 millioner! Det er jo helt kæmpemæssige klimapløkker, vi lige nu er ved at slå ned i dansk jord, og for mig at se et godt eksempel på, at mens nogle råber, handler regeringen, men vi lytter også, for vi ved, hvor vigtigt det er, at den grønne omstilling sker på en måde, hvor vi sikrer, at alle kommer sikkert med ind i den grønne fremtid. For det mest afgørende i klimapolitikken er den folkelige opbakning. Mister vi den, når vi ikke vores klimamål. Det kræver, at vi har øje for balancerne i samfundet, og det kræver, at vi tænker os godt om og ikke lader useriøs overbudspolitik styre klimadebatten. Og vi bevæger os heldigvis i den rigtige retning. Men det er sværere og tager længere tid at indfri klimamål end at indgå aftaler om dem. Jeg er dog sikker på, at vi kommer i mål beslutning for beslutning, aftale for aftale.

Siden regeringen kom til, er der givet flere penge til udfasning af gasfyr, indgået aftale om brintinfrastruktur, vi har lagret CO2 i undergrunden og præsenteret et forslag til, hvordan vi kan fjerne den CO2, vi mangler at fjerne frem mod 2025 – blot for at nævne nogle af tiltagene. Vi skylder de danske borgere at tænke os godt om og derfor f.eks. også at turde nedsætte ekspertkommissioner, der kommer med forslaget til gennemtænkte forandringer – forandringer for at forbedre. Det handler om det lange, seje træk, ikke små symbolpolitiske spjæt, der måske nok kan få kommentarsporene til at svømme over med udråbstegn og brækemojis på de sociale medier, men som helt ærligt hverken gør fra eller til for huset Danmark.

For den her regering er mere end bare ord og floskler, og er der noget, der gør mig, et barn af en polsk mor og en flygtning, ekstra stolt, så er det den alvor og handlekraft, som vi har håndteret krigen i Ukraine med – krigen på vores kontinent, hos vores nabos nabo. Vi bliver hos dem, også efter at krigen er slut, så ukrainerne kan få samme oplevelse, som min mor fik, ved at se deres hjemland vokse ud af ruinerne og ind i Det Europæiske Fællesskab, fordi vi i fællesskab tror på en bedre dag i morgen end dagen i går.

Men krigen i Ukraine er ingen undskyldning for at sidde på hænderne og låse samfundsplanerne ned i skrivebordsskufferne, nærmere tværtimod. Da min mor kom til Danmark, stod EU for 30 pct. af verdens bnp. I dag er tallet halveret, og når mine to drenge derhjemme bliver voksne siger prognoserne at det tal vil tage endnu et dyk. Så i virkeligheden bør vi tænke på deres fremtid, mine ufødte børnebørns fremtid. Vil det være et samfund martret af at have gennemført poppet politik og ladet sig styre af meningsmålinger og avisernes forsider, eller vil vi se et samfund, der har haft modet til at stå fast, gentænke og forny sig selv, selv om det i øjeblikket har været upopulært, men med tiden vil vise sig at have været bydende nødvendigt? Jeg håber, det bliver det sidste, og jeg håber, at alle her i salen vil være med til at samarbejde. Tak for ordet. Og vi tilslutter os også vedtagelsesteksten.

Kl. 11:44

Første næstformand (Leif Lahn Jensen):

Tak til ordføreren. Og der er en række korte bemærkninger. Den første er til fru Pia Olsen Dyhr. Værsgo.

Kl. 11:44

Pia Olsen Dyhr (SF):

Tak for en tale, der er optimistisk på fremtidens vegne. Jeg kan godt blive bekymret på fremtidens vegne, for jeg synes jo, at vi – ikke kun i fremtiden, men allerede nu – kan se, at vi har et A- og et B-hold, når det gælder vores sundhedssektor, og at vi har et A- og et B-hold, når det gælder vores ældrepleje. Det er ikke kun noget, vi kan se i fremtiden. Det er noget, vi allerede ser nu og er nødt til at handle på.

Jeg er dybt uenig med fru Monika Rubins politiske leder, hr. Lars Løkke  Rasmussen, altså vores udenrigsminister, når han mener, at ældreplejen er et område, hvor vi skal indføre brugerbetaling.

For jeg mener jo, at brugerbetaling og yderligere brugerbetaling – det er ikke, fordi vi ikke allerede har det i dag, hvis man gerne vil have tilkøbsydelser – i vores ældrepleje vil betyde, at vi yderligere øger forskellen mellem vores ældre. Og jeg vil derfor spørge, om det er Moderaternes holdning, at det skal være regeringens politik at indføre mere brugerbetaling i ældreplejen.

Kl. 11:45

Første næstformand (Leif Lahn Jensen):

Ordføreren.

Kl. 11:45

Monika Rubin (M):

Mange tak for det gode spørgsmål. Der er noget ved den her debat, der gør mig lidt bekymret, for det her handler ikke om, hvordan det er her og nu. Her og nu bliver vi nødt til at lave reformer, fordi pensionsselskaberne tilbyder de her tilbud nu, og det gør de, fordi man som borger ikke synes, at det offentlige er godt nok, og derfor søger man andre muligheder. Men vi bliver også nødt til at tænke fremad.

Vi bliver nødt til at tænke på: Hvordan er det, det samfund, som mine børn vokser op i, er? Og jeg tror simpelt hen, at hvis vi ikke begynder at kaste nogle bolde op i luften, og jeg siger ikke, at jeg har den perfekte løsning på, hvad vi skal gøre, men hvis ikke vi begynder at tænke anderledes og bare fortsætter med mere af det samme, så ender vi i en meget større ulighed, og det bekymrer mig.

Det bekymrer mig, hvis mine børn skal vokse op i et samfund, hvor der er decideret klasseopdeling i vores samfund. Det vil jeg ikke have, og det er derfor, vi tager hul på den her debat. Vi påstår ikke i Moderaterne, at vi har den endelige løsning på, hvordan det skal skrues sammen, men vi bliver nødt til at gøre noget anderledes – også i fremtiden, men også nu.

Kl. 11:47

Første næstformand (Leif Lahn Jensen):

Spørgeren.

Kl. 11:47

Pia Olsen Dyhr (SF):

Den klasseopdeling har vi ikke kun i fremtiden. Den har vi allerede i nutidens Danmark. 85 pct. af hjemmehjælpsmodtagerne i Danmark kommer fra lavindkomstfamilier, og de har ikke muligheden for at tilkøbe ydelser – der er 15 pct. tilbage – og det er i dag. Det er i dag, jeg taler om.

Jeg ved godt, ordføreren gerne vil tale om 10 og 20 og 30 år frem i tiden. Jeg synes faktisk, politik også handler om at gøre noget i dag, og derfor bliver jeg overrasket over regeringen, der ved Moderaterne siger, at vi skal have mere brugerbetaling i ældreplejen. Det betyder jo, at vi får øget ulighed i ældreplejen. Er det det, regeringen gerne vil, eller er det kun Moderaternes politik?

Kl. 11:47

Første næstformand (Leif Lahn Jensen):

Ordføreren.

Kl. 11:47

Monika Rubin (M):

Vi har på intet tidspunkt sagt, at vi vil have øget brugerbetaling. Det, det handler om for os, er, at man i fremtiden kigger på, om man kan sætte mere til side, og at man derfor måske kan hjælpe dem, der har størst behov, på en anden måde. Det er hele forskellen på – og nu kommer jeg til at bruge et engelsk ord – equality og equity, og det er det, vi bliver nødt til at tale om herinde i Folketingssalen.

Men jeg er helt enig i, at sådan som det er allerede nu, fungerer det heller ikke optimalt i det offentlige, og det er jo præcis derfor, den her regering har forslag til, bl.a. på sundhedsområdet, strukturreformer, som skal forbedre vores sundhedsvæsen. For det nytter ikke noget, at vi bare bliver ved med at skyde flere penge ind i det samme system, som ikke fungerer optimalt.

Kl. 11:48

Første næstformand (Leif Lahn Jensen):

Tak. Man skal være påpasselig med at bruge engelske ord her fra talerstolen.

Vi går videre til den næste, og det er fru Inger Støjberg. Værsgo.

Kl. 11:48

Inger Støjberg (DD):

Tak for det. Jeg vil faktisk gerne følge lidt op på fru Pia Olsen Dyhrs spørgsmål omkring brugerbetaling. For fru Pia Olsen Dyhr er jo inde på noget helt rigtigt, nemlig at udenrigsministeren, altså ordførerens formand, i et meget stort anlagt interview i Avisen Danmark har været ude at sige, at der skal være brugerbetaling i ældreplejen i fremtiden. Derfor synes jeg da sådan set bare, det ville være rart lige at høre, om hele den analyse, som udenrigsministeren lagde til grund for det, er en analyse, som fru Monika Rubin bakker op om og er enig i.

Kl. 11:49

Første næstformand (Leif Lahn Jensen):

Ordføreren.

Kl. 11:49

Monika Rubin (M):

Sådan som jeg har forstået det, handler det om, at vi i fremtiden får skabt større ulighed i vores samfund, hvis ikke vi gør noget ved det her – hvis ikke vi f.eks. tør være modige, ligesom man var med arbejdsmarkedspensionerne, hvor det var sådan, at dem, der var i arbejde, optjente til deres folkepension. Måske skal vi gøre det samme i forhold til ældreplejen og ældreservice. Det er en bold, vi kaster op i luften, og hvordan det præcis skal skrues sammen i fremtiden, har vi ikke et endegyldigt svar på, men for os handler det om, at vi tør kigge fremad, også 10, 20, 30 år frem, og se på, hvad det er for et samfund, som vores børn vokser op i.

Kl. 11:49

Første næstformand (Leif Lahn Jensen):

Spørgeren.

Kl. 11:49

Inger Støjberg (DD):

Ja, jeg skal love for, at I tør kaste nogle bolde op. Men det her er jo virkeligheden. Altså, det er jo fint nok at give et interview og sige: Jamen det var bare sådan for sjov. Jeg tror ikke, at folk synes, det er sjovt at få at vide, at i fremtiden kan der være brugerbetaling i ældreplejen.

Derfor vil jeg også lige høre: Kan ordføreren ikke bare lige bekræfte, at det her ikke er regeringens politik, men at det er noget, Moderaterne står alene med? For jeg har da fæstnet mig ved, at statsministeren har sagt, at hun ikke mener, at udenrigsministeren vil indføre brugerbetaling. Altså, forvirringen er jo total her, for det var præcis det, udenrigsministeren sagde i det her meget store interview.

Kl. 11:50

Første næstformand (Leif Lahn Jensen):

Tak. Ordføreren.

Kl. 11:50

Monika Rubin (M):

Der er simpelt hen nogle misforståelser i det her, for nej, det handler ikke om brugerbetaling. Det handler om, at dem, der er på arbejdsmarkedet i fremtiden, måske skal sætte lidt mere til side, sådan at vi har nogle midler til at hjælpe dem, der har endnu mere behov for det. Det er derfor, jeg bliver nødt til at bruge de her engelske udtryk equality og equity, for de findes ikke i Danmark – der hedder begge dele bare lighed. Men det handler om, at vi bliver nødt til at få en samtale om, at måske bliver vi nødt til at indrette et samfund, hvor nogle skal have lidt mere hjælp end andre, sådan at vi får generel lighed, for det har vi ikke nu. Nu har vi et A-hold og et B-hold.

Kl. 11:51

Første næstformand (Leif Lahn Jensen):

Så er det hr. Steffen Larsen.

Kl. 11:51

Steffen Larsen (LA):

Kære ordfører, Moderaterne kulturpolitik er, som jeg forstår det, at vi skal sætte kulturlivet til at løse klimakrisen, trivselskrisen og sikkert også flere af samfundets andre store kriser, måske også nogle af de kriser, som regeringen udpeger fra uge til uge som det nye store problem. Det er alt sammen noget, der egentlig ikke har noget med kulturpolitikken at gøre. Men er det ikke en fuldstændig ødelæggelse af selve kulturlivet at sætte pseudoarbejdsmål op for en hel sektor?

Altså, alle daginstitutioner, universiteter, multihuse, kaserner og kommunekontorer i Danmark er jo efterhånden sat til at løse klimakrisen og håndtere unges mistrivsel, diversitet og som minimum også en håndfuld af FN's verdensmål, men hvordan skal de dog få tid til at løse deres reelle opgaver, når de således bruger al deres tid og alle deres kræfter på pseudoarbejde? Mens Region Midtjylland overamputerede ben og fejlede i kræftbehandlingen af hundredvis af patienter, kunne de med garanti vifte med en bæredygtighedsstrategi fra 2030. Kan Moderaternes ordfører ikke se problemet i at bede kulturlivet om at gøre andet end det, de burde gøre?

Kl. 11:52

Første næstformand (Leif Lahn Jensen):

Ordføreren.

Kl. 11:52

Monika Rubin (M):

Nu ved jeg ikke helt, om jeg forstår ordførerens spørgsmål. Det kan godt være, at det bare mig, der har svært ved at høre ordentligt efter.

Det, som der er med kulturen, er jo, at den kan få os til at tænke på nogle ting, vi ikke nødvendigvis har tænkt over før. Når jeg går på museum, eller når jeg lytter til et stykke musik, når jeg lytter til teksten i et stykke musik eller når jeg ser et billede, sætter det nogle processer i gang i mit hovede og i mine følelser. Det er det, kulturen kan. Den kan også være med til at skubbe i retning af nogle politiske dagsordener.

Bl.a. har vi jo set hele den debat, man har haft i kulturlivet om ligestilling og underrepræsentation af kvindelige kunstnere. Det er jo noget, der skubber på i hele ligestillingsdebatten. Så jeg mener helt klart, at kulturområdet og det kulturpolitiske har en kæmpe mulighed for at være med til at skubbe Danmark i den rigtige retning.

Kl. 11:53

Første næstformand (Leif Lahn Jensen):

Spørgeren.

Kl. 11:53

Steffen Larsen (LA):

Ja, men det har kulturen jo kun, hvis den er fri til selv at vælge at gøre de ting. Det at begynde at spænde kulturen for en politisk vogn, hvor vi politikere begynder at definere, hvad kulturen skal, er en meget farlig vej at gå. Vi skal da ikke sætte kulturen til at løse alle problemer, som vi sidder herinde og opfinder eller kommer på. Kulturen skal da være fri til selv at gøre det. Det er det, der gør kulturen smuk, og det er det, der gør kulturen stærk – det er, når den er fri til at gøre det.

Kl. 11:53

Første næstformand (Leif Lahn Jensen):

Ordføreren.

Kl. 11:53

Monika Rubin (M):

Det kan man sige både ja og nej til. Jeg køber præmissen om, at kulturen selvfølgelig skal være fri, men vi putter jo også enorme mængder af statspenge i kulturlivet. Vi statsfinansierer bl.a. vores museer, og jeg mener godt, at der, når man bruger statskroner på f.eks. områder i kulturlivet, kan medfølge nogle krav. Så jo, der skal være kulturel frihed, men når der også følger statspenge med, kan man også godt stille nogle krav.

Kl. 11:54

Første næstformand (Leif Lahn Jensen):

Så er det hr. Søren Pape Poulsen.

Kl. 11:54

Søren Pape Poulsen (KF):

Tak til ordføreren for talen. Nu er det tredje taler fra regeringspartierne, og alle tre har talt om vigtigheden af at lave reformer, og at det er vigtigt for vores velfærdssamfund. Det deler jeg fuldt og helt. De to første ordførere giver mig sådan lidt afvisende svar og henviser så til, at I heller ikke vil være med til noget. Nu prøver vi Moderaterne, for jeg har forstået, at det er sådan et parti, der vil en ny politisk kultur: og vi skal noget andet, og vi kommer forskellige steder fra, og vi skal diskutere noget, og det er bare supergodt.

Jeg er bekymret for, om vi har et velfærdssamfund om 20 og 30 år, hvis vi ikke tør at lave de reformer, der er nødvendige. Her tænker jeg selvfølgelig på tilbagetrækning. Jeg tænker også på at anerkende, at vi har brug for international arbejdskraft. KLAR-alliancen var jo ude med en gave til regeringen her for nylig omkring international arbejdskraft. Jeg har lidt på fornemmelsen, at Moderaterne en til en var enig i det udspil. Kan man ikke få et indblik i, hvornår Moderaterne kan få resten af regeringen til at være med på reformerne?

Kl. 11:55

Første næstformand (Leif Lahn Jensen):

Tak. Ordføreren.

Kl. 11:55

Monika Rubin (M):

Nu blev jeg lige pludselig i tvivl om, om ordføreren sagde, at Moderaterne ikke var klar eller var klar, men jeg vælger at tro på, at det var det sidste, ordføreren sagde. Ja, det var det så. Det er godt, for det var vi. Altså, vi synes, det var nogle rigtig, rigtig gode forslag, som KLAR-alliancen kom med i forhold til international arbejdskraft. Men det var også lidt en åben dør, der blev sparket ind, også i den her regering, for de tiltag, som KLAR-alliancen kom frem med, er jo nogle tiltag, som regeringen allerede har indført, altså bl.a. at sænke beløbsgrænsen. Så jeg forstår faktisk ikke helt spørgsmålet. For vi er helt enige om, at international arbejdskraft er af kæmpe betydning for Danmark. Vi ville slet ikke kunne klare os uden international arbejdskraft, og det skal vi have.

Kl. 11:56

Første næstformand (Leif Lahn Jensen):

Spørgeren.

Kl. 11:56

Søren Pape Poulsen (KF):

Det er jo rigtig godt, hvis det er opfattelsen. Så er der noget at arbejde videre med, kan man sige. Det handler også om en stor del af det bureaukrati, der er. Man kunne også have tillid. Vi siger altid, vi skal have tillid til de offentligt ansatte, vi skal have tillid til mennesker, men det eneste, vi åbenbart ikke har tillid til, er virksomhederne, som skal igennem et dokumentationsmorads af den anden verden for at få arbejdskraft hertil. Det er den ene del af det.

Så håber jeg også, Moderaterne vil være med til at kæmpe for, at vi får taget livtag med alle de tilbagetrækningsordninger, vi har. Lad os kigge på dem samlet og sikre os, at der rent faktisk er arbejdskraft. Hvad nytter det, at vi har penge, hvis der ikke er nogen til at hjælpe fru Hansen op af sengen i fremtiden?

Kl. 11:56

Første næstformand (Leif Lahn Jensen):

Ordføreren.

Kl. 11:56

Monika Rubin (M):

Tak for spørgsmålet. Ja, vi skal helt klart gøre noget ved overdokumentation og overbureaukrati, og det er noget, som regeringen, men også Moderaterne har stort fokus på. I forhold til tilbagetrækningsreformerne kan jeg forstå, at der bliver igangsat en trepartsforhandling på det område. Men vi bliver også nødt til at kigge på, hvad det er, der gør, at folk ikke kan holde ud at arbejde i det system, vi har, bl.a. i sundhedsvæsenet. For det store problem i sundhedsvæsenet er ikke, at folk går på pension eller efterløn. Det er, at de ikke kan holde ud at arbejde i det system, der er nu.

Kl. 11:57

Første næstformand (Leif Lahn Jensen):

Så er det den sidste inden pausen, og det er hr. Peder Hvelplund.

Kl. 11:57

Peder Hvelplund (EL):

Tak for det, og tak til ordføreren for talen. Jeg kender ordføreren som en samvittighedsfuld og arbejdsom politiker, og nu refererede ordføreren jo selv til tilstanden i sundhedsvæsenet og afslører også, at ordføreren har en fortid i sundhedsvæsenet. Der må jeg bare sige, at om end jeg er fuldstændig enig i den diagnose, som ordføreren beskriver, med den tilstand, vi står i dag, så ville den behandling, som ordføreren anbefaler, straks medføre en klage til Styrelsen for Patientklager.

For diagnosen er jo, at vi står med et sundhedsvæsen og velfærdssamfund, som er truet af stor ulighed, og hvor uligheden er voksende. Men den kur, som ordførerne anbefaler, er jo at styrke den udvikling og sige, at i fremtiden skal flere lægge flere midler til side for at kunne tilkøbe deres egen del af den behandlingskapacitet, der er. For virkeligheden er jo, at der er en begrænset kapacitet, og det er også det, ordføreren selv peger på. Men I jo større grad, vi lader det være op til forsikringsforhold, pengepung eller postnummer at definere det, desto større mulighed får de jo for at tilkøbe sig en andel af de ressourcer. Så bør prioriteringerne ikke foregå ud fra, hvem der har størst behov for behandling, og ikke ud fra, hvem der har den største pengepung?

Kl. 11:58

Første næstformand (Leif Lahn Jensen):

Ordføreren.

Kl. 11:58

Monika Rubin (M):

Jo, lige præcis, og det er jo også det, jeg siger. Jeg siger, at vi bliver nødt til at kigge på, hvordan det er nu, men også på, hvad det udvikler sig til i fremtiden, hvis ikke vi gør noget. Sådan som det er nu, har vi netop ulighed i sundhed. Vi har netop sundhedsforsikringer, som de bemidlede kan tilkøbe, og det er jo, fordi vores offentlige sundhedsvæsen ikke er godt nok, at man føler, at man har brug for de forsikringer.

For nylig har jeg hørt, at man kan tegne en graviditetsforsikring, hvis man er gravid. Det er da enormt sørgeligt, at tilliden til det offentlige sundhedsvæsen er så lav, at jeg som ung kvinde tænker: Hm, jeg skal tegne en graviditetsforsikring, for jeg bliver ikke samlet op i sundhedsvæsenet. Og det er jo præcis derfor, vi har nedsat en sundhedsstrukturkommission. For vi bliver nødt til at gøre noget anderledes. Det løser ikke problemerne, at vi bare bliver ved med at skyde flere penge ind i systemet. Vi bliver simpelt hen nødt til at skrue på alle knapper i vores sundhedsvæsen.

Kl. 11:59

Første næstformand (Leif Lahn Jensen):

Spørgeren.

Kl. 11:59

Peder Hvelplund (EL):

Men så bliver jeg simpelt hen nødt til at spørge: Hvorfor er svaret fra ordføreren så ikke, at vi netop skal investere i det fælles sundhedsvæsen, i stedet for at ordføreren står og siger, at i fremtiden må dem, der har råd, lægge mere til side? For konsekvensen bliver jo lige præcis, at dem, der lægger mere til side, får en privilegeret adgang til de begrænsede ressourcer, der er i sundhedsvæsenet. Det hænger simpelt hen ikke sammen, hvis ordføreren fastholder, at dem, der har råd, skal lægge mere til side, så de kan tilkøbe sig en større andel. Det vil øge uligheden.

Kl. 12:00

Første næstformand (Leif Lahn Jensen):

Ordføreren.

Kl. 12:00

Monika Rubin (M):

Men det er ikke det, jeg siger. Jeg siger, at i fremtiden skal dem, der har råd, måske lægge lidt mere til side, sådan at vi har flere penge til at bruge på dem, der ikke har råd. Det er forskellen på equality og equity. Det er, hvordan vi bruger de penge, der er i systemet. Men jeg vil ikke have, vi overhovedet kommer ud i, at vi skal tænke det her, men jeg tror ikke, vi undgår det, for velstanden bliver højere og højere. Det vil sige, at dem, der tjener flere og flere penge, ikke vil tage til takke med et offentligt sundhedsvæsen, f.eks., som ikke er godt nok. Og derfor bliver vi nødt til at gøre noget for at forbedre det offentlige sundhedsvæsen. Men vi bliver også nødt til at tænke fremad.

Kl. 12:00

Første næstformand (Leif Lahn Jensen):

Tak. Så kan jeg oplyse, at den første efter pausen for en kort bemærkning er hr. Martin Lidegaard.

Mødet genoptages kl. 13.

Mødet er udsat. (Kl. 12:00).

Kl. 13:00

Forhandling

Fjerde næstformand (Karina Adsbøl):

Mødet er genoptaget.

Vi fortsætter med korte bemærkninger til fru Monika Rubin, og den første korte bemærkning er fra hr. Martin Lidegaard, Radikale Venstre. Værsgo.

Kl. 13:00

Martin Lidegaard (RV):

Tak til ordføreren for en – synes jeg – god tale, der kom ind på mange spændende områder, både behovet for reformer og at kigge frem osv., men som jo i virkeligheden også handlede rigtig meget om sundhed. Og jeg er enig i, at vi har brug for et paradigmeskifte, og vi er i virkeligheden nok mest optagede af at få et paradigmeskifte inden for hele forebyggelsesindsatsen. For vi ved jo, at uligheden i sundhed hænger meget tæt sammen med den sociale ulighed, og at det er de tidlige og forebyggende indsatser, der virker, og alligevel er det det, der hele tiden bliver sparet på.

Derfor vil jeg stille det samme spørgsmål til Moderaternes ordfører, som jeg har stillet til de andre, altså hvor mange af de nye penge, vi nu har fået og skal til at prioritere, Moderaterne ønsker for netop at investere dem i de tidlige og forebyggende indsatser i daginstitutioner og skoler, men selvfølgelig også på sundhedsområdet, i forhold til klimaet og det grønne, altså kort sagt i fremtiden. Hvor stor en del af det – kan man sige – er det rimeligt at bruge på de ældre og sundhed, og hvor stor en del af det skal vi bruge på at facilitere reformer gennem skattelettelser? Jeg er ikke ude på at få nogen eksakte tal, men hvor lægger vi hovedvægten, når Moderaterne her kigger frem?

Kl. 13:01

Fjerde næstformand (Karina Adsbøl):

Ordføreren.

Kl. 13:01

Monika Rubin (M):

Tak for det fine spørgsmål. Jeg er helt enig i, at forebyggelse generelt er et enormt vigtigt politisk emne, men vi skal også tænke over, at der både er noget, der hedder primær forebyggelse, og noget, der hedder sekundær forebyggelse. Og f.eks. er der i sundhedsvæsenet i forhold til den primære forebyggelse også alle KRAM-faktorerne, altså bl.a. også tobak, hvor vi jo i Moderaterne har været ude at sige, at vi mener, at tobakspriserne skal sættes markant op. Det er et forebyggelsestiltag, som vi også vil arbejde for at der skal bruges nogle penge på.

Men der er også hele den sekundære forebyggelse, altså at vi f.eks. i sundhedsvæsenet, når folk bliver udskrevet, så ikke skal have dem genindlagt. Det er jo bl.a. også en af de ting, som vi i forbindelse med sundhedsstrukturreformen skal kigge på, altså hvordan vi sørger for, at færrest mulige patienter kommer ind på vores hospitaler, hvordan vi ligesom holder dem ude i primærsektoren, både i forhold til at de ikke skal blive mere syge, men at de i første omgang heller ikke bliver syge. Men i forhold til forebyggelsesområdet generelt er jeg helt enig med De Radikale i, at det er noget, man skal prioritere politisk på en meget bredere palet, altså ikke kun i sundhedsvæsenet, men også i f.eks. vores daginstitutioner.

Kl. 13:02

Fjerde næstformand (Karina Adsbøl):

Tak. Ønskes den anden korte bemærkning, skal man lige huske at trykke sig ind. Spørgeren, værsgo.

Kl. 13:02

Martin Lidegaard (RV):

Tak. Det har jeg ikke skullet de andre gange. Men det er fint, det gør vi herfra.

Det glæder mig, at vi er enige, men udfordringen er jo bare, at det ikke er det, vi har gjort de seneste 10-20 år, selv om vi alle sammen har talt om det, og derfor gentager jeg lige spørgsmålet.

Jeg er helt med på, at der er mange typer forebyggelse, og at nogle af dem også giver penge i kassen, hvis man hæver tobakspriserne, hvad vi er enige i. Men hvis man der, hvor der skal investeres, tog 100 kr., hvor mange af de kroner ville Moderaterne – kan man sige – så i fremtiden bruge på at investere i det nuværende akutte i forhold til sundhed og ældrepleje og hvor mange af dem på at facilitere skattelettelser?

Kl. 13:03

Fjerde næstformand (Karina Adsbøl):

Ordføreren.

Kl. 13:03

Monika Rubin (M):

Jeg synes, præmissen for spørgsmålet er lidt mærkværdig, for jeg kan jo ikke stå her på en talerstol og sige, at jeg vil prioritere x antal kroner ud af 100 kr. på præcis det der. Der bliver man jo nødt til at kigge på hele regnestykket for hele vores samfund og hele vores samfundsøkonomi. Så det er enormt svært for mig her fra talerstolen at sige, at jeg vil prioritere x antal kroner på det ud af 100 kr. eller ud af 200 kr. Men det er noget, som vi har fokus på, og det er noget, som vi vil fortsætte med at have fokus på.

Kl. 13:03

Fjerde næstformand (Karina Adsbøl):

Så er det hr. Mikkel Bjørn, Dansk Folkeparti. Værsgo.

Kl. 13:03

Mikkel Bjørn (DF):

Tak for det. For et par uger siden havde vi en debat her i Folketingssalen omkring Muhammedtegninger i undervisningen, og der havde jeg en lille konflikt med Moderaternes ordfører hr. Jeppe Søe, der satte spørgsmålstegn ved, om der overhovedet var et problem. Det var han ikke overbevist om, altså om der overhovedet var et problem, til trods for at der er skolelærere, der har fået hugget hovedet af. Der er skolelærere i Danmark, der lever med hemmelig adresse og navn, fordi de er bange, fordi de har ytret, at de gerne vil stå på mål for undervisning i Muhammedkrisen i folkeskolen.

Er Moderaternes politiske ordfører enig i, at det er rimeligt at sætte spørgsmålstegn ved, om der overhovedet er et problem med ytringsfrihed i folkeskolen i relation til undervisning i Muhammedkrisen?

Kl. 13:04

Fjerde næstformand (Karina Adsbøl):

Ordføreren.

Kl. 13:04

Monika Rubin (M):

Jeg støtter egentlig vores ordfører i det med at sætte spørgsmålstegn ved, om der er et problem med ytringsfriheden sådan generelt. Men jeg anerkender også, som spørgeren her siger, at hvis der er nogen, der f.eks. føler, at de er bange for at undervise i noget bestemt og derfor har hemmelig adresse, så er det noget, man skal tage enormt alvorligt. Altså, jeg har selv fået hemmelig adresse, efter jeg er blevet folketingspolitiker. Det tror jeg ikke jeg behøver, men det er på grund af et eller andet, jeg har inde i mig.

Så jeg tror, at man bliver nødt til ligesom at få kortlagt, om der er et problem med ytringsfriheden. Og hvis der er det, skal man gøre noget ved det, men også arbejde for, at lærerne jo selvfølgelig ikke skal gå og være bange for, hvad de underviser i i folkeskolen.

Kl. 13:05

Fjerde næstformand (Karina Adsbøl):

Hr. Mikkel Bjørn, værsgo.

Kl. 13:05

Mikkel Bjørn (DF):

Jeg kan bekræfte over for ordføreren, at de lærer, der har hemmelig adresse og navn på grund af deres frygt i relation til det her spørgsmål, faktisk mener, at de behøver den beskyttelse, fordi de har modtaget meget konkrete trusler mod deres liv.

Så jeg er nødt til at spørge ordføreren igen, og jeg kan næsten ikke andet end at ryste på hovedet, hvis svaret er det samme: Mener Moderaterne ikke, at det er et problem, at der er skolelærere i Danmark, der frygter for deres liv, hvis de underviser i en helt legitim del af den nyere danmarkshistorie?

Kl. 13:05

Fjerde næstformand (Karina Adsbøl):

Ordføreren.

Kl. 13:05

Monika Rubin (M):

Men så er mit svar jo præcis det samme, som det var før.

Kl. 13:05

Fjerde næstformand (Karina Adsbøl):

Så er det fru Sascha Faxe, Alternativet. Værsgo.

Kl. 13:06

Sascha Faxe (ALT):

Tak. Udenrigsministeren har åbnet for en debat om fremtidens EU, hvor han har udtalt, at en pragmatisk flertalsafgørelse på nogle områder inden for udenrigspolitik på EU-området kunne være en mulighed. I Alternativet er vi jo med glæde altid åbne for en rigtig god politisk debat, også når det handler om EU. Vi synes jo, at situationen omkring f.eks. Orbán og hans gode venskab med Rusland i meget vid udstrækning illustrerer problemerne med det nuværende system, som vi har. Så jeg vil høre, om det sådan overordnet er regeringens politik, at man gerne vil åbne for flertalsafgørelser på EU's udenrigspolitik på udvalgte områder, f.eks. ... [Lydudfald].

Kl. 13:06

Fjerde næstformand (Karina Adsbøl):

Ordføreren.

Kl. 13:06

Monika Rubin (M):

Jeg hørte ikke lige det sidste, fordi mikrofonen gik ud. Men tak for spørgsmålet. Jeg tror, jeg har fanget pointen. Når jeg har hørt udenrigsministeren udtale sig om det her, taler han jo om pragmatisk idealisme, og det vil sige, at det ikke bare må være pragmatismen, som ligger til grund for de beslutninger, der bliver taget; det skal også være idealismen. Og vi er jo idealistiske i Danmark, men vi bliver også nødt til at tage beslutninger ud fra den virkelighed, vi står i, og ikke den virkelighed, vi ønsker os der kunne være. Men de konkrete udenrigspolitiske spørgsmål tænker jeg ordføreren skal tage med udenrigsministeren.

Kl. 13:07

Fjerde næstformand (Karina Adsbøl):

Spørgeren.

Kl. 13:07

Sascha Faxe (ALT):

Nu er vi der, hvor vi var sidst. Vi kan godt aftale, at jeg fremadrettet kommer og stiller udenrigspolitiske spørgsmål til Moderaterne. Men det er meget på EU-området, hvor jeg godt kunne tænke mig at høre – og der blev ikke helt svaret på det – om man som regering er åben over for at tale om flertalsafgørelser på EU-området. Det handler jo ikke kun om en udenrigspolitisk holdning, men om en generel holdning til, hvordan vi som Danmark agerer i EU.

Kl. 13:08

Fjerde næstformand (Karina Adsbøl):

Ordføreren.

Kl. 13:08

Monika Rubin (M):

Mange tak for spørgsmålet. Ja, vi er lidt der, hvor vi var sidst, for vi kaster os ud i noget, der handler om meget større politiske agendaer, end jeg som politisk ordfører skal stå her på talerstolen og tale om og begynde at sætte retning for. Men når det så er sagt, er jeg sikker på, at udenrigsministeren har afstemt med regeringen, hvad det er, han går ud og siger, så jeg stoler på, at det, udenrigsministeren siger, også må være det, regeringen mener.

Kl. 13:08

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige. Værsgo.

Kl. 13:08

Kim Edberg Andersen (NB):

Tak for det. Et eller andet sted havde man jo nok en forventning om, at den, der kom på som politisk ordfører fra et regeringsparti, ligesom kunne svare på de spørgsmål, der blev stillet. Det er helt fair, at det mener ordføreren ikke hun kan – det er superfint.

Jeg vil godt vende lidt tilbage til en debat, der var tidligere, hvor Moderaternes ordfører – ikke den ordfører, der står på talerstolen nu, men hr. Jeppe Søe – stod og foregøglede os, at det faktisk ikke var en problemstilling med Muhammedtegningerne – det var sådan lidt tonen i debatten. Og så vil jeg gerne spørge ordføreren, om ordføreren er af den opfattelse, at det er tonen i debatten, der gør, at min formand af og til må have PET-vagter. Mener ordføreren virkelig, at man kan forfladige en debat i forhold til problematikkerne med islam og den problemstilling, at vi dukker nakken i stedet for at turde undervise i Muhammedtegningerne? Er det virkelig tonen, vi skal være mere bekymrede for? Og skal folk som fru Inger Støjberg og fru Pernille Vermund bare have en bedre tone, når de fremsætter tingene, og derfor skal de ikke beskyttes? Er det virkelig tonen, som Moderaterne mener er problemet, og ikke islamiseringen?

Kl. 13:09

Fjerde næstformand (Karina Adsbøl):

Ordføreren.

Kl. 13:09

Monika Rubin (M):

Mange tak for spørgsmålet. Jeg skal prøve at se, om jeg kan svare på det, for jeg synes lidt, at spørgeren blander rigtig mange ting sammen – pærer, bananer, æbler, appelsiner. Altså, er det Muhammedtegningerne, der bliver spurgt ind til, eller er det det problem, at der er nogle i vores folkestyre, som ikke kan udtale sig frit? Det er et kæmpe demokratisk problem, og det skal vi tage enormt alvorligt, for når man står på den her talerstol, skal man kunne sige, hvad man vil. Det kunne jeg heller ikke rigtig sidste gang med hensyn til Sascha Faxe og Iran; det havde jeg rigtig svært ved, fordi min familie er i Iran, og hvad jeg står og siger her, kan påvirke dem.

Så det er noget, vi skal tage virkelig alvorligt, hvis det er sådan, at vi har problemer i vores folkestyre med, at der er nogle, der føler, at de ikke kan sige det, de vil, på den her talerstol.

Kl. 13:10

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 13:10

Kim Edberg Andersen (NB):

Men det er jo påfaldende, at ordføreren mener, at vi politikere selvfølgelig skal kunne sige, hvad vi vil. Jeg har modtaget døde rotter i postkassen, fordi jeg siger, hvad jeg vil, men jeg har valgt at stikke næsen frem. Nogle, der ikke har valgt at stikke næsen frem, er gymnasielærere, der egentlig bare underviser i Muhammedkrisen og derefter bliver nødt til at have hemmelig adresse og bliver udsat for trusler. Der bliver jeg nødt til at påpege noget, der var i den debat dengang, og det var, at der skulle vi ligesom have undersøgt, hvor stort problemet var. Hvor mange lærere skal være bange og have hemmelig adresse, før problemet er stort nok for Moderaterne – hvor mange?

Kl. 13:11

Fjerde næstformand (Karina Adsbøl):

Ordføreren.

Kl. 13:11

Monika Rubin (M):

Tak for spørgsmålet. Vi skal jo netop blive klogere på, hvor omfangsrigt det her er. Og så skal vi passe på, at vi ikke detailstyrer en hel undervisningssektor herinde fra Folketinget, men at man løfter det ude på de konkrete skoler. Jeg ved ikke, hvor mange skoler det er, og jeg ved ikke, hvor mange klasser det er, men lad os sige, at det er én skole og én skoleklasse – så skal man jo gøre noget helt ekstraordinært dér frem for at lægge bureaukratiske regler ned over hele vores undervisningssektor og fjerne muligheden for folkeskolelærerne for at tilrettelægge det undervisningsforløb, de mener er bedst.

Kl. 13:11

Fjerde næstformand (Karina Adsbøl):

Tak. Så er det fru Kirsten Normann Andersen, SF. Værsgo.

Kl. 13:11

Kirsten Normann Andersen (SF):

Tak for det. Og tak for talen. De rigeste køber sundhedsforsikringer, siger ordføreren. Det gør arbejdsgiverne også til deres medarbejdere. Faktisk er antallet af sundhedsforsikringer steget fra 1,3 millioner til 2,3 millioner på blot 10 år. 2,3 millioner borgere kan komme foran i køen. De kan også efterspørge og få mere behandling eller flere undersøgelser, hvis det er sådan, at de synes det for en sikkerheds skyld. Nogle kan endda med kontante penge købe sig foran i køen. Det er virkelig skævt, og det skaber om noget et A- og et B-hold.

Jeg kan forstå på ordføreren, at løsningen ikke er flere penge. Jeg ved ikke, hvad løsningen er, men jeg kunne virkelig godt tænke mig at høre, hvad Moderaternes forslag er til en løsning på den her utrolig store ulighed i sundhed, som er en følge af forsikringsordninger.

Kl. 13:12

Fjerde næstformand (Karina Adsbøl):

Ordføreren.

Kl. 13:12

Monika Rubin (M):

Mange tak for spørgsmålet. I forhold til sundhedsforsikringer bl.a. tror jeg, at de er opstået, fordi der er et marked for dem. Altså, vi har en befolkning, der ikke føler, at de får det for deres skattekroner i vores sundhedsvæsen, som de føler de har ret til eller krav på. Og det taler jo ind i hele det her med, at vi bliver nødt til at se på, hvordan det er, vi har tilrettelagt vores sundhedsvæsen, for vi skal jo have et sundhedsvæsen, der er så godt, at man ikke har lyst til at bruge en sundhedsforsikring, at man ikke har behov for at bruge en sundhedsforsikring. Men jeg kan godt forstå, at man som borger vælger at gå den vej, hvis ikke man føler, at man får – hvad skal man sige – imødekommet de behov, man har, i det sundhedsvæsen, vi har. Så det er jo et symptom på, at det ikke er godt nok, som det er nu, og det er jo præcis derfor, vi har nedsat den her Sundhedsstrukturkommission, som bliver nødt til at kigge på hele vores sundhedsvæsen på tværs af sektorer.

Kl. 13:13

Fjerde næstformand (Karina Adsbøl):

Spørgeren for anden korte bemærkning.

Kl. 13:13

Kirsten Normann Andersen (SF):

Men jeg er sådan set enig i, at årsagen til, at der er et marked for sundhedsforsikringer, er, at der er nogen, der er utrygge og ikke ved, om de kan få behandling. Hvis der er 7 måneders ventetid til en hudlæge og jeg kan komme til i næste uge, hvis det er sådan, at jeg har en sundhedsforsikring – what's not to like? Altså, jeg kan godt forstå, at der er nogen, der vælger den løsning. Men når ordføreren så samtidig gør gældende, at oppositionen bare siger: send flere penge, og at det i hvert fald ikke er løsningen, hvad er så løsningen? Er det at afskaffe sundhedsforsikringer?

Kl. 13:14

Fjerde næstformand (Karina Adsbøl):

Spørgeren.

Kl. 13:14

Monika Rubin (M):

Tak for spørgsmålet. Det er jo, præcis fordi vi ikke har den gyldne løsning, at vi har nedsat Sundhedsstrukturkommissionen. Det er jo præcis derfor. Det er, fordi vi ikke ved, hvad vi skal gøre for at løse de her multiple udfordringer, som vi har i vores sundhedsvæsen. Grunden til, at vi vælger at poste flere penge i det, er jo, at vi har det system, som vi har nu, og der er det, vi kan gøre lige nu, at sætte flere penge af til vores sundhedsvæsen. Men det løser bare ikke de strukturelle udfordringer, der er, og det er derfor, vi bliver nødt til at gentænke det her.

Kl. 13:14

Fjerde næstformand (Karina Adsbøl):

Så er det fru Marlene Harpsøe, Danmarksdemokraterne. Værsgo.

Kl. 13:14

Marlene Harpsøe (DD):

Mange tak. I Danmarksdemokraterne er vi meget optaget af en værdig ældrepleje. Når alderdommen trykker, er det klart, at man skal mødes af en hjælpende hånd, et hjælpende sæt hænder, uanset om man har problemer med bentøjet, med at komme i bad, eller hvad man nu har brug for hjælp til. Derfor må jeg indrømme, at jeg virkelig spærrede øjnene op, da jeg læste i avisendanmark.dk, at Moderaternes formand, hr. Lars Løkke Rasmussen, foreslår brugerbetaling i ældreplejen. Der må jeg ærlig talt indrømme, at jeg godt nok spærrede øjnene op. Så jeg vil gerne høre Moderaternes ordfører på talerstolen i dag om noget: Er der noget i ældreplejen, hvor Moderaterne tænker sig eller forestiller sig man i hvert fald ikke skal indføre brugerbetaling, eller er spillet bare helt åbent?

Kl. 13:15

Fjerde næstformand (Karina Adsbøl):

Ordføreren.

Kl. 13:15

Monika Rubin (M):

Mange tak for spørgsmålet. Nu siger jeg det igen: Det handler ikke om brugerbetaling. Det her handler om en snak om, hvordan det er, vi bruger de ressourcer, der er, altså en omfordeling af ressourcerne, sådan at de mest velstillede i samfundet måske betaler lidt mere ind til en eller anden kasse, sådan at der er penge til dem, der er mindre velstillede. Og det undrer mig egentlig, at dem, jeg får mest røg fra på det her, særlig er de venstreorienterede her i salen, for jeg havde egentlig troet, at det ville være et forslag, der ville medføre klapsalver, for det handler jo netop om, at vi skal hjælpe dem, der har det største behov. Så jeg forstår slet ikke det her. Det handler ikke om brugerbetaling.

Kl. 13:16

Fjerde næstformand (Karina Adsbøl):

Spørgeren.

Kl. 13:16

Marlene Harpsøe (DD):

Så trænger Moderaterne til at uddybe, hvad det er, der præcis står i den artikel, som alle vi andre læser som brugerbetaling. Man må være helt ærlig og så sige, at det her også handler om, at ældreplejen er tæt knyttet til sundhedsvæsenet i dag, og det, vi i hvert fald bl.a. kan se, er, at kommunerne og ældreplejen også leverer sygeplejeydelser. Det kunne f.eks. være en sygeplejerske, der behandler diabetiske fodsår, tryksår og lignende, og er det der, vi også skal ind at indføre brugerbetaling i sundhedsvæsenet?

Kl. 13:17

Fjerde næstformand (Karina Adsbøl):

Ordføreren.

Kl. 13:17

Monika Rubin (M):

Jeg tror lige, jeg læser op fra min tale igen: Hvis vi lader det her vokse frem uden nogen form for regulering, vil vi begynde at se et A-, B- og endda også et C-hold mellem os danskere, hvor de ressourcestærke kan nyde førsteklasses løsninger, alt imens de mindrebemidlede vil blive købt af med noget andenrangs. Ikke at tage en beslutning er også at tage en beslutning. Det her handler om, at vi gerne vil åbne debatten for, hvordan vi kan gøre det anderledes, også i fremtiden.

Kl. 13:17

Fjerde næstformand (Karina Adsbøl):

Tak. Så er det hr. Ole Birk Olesen, Liberal Alliance. Værsgo.

Kl. 13:17

Ole Birk Olesen (LA):

Moderaternes begrundelse for at gå ind i denne SVM-regering har været, at sådan en regering var god til at gennemføre reformer af Danmark, som tidligere regeringer ikke har været. Når jeg ser på det politiske program, som den her regering har, har jeg meget svært ved at se den reformvilje. Det virker, som om den uenighed, der er i Folketinget bredt, om, hvilke reformer der skal laves, nu blot er en del af den nuværende regering, hvorfor der ikke sker noget. Der har været meget snak om store bededag som et svar på f.eks. at skaffe arbejdskraft, som er en udfordring, vi står over for, men ifølge de økonomiske vismænd er der ikke nogen varig effekt af at fjerne store bededag, og det synes jeg er et troværdigt bud på, hvad der kommer til at ske af at fjerne store bededag. Ellers sker der jo ikke rigtig noget for den her regering. I stedet for at kalde det en reformregering, tror jeg, det er bedst at kalde det en sniksnak-regering. Man taler meget om problemer i horisonten, man giver indtryk af at bekymre sig om Danmark, men man gør jo ikke rigtig noget, vel?

Kl. 13:18

Fjerde næstformand (Karina Adsbøl):

Ordføreren.

Kl. 13:18

Monika Rubin (M):

Mange tak for spørgsmålet. En af grundene til, at Moderaterne også mente, at det var godt at have en regering hen over midten, var, at vi kunne lave noget politik, der ikke var afhængig af yderfløjenes idéer. Når det er, at ordføreren spørger ind til det her med store bededag, er det rigtig fint, at ordføreren lægger sig op ad, hvad andre siger, men vi lægger os sådan set op ad, hvad Finansministeriet siger, og det bliver vi nødt til at gøre, for ellers kan vi ikke lave politik. Hvis ikke vi stoler på de beregninger, der kommer fra Finansministeriet, bliver det jo det vilde vesten, så derfor bliver vi nødt til at lægge det, som Finansministeriet kommer frem til, til grund.

Kl. 13:19

Fjerde næstformand (Karina Adsbøl):

Spørgeren.

Kl. 13:19

Ole Birk Olesen (LA):

Men når man har siddet i Folketinget nogle år, kan man som jeg ikke undgå at bemærke, hvor mange lovforslag fra regeringen der bliver stemt igennem Folketingssalen med lutter grønne knapper. Og det er ikke, fordi der er en ny enhed i hele Folketinget, det er, fordi det er den type forslag, som kommer fra embedsmandsapparatet, som handler om, at vi lige skal justere noget lovgivning, som ingen er uenig i, og det fremsætter man så som et lovforslag. Der sker ikke rigtig noget, der deler vandene med den her regering, fordi regeringen ikke kan blive enig med sig selv om at gøre noget, der deler vandene. Er det ikke et problem, at det er en sniksnak-regering og ikke en reformregering?

Kl. 13:20

Fjerde næstformand (Karina Adsbøl):

Ordføreren.

Kl. 13:20

Monika Rubin (M):

Jeg tror ikke helt, jeg forstår den sætning med, at der ikke sker noget, som deler vandene. Jeg synes da godt nok, vandene blev delt, da vi afskaffede store bededag. Det var en debat, der var meget heftig. Så jeg forstår ikke helt det her med, at vi laver ting, der ikke deler vandene.

Kl. 13:20

Fjerde næstformand (Karina Adsbøl):

Den næste ordfører er fru Mai Mercado, Det Konservative Folkeparti. Værsgo.

Kl. 13:20

Mai Mercado (KF):

Jo tak, og tak for talen. Jeg vil også gerne stille et spørgsmål om brugerbetalingen i forbindelse med den famøse artikel, som udenrigsministeren har ladet sig interviewe til. Jeg havde egentlig troet, at ordføreren ville tale mere om det, for det er noget, der har fyldt meget, men det eneste, der egentlig er kommet frem, er, at der ikke er nogen sådan endegyldige løsninger, og at noget fortoner sig i horisonten og det må vi se på. Men der står faktisk undervejs i den her artikel med udenrigsministeren: »Derfor præsenterer han for første gang tankerne bag en helt ny slags reform. Som indtil videre kun er blevet diskuteret på regeringens indre linjer.«

Så vil jeg gerne spørge, om vi kan forvente et reformudspil med brugerbetaling eller uden brugerbetaling i forhold til generationsplaner, og hvordan man har diskuteret det her på regeringens indre linjer.

Kl. 13:21

Fjerde næstformand (Karina Adsbøl):

Ordføreren.

Kl. 13:21

Monika Rubin (M):

Nu sidder jeg jo sådan set ikke til de møder, der er regeringens indre linjer, så jeg har svært ved at svare på, præcis hvad det er, man taler om på de møder. Men jeg er sikker på, at regeringen, og særlig Moderaterne, er optaget af de her generationsplaner. Et er, at vi prøver at gøre noget ved de udfordringer, der er i samfundet nu, men noget andet er, at vi også tør at tænke længere frem. Altså, hvad er det for et samfund, som mine børn, altså de børn, som jeg hentyder til, på 3 og 5 år, får, når de bliver voksne? Det handler om det, som udenrigsministeren ofte siger: mine børnebørns fremtid. Det handler om, at vi bliver nødt til at kigge på det, både her og nu, men også fremadrettet, og det er jeg sikker på at hele regeringen også går ind for.

Kl. 13:22

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 13:22

Mai Mercado (KF):

Det lyder, som om der er knas på de indre linjer. For når nu udenrigsministeren siger, at det her er noget, man diskuterer internt i regeringen, så vil jeg bare gerne spørge ordføreren, hvorfor den socialdemokratiske justitsminister så var ude at skyde idéen om generationsplaner helt ned.

Kl. 13:22

Fjerde næstformand (Karina Adsbøl):

Ordføreren.

Kl. 13:22

Monika Rubin (M):

Det her forslag handler fra Moderaternes side om, at vi som sagt kigger fremad. Da man lavede arbejdsmarkedspensionerne, var det jo netop et forsøg på at skaffe nogle flere midler til pension. Det her er for os nogle tanker om, hvordan det er, at vi sørger for, at de velstillede ikke løber ud ad et eller andet spor, så de mindre velstillede bliver efterladt på perronen. Altså, hvordan er det, at vi omfordeler de ressourcer, vi har i samfundet? Hvis man googler equality and equity, ser man nogle rigtig fine billeder af nogle mennesker, der står på nogle kasser, og i sidste ende ender man med at have lighed. Det er det, vi prøver at italesætte.

Kl. 13:23

Fjerde næstformand (Karina Adsbøl):

Tak. Så er det hr. Pelle Dragsted, Enhedslisten. Værsgo.

Kl. 13:23

Pelle Dragsted (EL):

Tak for det. Danmark er på mange områder allerede et klassedelt samfund, selv om ordføreren mener, det er noget, vi må vente med til fremtiden. Og et af de steder, hvor Danmark er et meget klassedelt samfund, er i forhold til tandpleje, hvor vi allerede i dag og historisk jo har haft brugerbetaling, i modsætning til hvis vi bliver syge andre steder i kroppen; der har vi et fælles sundhedsvæsen. Hvis vi bliver syge i vores tænder, må vi selv til lommerne. Så hvis Moderaterne har den holdning, at vi ikke skal have brugerbetaling og ikke skal have skævhed i, hvem der har adgang til basale sundhedsydelser, vil Moderaterne så være med til at afskaffe brugerbetalingen på tandpleje?

Kl. 13:24

Fjerde næstformand (Karina Adsbøl):

Ordføreren.

Kl. 13:24

Monika Rubin (M):

Tak for spørgsmålet. Jeg synes, det er et enormt vigtigt spørgsmål, som ordføreren stiller, for ja, det er da mærkværdigt, at vi har et sundhedsvæsen, hvor der er brugerbetaling på nogle ting og ikke på nogle andre. Men det ser vi jo ikke kun i forhold til tandlæger. Vi ser det også på fysioterapi, vi ser det også på kiropraktik. Altså, der er mange steder i vores sundhedsvæsen, vi ser det. Og jo, hvis vi havde uendelige penge i det her samfund, ville jeg da ønske, vi bare kunne fjerne det fra den ene dag til den anden, men det har vi jo ikke. Hvis man vil gå ind og fjerne hele brugerbetalingen i forhold til tandlæger, koster det utrolig mange milliarder kroner, og hvor skal de penge komme fra? Hvis Enhedslisten har et godt forslag til det, er jeg da bestemt åben for at høre om det. Men jeg har enormt svært ved at se, hvordan vi fra den ene dag til den anden kan fjerne det. Men jeg synes helt klart, at ordføreren har en rigtig god pointe.

Kl. 13:25

Fjerde næstformand (Karina Adsbøl):

Spørgeren for sin anden korte bemærkning.

Kl. 13:25

Pelle Dragsted (EL):

Vi tog et første skridt med den tidligere regering, i øvrigt på Enhedslistens initiativ, og fik gjort tandlæge gratis for de unge på 18, 19, 20 og 21 år. Så man kan jo gå gradvis frem. Men i forhold til det med at der ikke er penge til alt i verden, mener ordføreren så, det er en rigtig prioritering f.eks. at bruge 1 mia. kr. på at give skattelettelser til arvinger af selskaber? Vi kan f.eks. læse, at LEGO-familien vil få en skattelettelse på den konto på omkring 12 mia. kr., og det samme med andre rigmandsfamilier i Danmark. Er det den rigtige måde at prioritere pengene på, hvis man i stedet for kunne tage et nyt skridt mod gratis tandpleje til flere mennesker?

Kl. 13:25

Fjerde næstformand (Karina Adsbøl):

Ordføreren.

Kl. 13:25

Monika Rubin (M):

Tak for spørgsmålet. Jeg synes, det bliver blandet lidt sammen igen. For det her med generationsskiftet handler jo også om, at vi bliver nødt til at få de her virksomheder til at blive i Danmark. Og de betaler enormt meget skat i Danmark – skat, som vi jo netop kan bruge bl.a. på vores tandpleje. Nu har vi lige fundet flere penge til sundhedsvæsenet her i forrige uge. Det er 5 mia. kr. ekstra, hvoraf nogle af de penge netop går til tandlægeområdet for patienter, der har haft kræft. Så det er jo ikke, fordi vi ikke prioriterer det her. Men det handler om: Hvordan er det, vi bruger vores penge mest fornuftigt? Tak.

Kl. 13:26

Fjerde næstformand (Karina Adsbøl):

Den sidste spørger, vi når, er fru Katrine Daugaard, Liberal Alliance. Værsgo.

Kl. 13:26

Katrine Daugaard (LA):

Det handler faktisk lige præcis om, hvordan vi bruger vores penge. For Moderaterne vil jo gerne bruge en masse af vores penge på kønsregnskaber, på at optælle malerier herinde i Folketinget og i det hele taget på ting, der ikke går til kunsten, og som bliver på bekostning af den kunstneriske frihed. Jeg kunne godt tænke mig at høre Moderaterne om noget. Hvordan gør mere papirnusseri pigerne på musikskolerne til mere fremtrædende musikere?

Kl. 13:27

Fjerde næstformand (Karina Adsbøl):

Ordføreren.

Kl. 13:27

Monika Rubin (M):

Tak for spørgsmålet, og tusind tak for de mange spørgsmål, som jeg har fået, og som ikke kun handlede om en ting den her er gang. Det er jeg virkelig glad for. I forhold til kulturpolitikken bliver vi jo nødt til at vide, hvordan det står til med hensyn til diversiteten, før vi eventuelt kan gøre noget ved det. Så derfor bliver man jo nødt til at blive klogere. Jeg kan også forstå, at Liberal Alliance har været kritiske over for, at man ville opgøre, hvor mange kvindelige musikere der blev booket til forskellige spillesteder, bl.a. i København. Det ville man jo, fordi vi bliver nødt til at vide, hvordan diversiteten er, og hvordan kønsfordelingen er, for ellers kan vi ikke gøre noget ved det, og så ved vi heller ikke, om vi har et decideret problem med ligestilling. Man har vidst, man havde det på bl.a. museerne, for man talte de malerier, der var på et museum, altså hvor mange af dem kvinder havde malet. Der fandt man jo ud af, at det var en brøkdel af malerierne, som kvinder havde malet, og som vi udstillede på vores statslige museer. Så jeg er tilbage ved det samme igen som før, altså at når vi skyder statskroner ind i kulturlivet, bliver vi også nødt til at sætte nogle politiske rammer for det.

Kl. 13:28

Fjerde næstformand (Karina Adsbøl):

Tak. Ønskes anden korte bemærkning? Værsgo.

Kl. 13:28

Katrine Daugaard (LA):

Tak. Så Moderaternes indstilling til det her er altså, at der skal være en fifty-fifty-fordeling, for ellers har vi et problem, som bunder i urimelighed, selv om vi kan se, at der er masser af store kvindelige musikere som Drew Sycamore, Medina, Tina Dickow og Jada. Der er jo masser af eksempler på, at kvinder selvfølgelig besidder de samme kvaliteter som mænd, som gør, at man kan blive en dygtig musiker i Danmark.

Kl. 13:29

Fjerde næstformand (Karina Adsbøl):

Ordføreren.

Kl. 13:29

Monika Rubin (M):

Det er jeg helt enig i. Kvinder besidder lige så mange gode kvaliteter som mænd, men vi bliver også bare nødt til at anerkende, at dem, der f.eks. sidder booker, jo godt kan være biased. Altså, mennesket som helhed er biased. Vi kan godt lide folk, der ligner os selv, og derfor har vi også tendens til at vælge og beslutte ud fra processer, hvor nogen ligner os selv. Så derfor bliver vi nødt til at blive klogere på det og finde ud af, hvordan diversiteten er i kulturlivet. Jeg siger ikke, at det behøver at være fifty-fifty, men vi bliver i hvert fald nødt til at vide, hvad problemet er, og om der er et problem, før vi kan gøre noget ved det.

Kl. 13:29

Fjerde næstformand (Karina Adsbøl):

Tak til ordføreren. Der er ikke flere korte bemærkninger, eller vi når i hvert fald ikke flere korte bemærkninger, så vi går videre til den næste ordfører i rækken, som er fru Pia Olsen Dyhr fra Socialistisk Folkeparti. Værsgo.

Kl. 13:30

(Ordfører)

Pia Olsen Dyhr (SF):

En af de ting, jeg synes er mest slående i den russiske propaganda, som vi oplever i de her år, er, at russernes drømme som nation tilsyneladende alle handler om fortiden, og det er forstemmende på mange planer. Men det er måske en iagttagelse, som man kan lægge sig på sinde og reflektere over sådan lidt mere generelt. Handler ens drømme om fortiden, eller handler de om fremtiden? Jeg tror, at i det sunde samfund handler drømmene mest om fremtiden, så tak til statsministeren for netop at tale om fremtiden.

Lige nu er der meget på spil. Der er mange store udfordringer, men Danmark står et stærkt sted. Der er høj beskæftigelse, holdbarhed i økonomien og forventningerne til 2023 er højnet. Vi er et af verdens rigeste, fredeligste og mest velfungerende samfund. Vi har med andre ord også nogle af de allerbedste muligheder for at påvirke den fremtid, vi ønsker. Vi har nogle af de bedste betingelser for at tage bestik af de udfordringer, vi og verden står over for. Derfor mener jeg, at vi har brug for at skabe fire alliancer – fire alliancer internt i Danmark, men også fire alliancer, som kan etableres med ligesindede i verden omkring os.

Den første alliance er en grøn alliance: en alliance i Danmark mellem de partier, de organisationer, de virksomheder og de borgere, som alle er enige om, at klimakrisen er vores tids allerstørste udfordring; en alliance mellem alle os, der har en dyb erkendelse af, at vores klima, miljø, natur og biodiversitet må sættes i første række; Og en alliance, der sikrer rent drikkevand i hanerne og hjælper resten af verden til det samme.

Den anden alliance er en velfærdsalliance: en alliance mellem alle partier, organisationer, fagforbund og det civile samfund, som forstår, at velfærden er helt afgørende for både velstand, beskæftigelse og sammenhængskraften i Danmark, og at et stærkt velfærdssamfund styrker ligestillingen, selvstændigheden, mulighederne, mobiliteten og trygheden i hverdagen.

Den tredje alliance er en forsvarsalliance: en alliance, der anerkender, at verden de senere år er blevet et farligere sted, og at vi har meget at miste; der anerkender, at vi må stå sammen, og at vi må være klar til at forsvare vores frihed. Det er en alliance mellem de partier og organisationer og andre ligesindede, der erkender, at friheden kommer med en pris, og at håb ikke er nogen strategi.

Den fjerde alliance er en integrationsalliance: en alliance mellem partier og organisationer og borgere, som på den ene side oprigtigt ønsker, at integrationen af udefrakommende mennesker skal lykkes, og at det kræver noget af os som mennesker og som samfund, men som på den anden side også anerkender, at der er grænser for, hvor mange udefrakommende Danmark kan huse, og ikke mindst at der er holdninger, værdier og religiøse og kulturelle tilgange, som er helt uforenelige med det liberale demokrati og derfor ikke hører til i Danmark.

For mig handler det dybest set om at skabe de bedste rammer for danskernes hverdag; om, at klimaforandringerne og ødelæggelserne af vores miljø og natur bremses, så vi ikke fortsat skal stå over for naturkatastrofer og giftige stoffer, som gør os syge; og om, at vi sikrer rent drikkevand uden PFAS i vores drikkevandshaner. Det er vigtigt i hverdagen. Det handler også om, at vi med en stærk velfærd kan få børnene godt i vej med trygge rammer i institutioner, i skoler og på uddannelser, så der også hos kommende generationer er håb for og tro på fremtiden; og om, at de mange, der arbejder i vores velfærd, fra rengøring til hjertekirurgi, har gode rammer og ikke bukker under af at gå på arbejde, men fortsat kan hjælpe med at hjælpe alle os andre.

Det handler også om hverdagen, når vi skal prioritere vores forsvar, for det angår jo til dels den hverdag og de vilkår i hverdagen, som vi byder forsvarets ansatte og værnepligtige – at materiellet fungerer, at man uddannes tilstrækkeligt, og at vi gør, hvad vi kan for at beskytte dem, der beskytter os alle sammen. Det handler om, at forsvaret for al vores velfærd og forsvaret for vores frihed, vores velstand og vores muligheder i en periode må prioriteres rigtig højt, og om, at vi også har et ansvar over for vores allierede i rigsfællesskabet og vores naboer i Norden, i Europa og i NATO. Vores frihed og demokrati er trods alle fejl og mangler en inspiration for mange over hele kloden. Vi har også et ansvar for forbedringer af deres levevilkår og deres hverdag.

Kl. 13:35

Det handler også om vores hverdag, at vi lykkes med integrationen. For lykkes vi ikke, mister danskerne tilliden og viljen til at bidrage til velfærden over skatten. Lykkes vi ikke, mister vi tusindvis af menneskers talent og muligheder, som kunne være kommet os alle sammen til gavn som samfund. Vi skal som samfund give lige muligheder. Vi skal slå ned på rendyrket diskrimination. Vi skal sikre, at det at have en anden etnisk baggrund ikke kan være en selvstændig barriere for at klare sig godt i Danmark, hvis man ellers opfører sig ordentligt og vil Danmark.

Samtidig må vi stå vagt om nogle principper og værdier og insistere på, at der er nogle ting, som er en del af adgangsbilletten til det danske samfund: respekten for ligestilling mellem kønnene; accepten af, at man selv vælger sin kærlighed her i livet; det, at man lægger klanens eller troens negative sociale kontrol på hylden og i stedet anerkender, at ens børn skal leve og virke i Danmark og i en ramme af dansk kultur på godt og ondt; det, at man ikke har parallelle religiøse systemer, men at alle er lige for loven, der vedtages i den her bygning; og det, at demokratiet, ytringsfriheden og de øvrige frihedsrettigheder altid går forud for ens religiøse følelser.

Jeg har med interesse læst hr. Frederik Vads indlæg i Berlingske i dag, hvor der foreslås et center for national sammenhængskraft. Jeg synes, idéen er fremragende, og jeg vil gerne bidrage til at give sådan et projekt luft under vingerne. Tak for den idé. For det hele handler om hverdagen. Det er komplekst og stort og indviklet, og der er tusindvis af snubletråde i processen, men vi kan gøre det. For hvis ikke vi i Danmark kan, hvem skulle så kunne?

Så mit budskab er blot det her: Vi har brug for at zoome ind på de kerneudfordringer, vi står med. Vi må bygge de alliancer, som kan og vil bidrage til at løse udfordringerne, uanset om det er den grønne omstilling, rent drikkevand, vores velfærd og vores forsvar og sikkerhed, eller om det er vellykket integration af vores nye borgere. Det kan vi gøre i det her hus. Det arbejde starter her, og vi skal gøre det med respekt for og med inddragelse af det omkringliggende samfund. Vi skal gøre det med vores venner og allierede i landene omkring os. Jeg er ikke i tvivl om, at hvis vi svigter bare én af de her alliancers målsætninger, skrider fundamentet under alle de andre. På kryds og tværs hænger de her alliancer nemlig sammen, og jeg ser det derfor som en bunden opgave, at vi skal finde robuste alliancer om løsningerne. Det arbejde er SF klar til at indgå i på alle fire dagsordener og i alle fire alliancer. Det handler til syvende og sidst om danskernes hverdag. Tak for ordet.

Så skal jeg læse et forslag til vedtagelse op på vegne af SF, EL og ALT:

Forslag til vedtagelse

»Folketinget konstaterer, at det vil kræve nye initiativer og hurtig handling, hvis de danske klimamål skal indfries. At klimaforandringerne er den største krise, vi står over for, med betydning for bl.a. energipolitik, sikkerhedspolitik, migration, fødevareproduktion, vejr, byggeri, havvandstand, er hinsides diskussion. Derfor er det påkrævet, at Danmark allerede i år skruer tempoet i den grønne omstilling op samt internationalt presser på for langt mere ambitiøse og grundlæggende klimaomstillinger.

Uligheden vokser både i Danmark og globalt. Det vil kræve aktive og målrettede politiske beslutninger både nationalt og internationalt at fordele fremskridt, fremtidstiltro og reelle muligheder mere ligeligt og aktivt mindske den stadig mere ulige fordeling af rigdomme. Det er påkrævet, at Danmark allerede i indeværende år påbegynder arbejdet, nationalt og internationalt, med at mindske uligheden og dermed fremme sammenhængskraft og fredeligere sameksistens.

Partierne konstaterer, at en politik, der svarer på de udfordringer, føres bedst med en rød-grøn blok.«

(Forslag til vedtagelse nr. V 26).

Kl. 13:39

Fjerde næstformand (Karina Adsbøl):

Tak. Forslaget til vedtagelse vil indgå i den videre behandling.

Så er der en række korte bemærkninger, og vi starter med hr. Christian Rabjerg Madsen, Socialdemokratiet. Værsgo.

Kl. 13:39

Christian Rabjerg Madsen (S):

Tak for en, synes jeg, rigtig god, saglig og konstruktiv tale. Jeg har bidt mærke i, at fru Pia Olsen Dyhr i Altinget tidligere har kritiseret Socialdemokratiet for ikke at være i stand til at tænke nyt i forbindelse med reformer, og fru Pia Olsen Dyhr peger i den forbindelse på Reformkommissionen, som vi jo nedsatte sammen i sidste regeringsperiode.

Jeg kan ikke lade være med at bide mærke i, at Reformkommissionen jo netop har foreslået at omlægge universitetsuddannelserne, sådan at en del af kandidatuddannelserne bliver 1-årige og tættere knyttet til arbejdsmarkedet. Er det en del af Reformkommissionen og regeringens politik, som SF kan tilslutte sig nu, hvor det stammer fra en kommission, som fru Pia Olsen Dyhr tidligere har rost nedsættelsen af?

Kl. 13:40

Fjerde næstformand (Karina Adsbøl):

Ordføreren.

Kl. 13:40

Pia Olsen Dyhr (SF):

Jeg mener stadig væk, at kommissionen er kommet med mange gode forslag, bl.a. i forhold til hvordan vi kigger på arbejdsudbud, i forhold til arbejdsmiljø, og i forhold til spørgsmålet om overgang fra deltid til fuldtid. Der er mange gode elementer i det, og SF er ikke bange for reformer – det skal bare være retfærdige reformer. De skal have en solidarisk balance.

Så har jeg det lidt sådan i forhold til vores videregående uddannelser, at jeg er villig til at kigge på dem. Jeg vil have flere til at gå på vores velfærdsuddannelser, jeg vil have flere til at gå på vores erhvervsuddannelser. Hvordan gør vi det bedst muligt? Er det ved at gøre universitetsuddannelserne kortere, altså 4-årige, så de reelt konkurrerer med professionsuddannelserne, der er 3½-årige? Det vil jeg gerne lige skænke en tanke, i hvert fald når jeg lytter til professorerne og folkene på professionshøjskolerne. Dem skal man også lytte til.

Kl. 13:41

Fjerde næstformand (Karina Adsbøl):

Spørgeren.

Kl. 13:41

Christian Rabjerg Madsen (S):

Jeg har godt hørt det der argument, og jeg kan simpelt hen ikke få det til at give mening. Jeg tror dybest set ikke på, at vores unge mennesker vælger uddannelse udelukkende med udgangspunkt i, hvor lang uddannelsen er. Så det argument synes jeg er dårligt, men jeg anerkender, at det findes i debatten, og jeg har også hørt det fremsat af organisationerne.

Er fru Pia Olsen Dyhr enig i, at vi har behov for med vores uddannelsesudspil dels at styrke den strukturelle beskæftigelse og dels sikre, at uddannelserne på universiteterne følger med tiden, så de bliver mere arbejdsmarkedsnære, både i forhold til det offentlige arbejdsmarked og det private arbejdsmarked, fordi universiteterne jo uddanner flere mennesker, end de gjorde tidligere, og dermed også har et bredere formål end tidligere?

Kl. 13:42

Fjerde næstformand (Karina Adsbøl):

Ordføreren.

Kl. 13:42

Pia Olsen Dyhr (SF):

Jeg kan jo høre, at Socialdemokraterne stadig er meget optaget af, at 30 pct. skal gå på universitet, og det er der, hvor jeg er uenig. Tanken om at fastholde, at 30 pct. skal på universitetet, er, man så godt kan gøre uddannelserne kortere, og så kommer folk hurtigere ud, og så får man øget arbejdsudbud, men det er jo ikke det, jeg er optaget af.

Jeg er optaget af, at vi har kvalificeret arbejdskraft – den rigtige arbejdskraft – og det forudsætter, at alle ikke skal på universitetet. Vi er i SF villige til at kigge på dimensionering, så vi får flere ind på professionshøjskolerne og på erhvervsuddannelserne, fordi vi ved, at fremtidens ungdomsårgange bliver mindre, og at vi derfor er nødt til at sørge for, at de også kommer ind på de andre uddannelser. Der er jeg bare grundlæggende uenig med Socialdemokraterne. Jeg er ikke optaget af, at 30 pct. skal på universitetet.

Kl. 13:42

Fjerde næstformand (Karina Adsbøl):

Tak. Så er det hr. Morten Dahlin, Venstre. Værsgo.

Kl. 13:42

Morten Dahlin (V):

Tak. Og tak til fru Pia Olsen Dyhr for en stærk tale, hvor der bl.a. var fokus på to ting: vores velfærdssamfund og den grønne omstilling. Jeg tror, at SF og Venstre deler ambitionen om, at vi skal have et stærkt velfærdssamfund, og at vi skal i mål med den grønne omstilling, men for at vi kan det, kræver det jo, at der er arbejdskraft – mennesker til at passe vores syge, passe vores ældre, passe vores børn, elektrikere til at sætte strøm til maskinerne, faglærte og for den sags skyld ingeniører – til at komme i mål med den grønne omstilling. Og her synes jeg måske lidt at kæden hopper af for SF, fordi man jo bare siger »nej, nej, nej« til de reformer, som regeringen og Venstre foreslår, som øger den strukturelle beskæftigelse, og som altså sikrer, at der kommer noget mere arbejdskraft.

Derfor kunne jeg godt tænke mig at spørge fru Pia Olsen Dyhr: Når man siger nej til den slags reformer, hvor skal den arbejdskraft så komme fra? For vi kan jo ikke bare rykke rundt på den arbejdskraft, der er; vi er nødt til at skaffe noget mere arbejdskraft.

Kl. 13:43

Fjerde næstformand (Karina Adsbøl):

Ordføreren.

Kl. 13:44

Pia Olsen Dyhr (SF):

Nu har jeg hørt hr. Morten Dahlin sige det der med »nej, nej, nej« til næsten alle i Folketinget. Jeg har måske en sådan lidt mere åben tilgang. Jeg siger sådan set gerne »ja, ja, ja«, og jeg lytter også til andres idéer og ikke kun til SF's egne. Der kan jeg så forstå, at hvis man ikke gør det, Venstre synes, så er man et nejparti.

Vi er egentlig i SF optaget af at diskutere, hvordan vi sørger for, at vi får den rigtige arbejdskraft. Overvismanden, Carl-Johan Dalgaard, har jo sagt meget tydeligt, at det ikke nødvendigvis er mere arbejdskraft, vi har brug for; vi har brug for den rigtige arbejdskraft. Og det handler jo netop om, som hr. Morten Dahlin siger, bl.a. elektrikere. Hvordan sørger vi for det? Jo, det gør vi ved at investere i vores erhvervsuddannelser, som vi lagde op til med »Danmark kan mere I«, og som Venstre jo ikke ønskede at være en del af, fordi man ikke ønskede at prioritere erhvervsuddannelserne med den halve milliard, som vi andre faktisk var villige til at bruge. Noget af det, der er forudsætningen herfor, er jo at investere, men også at lave nogle ubehagelige ting, og det er SF ikke bange for. Det lå ikke i vores dna at skære på dimittendsatsen på dagpengene, men det gjorde vi alligevel for at få pengene til erhvervsuddannelserne. Så vi er klar til reformer, også når de gør ondt.

Så vi er ikke bare et nejparti, som Venstre tydeligvis var de sidste 3½ år.

Kl. 13:45

Fjerde næstformand (Karina Adsbøl):

Spørgeren.

Kl. 13:45

Morten Dahlin (V):

Men udfordringen er jo, at SF bare siger nej. Man sender protestbreve til regeringen om, at man ikke vil være med til at lave en reform af de videregående uddannelser, man siger nej til de økonomisk ansvarlige reformer, som rent faktisk løfter beskæftigelsen mere, end tidligere regeringer har gjort. Man sagde så ja i forbindelse med finansloven, og stor ros for det, hvor man jo også bragte nogle gode forslag til bordet. Så det er måske ikke »nej, nej, nej«; det er måske mere »nej, nej« og så et lille »ja«, og jeg håber, at vi kan få nogle flere jaer på.

Men anerkender SF helt grundlæggende, at det jo ikke er nok bare at flytte rundt på den arbejdskraft, der er? Altså, vi skal have flere til at vælge en erhvervsuddannelse – ja, det skal vi da. Men vi skal generelt har flere til at bidrage på arbejdsmarkedet. Det nytter ikke noget kun at flytte rundt på arbejdskraften; vi bliver nødt til at lave nogle reformer, så der kommer mere arbejdskraft, både til de private virksomheder og i vores offentlige sektor.

Kl. 13:45

Fjerde næstformand (Karina Adsbøl):

Ordføreren.

Kl. 13:45

Pia Olsen Dyhr (SF):

Jamen det er også derfor, jeg tænker: Hvordan kan det være, at Venstre sagde nej til en aftale om international arbejdskraft, som vi faktisk lavede i den forgangne periode? Det var jo en måde at sikre, at yderligere arbejdskraft kunne komme til Danmark, som kunne tage nogle af de her jobs. Det valgte Venstre at sige nej til. SF har været med i alle aftaler i den her regeringsperiode med undtagelse af én, og det var i spørgsmålet om afskaffelse af store bededag. Og det er jo ikke kun overvismanden, men også generelt de økonomiske vismænd, der har været ude at sige, at de ikke mener, at det har nogen arbejdsudbudseffekt.

Så jeg synes måske, det ville klæde Venstre at komme ind i kampen og måske have et mere åbent syn på, at når man diskuterer arbejdsudbud, er der mange veje til det. Og handler det ikke mest af alt om, at vi skal have den rigtige arbejdskraft?

Kl. 13:46

Fjerde næstformand (Karina Adsbøl):

Så er det fru Monika Rubin, Moderaterne. Værsgo.

Kl. 13:46

Monika Rubin (M):

Tak for en rigtig fin tale, hvor ordføreren jo netop sagde, at drømmene handler om fremtiden. Jeg kan forstå, at SF's formand har været ude med De Konservatives formand i den her grønne alliance, og der kunne jeg forstå, at man særlig kritiserede regeringen for dens klimaindsats. Og jeg kunne godt tænke mig at høre, om ordføreren måske vil løfte sløret for, hvilke konkrete klimaforslag SF vil aftale med De Konservative. Måske kunne ordføreren løfte sløret lidt for, hvad der kommer derfra?

Kl. 13:47

Fjerde næstformand (Karina Adsbøl):

Ordføreren.

Kl. 13:47

Pia Olsen Dyhr (SF):

Jeg tror egentlig, jeg vil tillade mig at starte et lidt andet sted – det håber jeg at ordføreren har forståelse for. I går indgik vi en meget stor aftale om havvind. Den har været rigtig vigtig for SF. Vi har kæmpet rigtig meget for det. Vi har også få sat penge sat af til, at vi får noget havnatur. Det var jo noget af det, vi sammen med De Konservative efterlyste at der kom handling på. Det er der så leveret på.

Skulle jeg komme med et andet forslag, hvor SF i hvert fald synes, vi skal i gang, så handler det om en omlægning af landbruget. Vi har længe efterlyst en CO2-afgift i forhold til landbruget. Vi er nødt til at diskutere, hvordan vi sørger for, at landbruget kommer ind i den grønne omstilling. Vi har også nogle udfordringer stadig på transporten. Det er nogle af de elementer, og der er vi da ikke altid enige med De Konservative. Det må fru Monika Rubin spørge hr. Søren Pape Poulsen om – det synes jeg må være fair nok.

Men det, som hr. Søren Pape Poulsen og jeg bl.a. har været ude at sige sammen, har været om havvind. Det har også været om energibesparelser, hvor vi jo tidligere har presset den tidligere regering til at levere på energibesparelser. Den her regering er meget nølende i forhold til energibesparelser; men det er en af vejene frem, for hvis man laver mange energibesparelser, sparer man faktisk også opsætning af noget vindenergi. Det er gode penge i kassen. Og vi kan vel være enige om, at man i en eller anden form skal være økonomisk ansvarlig.

Kl. 13:48

Fjerde næstformand (Karina Adsbøl):

Spørgeren.

Kl. 13:48

Monika Rubin (M):

Jeg var ellers så glad faktisk, da jeg hørte om den her grønne alliance, for det var jo klasseeksemplet på samarbejde hen over midten, så jeg er egentlig lidt ked af, at der måske ikke er mere i pipelinen, men det kan ordføreren måske gøre mig lidt klogere på. Altså, kommer der mere fra grøn alliance?

Kl. 13:48

Fjerde næstformand (Karina Adsbøl):

Ordføreren.

Kl. 13:48

Pia Olsen Dyhr (SF):

Nej, hvor er vi hyggelige her. Moderaterne vil gerne være med i grøn alliance – I er så velkomne! Jeg kan høre, at I sådan helt sidder og venter på Konservative og SF, og vi er klar. Vi har også lavet et udspil sammen om natur, og vi har så også gjort det med andre partier i Folketinget, for vi er ikke så eksklusive, at vi kun har brug for hinanden. Jeg ved jo, at Liberal Alliance også har været meget aktiv på naturdagsordenen ligesom Enhedslisten, Alternativet og De Radikale. Altså, vi har jo faktisk meget bredt i Folketinget prøvet at presse på for mere natur. Det synes jeg sådan set er positivt. En af de store udfordringer, Danmark har, er jo, at biodiversiteten er gået tilbage, og vi har stadig væk ikke stoppet tilbagegangen i biodiversitet.

Kl. 13:49

Fjerde næstformand (Karina Adsbøl):

Så er det fru Inger Støjberg, Danmarksdemokraterne. Værsgo.

Kl. 13:49

Inger Støjberg (DD):

Tak for det. Og tak for talen, om end jeg ikke er helt enig i det hele – men det ville også være underligt. SF var jo med til at flytte nogle af velfærdsuddannelserne ud i 2021, da man lavede en større aftale om det. Det er jo set ud fra mit synspunkt meget, meget ærgerligt, at det var noget af det første, SVM-regeringen droppede efter dens tiltrædelse. Anerkender ordføreren, at det stadig væk er vigtigt at få flyttet uddannelser ud i yderområderne også?

Kl. 13:50

Fjerde næstformand (Karina Adsbøl):

Ordføreren.

Kl. 13:50

Pia Olsen Dyhr (SF):

Jeg tror, det er vigtigt at have uddannelser i hele landet. Da jeg voksede op, havde vi seminarier rundtomkring i landet, og det gjorde jo også, at man fastholdt folk i lokalområdet. Nu har vi set en generel centralisering. Jeg tror, at den egentlig hænger sammen med strukturreform, Lars Løkke Rasmussen stod fadder til dengang, hvor alting blev centraliseret. Men hvis vi ønsker, at der skal være liv, og at folk skal bo i hele vores land, skal der også være adgang til uddannelse. Det er både ungdomsuddannelser, og det er sådan set også velfærdsuddannelser. Jeg var glad for, at man også begyndte at diskutere at sende videregående uddannelser ud i landet. Personligt er jeg meget glad for, at vi har fået jura i Esbjerg, fordi jeg jo ved, at det er med til at gøre, at man kan fastholde nogle kompetencer i Esbjerg, og at de har brug for dem efterfølgende.

Kl. 13:50

Fjerde næstformand (Karina Adsbøl):

Spørgeren.

Kl. 13:50

Inger Støjberg (DD):

Det synes jeg er interessant, for det viser jo også, at der er alliancer på tværs af midten, også når det handler om det her. Derfor vil jeg sådan set bare kvittere for svaret og sige, at det jo er noget af det – uanset hvem der så end måtte sidde for bordenden – vi i Danmarksdemokraterne altid vil være med til, netop at flytte uddannelser ud i de mindre byer også.

Kl. 13:51

Fjerde næstformand (Karina Adsbøl):

Ordføreren.

Kl. 13:51

Pia Olsen Dyhr (SF):

Altså, selv om Danmark ikke særlig stort, og det er jo ikke geografisk et særlig stort land, så tror jeg, at det er vigtigt, at vi hele tiden tænker i balancer mellem land og by. En af de bekymringer, jeg har, er, at vi i øjeblikket ser den kollektive trafik blive lukket ude i vores landdistrikter, og det betyder, at unge ikke kan komme til deres ungdomsuddannelser, og det betyder faktisk, at nogle af dem slet ikke får en uddannelse. Så når vi nu skal have diskussionen til efteråret om dem, der ikke får en uddannelse, så er det altså også vigtigt at forholde sig til, hvor det er i landet, man ikke får en uddannelse, og om der er adgang til uddannelse dér. Så den diskussion fortsætter jeg gerne, og jeg synes, det er fantastisk at samarbejde på tværs af midten – der sker mange spændende ting i de her tider.

Kl. 13:52

Fjerde næstformand (Karina Adsbøl):

Tak. Så er det hr. Alex Vanopslagh, Liberal Alliance. Værsgo.

Kl. 13:52

Alex Vanopslagh (LA):

Tak. Jeg vil gerne tage fat på den her diskussion, der er om A- og B-hold i velfærden, og hele debatten om brugerbetaling inden for ældreområdet, som jeg kan forstå udenrigsministeren mener der skal være, men som regeringen ikke mener. Og jeg er jo i den mærkelige situation, at jeg er enig med udenrigsministeren, men ikke med regeringen. Men lad det ligge.

Det, jeg egentlig vil høre fru Pia Olsen Dyhr om, er, om ordføreren ikke kan se, at når vi er nogle, der er åbne over for, at man sådan sætter brugerbetalingen, i gåseøjne, mere i system, så er det faktisk netop for at undgå, at der ikke kommer for store forskelle mellem et A-hold og et B-hold. For hvis vi bare lader stå til, er det alle dem, der har råd, der vil tilkøbe noget ekstra, mens dem, der ikke har råd, så at sige vil blive efterladt på perronen, og derfor kan der være noget fornuft i at se på, om man med forskellige fradrag eller opsparingskonti eller brug af arbejdsmarkedspensioner kan facilitere, at flere får råd til at købe den ekstra velfærd, hvad mange vil komme til, uanset hvad vi gør her inde på Christiansborg i fremtiden. Giver det mening?

Kl. 13:53

Fjerde næstformand (Karina Adsbøl):

Ordføreren.

Kl. 13:53

Pia Olsen Dyhr (SF):

Jeg synes, det er et fantastisk spørgsmål, som måske viser forskellen mellem Liberal Alliance og SF meget godt. Det er jo også fair nok. Lad os sige, vi har en fælles pose penge. Så siger hr. Alex Vanopslagh, at dem vil han gerne bruge til fradrag til nogle af dem, der så kan betale deres ældrepleje. Det kan være noget tøjvask eller noget andet. Jeg vil hellere bruge den fælles kasse, vi har, på at sørge for, at alle får et godt tilbud. Og jeg tror meget, at hvis vi overlader til den enkelte at skulle tilkøbe sig ydelser i ældreplejen, så kommer der til at være endnu mere et A-hold og et B-hold. For så kommer det til at handle om, om folk har ressourcerne til at finde det rigtige tilbud, og har de viden om at stille de rigtige, kritiske spørgsmål? Og jeg vil bare sige, at jeg kommer fra en social gruppe 4-5 stykker. Jeg ved, at mine forældre aldrig ville have haft en kinamands chance i det der system i forhold til at kunne gennemskue, hvilke krav man skulle stille, og hvem det var, man skulle have. Så vil jeg hellere have, at vi sørger for, at samfundet som sådan sørger for et godt fundament.

Kl. 13:54

Fjerde næstformand (Karina Adsbøl):

Spørgeren.

Kl. 13:54

Alex Vanopslagh (LA):

Jeg forstår til fulde ordførerens synspunkt. Jeg synes bare, at det, som ordføreren beskriver, jo netop er det, vi ser ind i ved ikke at lave noget om, altså at alle dem, der er ressourcestærke, hvad enten det er i materiel forstand eller på anden vis, kan godt finde rundt i, hvilke frie valg de har, selv om kommunen ikke oplyser dem om det. De har råd til at tilkøbe noget ekstra, eller også har deres børn. De tilkøber jo de her omsorgsforsikringer, man er begyndt at tilbyde til ældre plejekrævende, mens resten efterlades på perronen. Og hvis den tendens er en realitet, er der så ikke noget fornuft i at se på, hvordan man får nogle af dem, som lige nu bliver tabt, i gåseøjne, med på de muligheder, som ekstra tilkøb giver?

Kl. 13:54

Fjerde næstformand (Karina Adsbøl):

Ordføreren.

Kl. 13:54

Pia Olsen Dyhr (SF):

Jo, og de kommer kun med, hvis vi har en stærk offentlig velfærd. For de har ikke en chance i det system, for det første. For det andet tror jeg egentlig, at man skal huske på, at vi jo kun har én kasse penge, så hvis man vælger at bruge dem på fradrag til nogle, der har råd til købe nogle ydelser, så er det jo en særlig gruppe, man varetager. Men hvis man sørger for, at den generelle velfærd er stærk og fundamentet er stærkt, så er det alle, der får mulighederne. Så er det jo rigtigt, at der er nogle, der kan købe det, men jeg bruger så ikke fællesskabets penge på at give dem et fradrag, så de kan købe noget til. Det er en ideologisk forskel, en fair forskel, og det er sådan set også en fin forskel at have mellem partierne.

Kl. 13:55

Fjerde næstformand (Karina Adsbøl):

Tak. Så er det hr. Niels Flemming Hansen, Det Konservative Folkeparti. Værsgo.

Kl. 13:55

Niels Flemming Hansen (KF):

Mange tak for det. Og mange tak for talen. Jeg vil gerne rose ordføreren for specielt det grønne indhold – mange, mange tak for det.

Ordføreren nævner også økonomisk ansvarlighed, og der kan jeg bare ikke lade være med at stille spørgsmålet, om ordføreren mener, det er økonomisk ansvarlighed, at vi har fået en vejafgift, der risikerer at påvirke danske lastvognschaufførers løn samt de danske borgeres købekraft i form af forventeligt øgede priser på bl.a. dagligvarer, når det bliver dyrere for vognmændene at køre på de danske veje.

Kl. 13:56

Fjerde næstformand (Karina Adsbøl):

Ordføreren.

Kl. 13:56

Pia Olsen Dyhr (SF):

Ja, det er både økonomisk ansvarligt og klimamæssigt ansvarligt. Hvis vi ikke sørger for, at transporten leverer på vores fælles klimaudfordring, så kommer vi til som samfund at stå med en enorm økonomisk belastning, når vi skal rydde op efter de klimaforandringer.

Vi kan jo allerede nu se, at kommunerne er i gang med klimatilpasning rundtomkring og investerer millioner for at kunne håndtere de klimaforandringer, vi ser. Du kan kigge i Jyllinge, hvor der er oversvømmelse af byerne. Du kan kigge i Lemvig, hvor man oplever oversvømmelse af byerne. Vi kigger på København, hvor vi også kan forestille os vandstanden stige.

Selvfølgelig er vi nødt til – både økonomisk og klimamæssigt – at håndtere det her. Så jo, det mener jeg er økonomisk ansvarligt. Jeg mener i virkeligheden, at debatten bliver om, hvornår vi så også sørger for, at der kommer en CO2-afgift på landbruget. Og der håber jeg da også, at De Konservative vil være med og ikke vil være nølende, som jeg lidt fornemmer I er på transportområdet.

Kl. 13:57

Fjerde næstformand (Karina Adsbøl):

Spørgeren.

Kl. 13:57

Niels Flemming Hansen (KF):

Så er jeg bare nødt til at sige, at hvis det er præmissen, er det jo sådan, at i Danmark koster en ellastbil tre gange så meget, som en almindelig lastbil koster. Regeringen har jo intet – som i intet – gjort, for at man har kunnet oplade disse lastbiler. Jeg tror, at der er sat én ladestander op.

Så mener SF, at det er retfærdigt, at de danske borgere altså nu skal betale mere for de danske varer, fordi vognmændene tvinges til at betale en vejafgift – nogle vil kalde det en skat – da de intet andet grønnere alternativ har på nuværende tidspunkt?

Kl. 13:57

Fjerde næstformand (Karina Adsbøl):

Ordføreren.

Kl. 13:57

Pia Olsen Dyhr (SF):

Jeg tror, at det, man har lagt op til i aftalen, er, at 5 pct. af de lastbiler, der skal være i fremtiden, skal køre på el, og andre skal køre på grøn gas og alt muligt andet. Så det er jo ikke kun sådan, at de skal køre på el. Og jeg har godt nok hørt påstanden mange gange, at vi kun har én offentlig ladestanderstation i hele Danmark, men det er simpelt hen ikke korrekt.

Derudover kan jeg jo se, at der sker nogle investeringer lige nu, f.eks. i det københavnske område, hvor man laver massive investeringer, så man sørger for, at vognmændene har en mulighed. Gladsaxe og Lyngby-Taarbæk er jo nogle af de steder, hvor man tænker lidt visionært, i forhold til om man vil have så store lastbiler ind, eller om man kan lave en omskiftestation, så man får dem ind på el. Og Lyngby-Taarbæk er jo et glimrende eksempel på et sted, hvor man har en konservativ borgmester og er lykkedes med det.

Kl. 13:58

Fjerde næstformand (Karina Adsbøl):

Så er det fru Mai Villadsen, Enhedslisten. Værsgo.

Kl. 13:58

Mai Villadsen (EL):

Tusind tak, og tak til fru Pia Olsen Dyhr for en rigtig, rigtig god tale fyldt med fremtidstro, visioner og en appel om samarbejde, og i forhold til et samarbejde vil jeg lægge for med at sige tusind tak for det rigtig stærke samarbejde, vi har mellem Enhedslisten og SF. Det gælder både i forhold til tilbagetrækningen, hvor vi for nylig i fællesskab har lavet et udspil, det gælder selvfølgelig i forhold til velfærden, hvor vi står stærkt sammen, men det gælder jo naturligvis også i forhold til den grønne omstilling, og derfor vil jeg gerne her på stående fod tilslutte mig den grønne alliance, som fru Pia Olsen Dyhr i sin tale lægger op til.

Vi har jo begge to for knap en time siden været lige herude på den anden side af de her mure, hvor en masse borgere er forsamlet for at lave et opråb i forhold til vores drikkevand. For drikkevandet er udfordret, og det er også noget, som jeg ved at SF er meget optaget af, og I gik jo faktisk forrest og fik presset det daværende Socialdemokrati til at være med til at gøre noget for drikkevandet. Men alligevel står vi her i dag.

Derfor kunne jeg godt tænke mig at høre fru Pia Olsen Dyhr, hvad SF gerne vil på drikkevandsområdet, og hvad vi skal gøre for at komme alle de borgere i møde, som står derude og har et opråb i dag.

Kl. 13:59

Fjerde næstformand (Karina Adsbøl):

Ordføreren.

Kl. 13:59

Pia Olsen Dyhr (SF):

Jeg tænker, at det ikke er alle, der har været derude, og at man skulle benytte sig af lejligheden til at gå en tur derud. For man kan se drikkevand fra hele Danmark. Danmarks Naturfredningsforening har indsamlet vand fra de forskellige kommuner, og så kan man se drikkevandskvaliteten, og jeg tænker, at der er nogle, der er valgt rundtomkring i landet, og som godt kunne tænke sig at se, hvordan drikkevandskvaliteten er der, hvor de kommer fra.

Jeg er meget glad for den grønne alliance, vi havde før valget i hele centrum-venstre, altså i Radikale Venstre, Socialdemokratiet, SF, Enhedslisten og Alternativet, og hvor vi jo netop lykkedes med at lave en ambitiøs drikkevandsindsats, og I sagde, at der skulle sættes 200.000 ha af der, hvor drikkevandsboringerne rammer, og hvor grundvandet ligger højt, og at det i virkeligheden skulle udlægges, så man ikke måtte sprøjte der. Og jeg må sige, at jeg er overrasket over, at Socialdemokraterne ikke har valgt at levere på det. For der er stadig væk et flertal i Folketingssalen, og jeg ved, at vi alle sammen stadig væk er klar til at levere på det flertal. Jeg tror, at danskerne og nogle af de vælgere, der har stemt på Socialdemokraterne og sørget for, at Socialdemokraterne blev det største parti herinde, har en forventning om, at man leverer i forhold til deres drikkevand. Det er ikke sket, og det er skuffende.

Kl. 14:00

Fjerde næstformand (Karina Adsbøl):

Spørgeren.

Kl. 14:00

Mai Villadsen (EL):

Jeg kan kun erklære mig fuldstændig enig. Det er netop skuffede, for vi havde en aftale, og der er stadig et flertal for den aftale, og alligevel leverer regeringen ikke på det. Det er jo pesticiderne, der presser vores drikkevand, men der er også andre kilder, bl.a. PFAS, og det er også noget, vi arbejder meget, meget tæt sammen omkring.

Der kunne jeg rigtig godt tænke mig at høre fru Pia Olsen Dyhrs tanker om, at regeringen jo heller ikke her reelt ønsker at sætte ind over for det, vi kan gøre herhjemme. Forbrugerrådet Tænk siger jo netop, at vi kan iværksætte et forbud mod PFAS i en række forbrugerprodukter. Er SF ikke med på, at det bør vi gøre?

Kl. 14:01

Fjerde næstformand (Karina Adsbøl):

Ordføreren.

Kl. 14:01

Pia Olsen Dyhr (SF):

Det bør vi gøre. Det løser ikke hele problemet. Jeg mener, at vi skal gå foran og lave nogle forbud i forhold til det. Bare det at have en stegepande med PFAS er jo helt absurd. Vi har stegepander med PFAS, og så står man der og laver sin mad, og så kan man være med til at bidrage til, at ens børn i virkeligheden bliver påvirket af det, og vi ved ikke, hvad konsekvenserne er. Det er næsten det mest skræmmende med produkter af den slags. Jeg har faktisk selv herinde i Folketingssalen været med til at få forbudt, at der er bisfenol A i produkter til børn under 3 år. For det var vigtigt, og da gik Danmark forrest og satte en dagsorden i Europa, og jeg ville ønske, at vi gjorde det samme med PFAS.

Kl. 14:01

Fjerde næstformand (Karina Adsbøl):

Så er det hr. Martin Lidegaard, Radikale Venstre. Værsgo.

Kl. 14:01

Martin Lidegaard (RV):

Tak. Og tusind tak til fru Pia Olsen Dyhr for en tale og en invitation til fire alliancer. Vi Radikale vil gerne være med i alle fire alliancer, og vi vil måske endda tilføje en alliance, som man kunne kalde en økonomisk alliance. For alt det her skal jo også finansieres, og vi har også brug for at tage et ansvar for økonomien for vores børn og børnebørn, så vi ikke bare efterlader en stor regning i deres børneværelser.

Men jeg tror egentlig, at SF og Radikale, når det handler om at bruge pengene og investere dem, så har meget tilfælles, og derfor vil jeg også spørge fru Pia Olsen Dyhr om det, som jeg har spurgt de andre ordførere om, nemlig hvordan vi investerer de nye penge, som vi nu har lavet i enighed og ikke enighed. Hvor meget bruger vi i fremtiden på det grønne, på børnene og på de unge, og hvor meget bruger vi på sundhed og de ældre og alt det andet, som vi jo i de seneste 10-20 år har brugt langt de fleste penge på, og hvor vi i vores optik ret groft har underinvesteret i vores børn og unges fremtid. Så har vi selvfølgelig også skattelettelser, som jeg ikke forventer at SF vil bruge så mange penge på.

Men vi står jo her over for en reel generationsprioritering, og er SF med på vores hold om, at det altså nu er børnene, de unges og det grønnes tur?

Kl. 14:03

Fjerde næstformand (Karina Adsbøl):

Ordføreren.

Kl. 14:03

Pia Olsen Dyhr (SF):

Det er jo rigtigt, at SF og De Radikale ikke altid er enige i den økonomiske politik. Så jeg kan ikke lige se den der alliance, vi skal lave. Jeg synes, at vi, når det drejer sig om noget af det, vi gerne vil beskatte, beskatte mere retfærdigt, nok er en smule uenige med Radikale Venstre. Vi er ikke begejstrede for skattelettelser, men jeg mener til gengæld, at vi skal kigge på, hvordan vi kan gøre det mere retfærdigt og ordentligt og alt sådan noget, og det er vi i SF klar til. Ordføreren jo har bedt andre om at fordele 100 kr., og det var godt nok ikke det, ordføreren nu sagde, men jeg tænker, det er det samme regnestykke, jeg får, i forhold til de 100 kr., og jeg vil tillade mig at bruge det som et eksempel, og jeg vil sige, at jeg, hvis jeg skulle fordele dem, jo synes, det er svært bare at sige, at det præcis er 50 pct. til det og 25 pct. til det.

Altså, jeg vil investere massivt i børn og unge – det skal der ikke være nogen tvivl om – og vi har lagt op til, at vi gerne vil have en trivselspakke for børn og unge. Men jeg mener ikke, det er pengene alene. Jeg mener også, der i forhold til noget af det, som statsministeren f.eks. var inde på, i forhold til de sociale medier og kunstig intelligens, er en masse lovgivning, vi kan lave. Men der skal vi investere, vi skal investere i klimaet, vi skal investere i sundhed og de ældre, og så vil jeg altså også gerne fortsat investere i vores fælles forsvar og sikkerhed.

Kl. 14:04

Fjerde næstformand (Karina Adsbøl):

Spørgeren.

Kl. 14:04

Martin Lidegaard (RV):

Vi er jo enige om, at der skal investeres i forsvaret, og vi har jo sat rigtig mange penge af til sundhed, og når jeg stiller det her spørgsmål, er det selvfølgelig forsimplet. For det handler også om, hvordan vi leder den offentlige sektor, hvordan vi kan frigøre den offentlige sektor, og hvordan vi kan ændre kulturen og alt det her.

Men når man kigger på historien, er der bare en skrigende diskrepans mellem de taler, vi alle sammen har holdt fra den her talerstol om at prioritere børnene, de unge og fremtiden, og det, vi så rent faktisk bruger på at investere i børnene, de unge og fremtiden. Og det er derfor, jeg stiller det her spørgsmål, altså om det ikke er tiden til, at de partier, der gerne vil kigge frem, faktisk tager hinanden i hånden og laver en fremtidsalliance.

Kl. 14:04

Fjerde næstformand (Karina Adsbøl):

Ordføreren.

Kl. 14:04

Pia Olsen Dyhr (SF):

Jo, men jeg synes jo heller ikke, Radikale Venstre helt lever op til det grundlæggende princip. Hvis jeg kigger på den første finanslov, vi lavede sammen med den socialdemokratisk ledede regering og Radikale Venstre, kæmpede SF for at sætte penge af til minimumsnormeringer. Det var 1,8 mia. kr., og Radikale Venstre var meget mere optaget af, at vi skulle lave det her fradrag på forskning og innovation, altså en form for skattelettelse. Det er jo fair nok, men man skal jo ligesom også stå i sin egen ret, når man sådan kræver det af andre. SF har igen og igen kæmpet for børnene og de unge, og det vil vi blive ved med at gøre i finansloven, og jeg elsker, når vi gør det sammen med Radikale Venstre.

Kl. 14:05

Fjerde næstformand (Karina Adsbøl):

Tak. Så er det hr. Nick Zimmermann fra Dansk Folkeparti.

Kl. 14:05

Nick Zimmermann (DF):

Tak. Jeg kunne i virkeligheden godt tænke mig at prøve at spørge ind til noget omkring den mad, vi serverer til vores ældre medborgere rundtomkring på plejehjemmene. For det er jo i dag sådan, at der cirka er mellem et til to års levetid, fra man kommer ind på et plejehjem, til man desværre skal møde Sankt Peter, og at de i flere og flere kommuner er begyndt at omstille nogle af kødretterne til veganerretter, altså veganergryde, linsebøffer osv. osv. Og det, der får mig til at rejse mig og spørge, er i virkeligheden en debat, jeg havde med fru Signe Munk, som fortalte, at SF mente, at det her i virkeligheden var den rigtige vej at gå, og at også de ældre skal gå forrest i forhold til at begynde at spise noget mere plantebaseret kost. Nu er det jo så bare sådan, at rigtig mange ældre rundtomkring er småtspisende og svagtspisende, og at de jo virkelig har brug for de proteiner og de kulhydrater, og hvad de ellers får.

Derfor kunne jeg godt tænke mig at prøve at spørge fru Pia Olsen Dyhr, om kødretterne, når de ældre har brug for at få dem for at opretholde deres proteiner og deres alt muligt andet, så stadig væk vil være i orden og efter SF's ønske, eller om de simpelt hen skal over at spise de her veganerretter.

Kl. 14:06

Fjerde næstformand (Karina Adsbøl):

Ordføreren.

Kl. 14:06

Pia Olsen Dyhr (SF):

Nu kender jeg jo vores ordfører Signe Munk ganske godt og ved, at hun er fra Fur, og at hun, om end hun mener, at vi skal have mere plantebaseret kost i Danmark, sådan set også mener, at der skal være et alternativ, og at det skal være op til den ældre selv at vælge. Pointen er, at der i dag ikke er valgmuligheden. Hvis man er indlagt på et hospital og man er veganer – det kan det jo godt være at man er – så vil jeg ikke tvinge kød i vedkommende, og så synes jeg faktisk, at man skal have ret til at vælge et vegansk måltid på hospitalet. Og jeg tror også, man ødelægger hele systemet på vedkommende, hvis man lige pludselig tvinger kød i vedkommende. På den anden side mener jeg da også, at man stadig væk skal have en ret til – og jeg mener også, det er klogt, især når vi snakker om vores ældre medborgere – at spise kød. Men man kan jo faktisk også – det vil jeg lige tillade mig at sige, og jeg ved godt, det måske er lidt moderne – få proteiner af andet end kød.

Kl. 14:07

Fjerde næstformand (Karina Adsbøl):

Spørgeren.

Kl. 14:07

Nick Zimmermann (DF):

Men med al respekt er det jo faktisk forkert, hvad ordføreren står og siger. For det er jo faktisk allerede i dag sådan, at man på landets hospitaler godt kan vælge at få en vegetarret, en veganerret, eller hvad det nu hedder, hvis det i virkeligheden er det, man har lyst til.

Men det her handler jo sådan set om noget helt grundlæggende, nemlig om man som ældre borger i det her land stadig væk har et krav på selv at bestemme, hvad man har lyst til at spise, og i flere og flere kommuner er der ikke længere muligheden for at vælge kødretterne flere dage om ugen. Der er jo flere og flere kommuner, der starter med at skære f.eks. 15 pct. af kødretterne væk, sådan at der er en fast dag om ugen, hvor man ikke længere kan få sine vante kødretter, og man så derfor er tvunget til at spise linsebøffer eller alt muligt andet.

Hvad mener ordføreren i virkeligheden om det? Er det fair? For det er jo faktisk også sådan, at man i dag selv betaler for den mad, man spiser, og der er jo i hvert fald ikke nogen herinde i lokalet, der skal betale for deres mad, som ikke selv bestemmer, hvad de vil spise. Hvorfor skal det så være sådan for vores ældre borgere?

Kl. 14:08

Fjerde næstformand (Karina Adsbøl):

Ordføreren.

Kl. 14:08

Pia Olsen Dyhr (SF):

Jeg synes, at ordføreren skyder mig noget i skoene, som SF ikke mener. Vi synes jo, at det skal være op til kommunerne at bestemme det her, og hvis kommunalpolitikerne laver nogle regler, som borgerne ikke er enige i, så må borgerne vælge nogle andre kommunalpolitikere. Jeg tror altså ikke, at vi herinde på Christiansborg skal begynde at beslutte, hvad man skal have at spise i den enkelte institution. Jeg kom en gang til at sige, at jeg også synes, det er okay, at man spiser kød i en børnehave, og så fik jeg simpelt hen så mange mails fra daginstitutionsledere, som skrev: Vi har da slet ikke penge til kødretter Derfor er det meste af det vegetarisk, og det tager børnene ikke skade af.

Så jeg tror, vi som lovgivere måske også nogle gange skal tage det der skridt tilbage, altså at vi ikke skal bestemme alt, hvad der sker i det her land, ude i kommunerne, på plejehjemmene og i daginstitutionerne. Måske kan vi også overlade det til dem, der faktisk er derude.

Kl. 14:09

Fjerde næstformand (Karina Adsbøl):

Så er det hr. Noah Sturis, Alternativet. Værsgo.

Kl. 14:09

Noah Sturis (ALT):

Tak. Og tak for en fin tale. Jeg vil høre lidt om den her klimaplan for en grøn affaldssektor. Altså, det var en aftale, vi lavede i fællesskab for at sikre, at vi havde en affaldssektor, som var klimaneutral i 2030, og i morgen skal vi så stemme om et lovforslag, som udmønter aftalen, men som vi i Alternativet ikke mener rent faktisk indfrier det her fælles mål om en CO2-neutral affaldssektor.

Altså, det er et lovforslag, som har mødt stor kritik fra et overtal af eksperter. Det er et lovforslag, som Zetland har været ude at skrive om, at ministeriet har presset en mere optimistisk prognose igennem imod vurderingen fra embedsmænd i Energistyrelsen, og vi mener så ikke, at lovforslaget lever op til den politiske aftale. Men er fru Pia Olsen Dyhr enig i, at det ikke lever op til klimaambitionen, som vi i fællesskab satte op ved den politiske aftale, altså at loven i virkeligheden vil være værre for klimaet?

Kl. 14:10

Fjerde næstformand (Karina Adsbøl):

Ordføreren.

Kl. 14:10

Pia Olsen Dyhr (SF):

Jeg ved ikke, om jeg vil sige, at det med loven bliver værre for klimaet. Jeg har hørt, at der er nogen, der siger, at kapaciteten ikke vil falde derude. Det anerkender jeg ikke. Altså, det er jo sådan, at der er indlagt i affaldsaftalen, at der vil være færre anlæg i fremtiden.

Det kan man også se på alle de kommunalpolitikere, der lige nu sender breve til os med: Vi vil helst ikke lukke det og det anlæg; vi vil ikke lukke det og det anlæg; vi vil gerne beholde alle anlæg. Derfor vil jeg gerne citere min gode partifælle fru Margrete Auken, som altid siger, at vi er pyromaner i det her land. Vi brænder det hele af, og vi skal i virkeligheden holde op med det. Vi skal genbruge meget mere. Det er det, der skal være intentionen.

Er det, der er i den aftale, så helt perfekt? Nej, det er det bestemt ikke, og vi bliver ved med at kæmpe for, at der kommer mere og mere klima ud af den aftale. Jeg havde håbet, at Alternativet ville hjælpe os – jeg kan høre, at Alternativet nu træder ud af aftalen, for man stemmer nej i morgen, og det er selvfølgelig ærgerligt, for sammen kunne vi måske kæmpe endnu mere.

Kl. 14:11

Fjerde næstformand (Karina Adsbøl):

Spørgeren.

Kl. 14:11

Noah Sturis (ALT):

Tak. Men det er jo netop det her kapacitetsloft, som kunne have været indskrevet, og som der ikke er blevet indskrevet i lovteksten. Så det er bare for at være helt sikker: Vil SF stemme imod loven i morgen, eller vil SF stemme for?

Kl. 14:11

Fjerde næstformand (Karina Adsbøl):

Ordføreren.

Kl. 14:11

Pia Olsen Dyhr (SF):

Vi stemmer for loven – vi er en del af en aftale. Jeg ved godt, jeg er meget gammeldags; jeg har fundet ud af, at der er mange, der sådan springer fra aftaler, når man så lige pludselig ikke er enige mere og sådan noget. Jeg er så forbandet gammeldags, at jeg mener, at når man er en del af en aftale, følger man den til dørs; så tager man kampene og bliver ved med at kæmpe.

Jeg synes ikke, det her er perfekt, men vi stemmer ja i morgen, og så kæmper vi videre igen i overmorgen, og tro mig: Vores finansminister ved godt, at vi kommer til at slås videre, for den diskussion har jeg allerede haft med ham.

Kl. 14:11

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige.

Kl. 14:11

Kim Edberg Andersen (NB):

Tak for det, og tak til ordføreren for en god tale. Ordføreren skal faktisk også have en tak til ordførerens gruppe. Utroligt som det lyder fra en fra Nye Borgerlige, har Socialistisk Folkepartis gruppe faktisk været fornuftige og rare at arbejde sammen med – langt de fleste. Og det er egentlig det. Jeg vil gerne ind på noget med arbejdsgangen. Jeg er jo ny i Folketinget, og før valget kunne man jo se, at Socialistisk Folkeparti var i stand til at fremsætte rigtig gode forslag, som kom igennem.

Så bliver jeg nødt til at spørge ordføreren, som også er formand for partiet, hvad der er sket med Socialistisk Folkepartis gruppe, siden de tilsyneladende efter den 1. november 2022 er blevet fuldstændig ude af stand til at komme med fornuftige og gennemtænkte forslag. For alle de beslutningsforslag, der kommer i salen fra Socialistisk Folkeparti – selv Nye Borgerlige har været med på rigtig mange af dem – bliver regeringen ved med at sige ikke duer længere. Er det så et udtryk for, at Socialistisk Folkeparti er blevet dårligere efter valget? Det synes jeg ikke. Eller er det bare et udtryk for, at regeringen er blevet enormt egenrådig og kun mener, at beslutningsforslag eller lovforslag, der kommer fra dem selv, er gode nok til at komme igennem?

Kl. 14:13

Fjerde næstformand (Karina Adsbøl):

Ordføreren.

Kl. 14:13

Pia Olsen Dyhr (SF):

Det er jo faktisk et meget kompliceret spørgsmål, men et godt spørgsmål. Jeg synes jo, at SF fremsætter mange gode beslutningsforslag, og det gjorde vi også før valget. Der lagde jeg f.eks. mærke til, at efter vores retsordfører havde fremsat et forslag – det kan være om digitale rettigheder, det kan være om kvinder og vold – gik der ofte ikke 5 minutter, før regeringen og f.eks. den daværende justitsminister Nick Hækkerup faktisk gennemførte SF's politik. Jeg tror, at SF's retsordfører, fru Karina Lorentzen Dehnhardt, nok er den, der har fået flest beslutningsforslag igennem i det her Folketing. Jeg tror slet ikke, at danskerne ved, hvor glade de skal være for al den gode lovgivning, som hun har sikret for bl.a. ofrene. Men det nu til side.

Vi kan så sige, at det ikke sker efter valget. Der er faktisk andre gode forslag, vi fremsætter, og jeg kan mærke, at det inspirerer regeringen, men at de ikke kommer helt i mål, f.eks. i forhold til digitale rettigheder til vores børn og unge i forhold til de sociale medier. Der siger regeringen rigtig meget, men de bakker ikke vores forslag op. Jeg håber, at de, når de bliver ved med at tale om, at de gerne vil gøre noget for at beskytte vores børn og unge, så også en dag siger, at de vil lave lovgivningen til det.

Kl. 14:14

Fjerde næstformand (Karina Adsbøl):

Spørgeren.

Kl. 14:14

Kim Edberg Andersen (NB):

Tak for det. Det var også det, jeg var kommet frem til. Gruppen er nok ikke blevet ringere, tværtimod; det er nok bare modtagelsen af gruppens forslag, som bliver skudt ned bare sådan automatisk.

Et andet spørgsmål er om elafgiften. Den bliver indført igen den 1. juli, og især mange familier uden for de store byer frygter lidt, at elafgiften bliver genindført. For uanset hvor meget vi gerne vil den grønne omstilling, er virkeligheden, at det når vi nok ikke til næste vinter. Så der er rigtig, rigtig mange ude i de små områder, der er bange for elafgiften, fordi 1 kr. pr. kilowatt er meget. Vil SF være villig til at se på, at vi venter med at indføre elafgiften måske et år?

Kl. 14:14

Fjerde næstformand (Karina Adsbøl):

Ordføreren.

Kl. 14:14

Pia Olsen Dyhr (SF):

Nej, for jeg synes ikke, det er problemet lige nu, hvis jeg skal være ærlig. Jeg kiggede på elprisen i går eftermiddags. Hvis man brugte el mellem, jeg tror, det var mellem kl. 13 og 17, kunne man tjene penge på at bruge el. Jeg tror, det var næsten en øre pr. kilowatt-time, man kunne tjene på at bruge el. Det lyder jo skørt, men det er den måde, vores elsystem er indrettet på. Vi kommer ikke til at foreslå det, medmindre vi kommer til at se ind i, at det rammer skævt igen, og at vi står med nogle store problemer. Så er vi selvfølgelig villige til at kigge på det. Men lige nu, som det ser ud med elpriserne, vil det ikke give mening. Det vil mere give mening at kigge på det i forhold til gas.

Kl. 14:15

Fjerde næstformand (Karina Adsbøl):

Så er det hr. Anders Kronborg, Socialdemokratiet. Værsgo.

Kl. 14:15

Anders Kronborg (S):

Tusind tak for en god, velskrevet tale, synes jeg. Også tak for den debat, som jeg oplever flere af SF's folketingsmedlemmer aktivt deltager i, nemlig med at få lidt mere ro på, få lidt tempo ud af tingene og få lidt mere tid til fordybelse. Det anerkender jeg virkelig. Når det så er sagt, er der en ting, der undrer mig. Da Reformkommissionen kom med deres anbefalinger, var der i virkeligheden så meget turbo på SF's folketingsgruppe, at de kunne nå, inden Reformkommissionen overhovedet udkom med deres anbefalinger, at afvise anbefalingerne for børn og unge. Så hvordan hænger det, at man faktisk allerede kan overhale indenom og afvise anbefalingerne, inden de er udkommet, sammen med, at vi skal have tempo ud af tingene, at vi skal have ro og fordybelse?

Kl. 14:16

Fjerde næstformand (Karina Adsbøl):

Ordføreren.

Kl. 14:16

Pia Olsen Dyhr (SF):

Jeg vil tillade mig at afsløre en hemmelighed, og den hemmelighed er, at nogle gange, når reformkommissioner kommer med deres forslag, får vores ordførere nogle gange de forslag nogle dage i forvejen. Det er jo ikke sådan, at vores ordførere er særlig hurtige læsere eller kan læse noget, før det overhovedet er udkommet. Det er jo, fordi de har læst det på forhånd. Nu er jeg bare ærlig. Derfor kunne vi jo godt sige, hvad vores holdning var til det. Og jeg synes, det er en dårlig idé, hvis vi risikerer, at vores efterskoler skulle lukke. Det er jo så lidt mere balanceret nu, og den diskussion går vi så ind i. Det er afgørende for mig, at vi sørger for, at vi stadig væk har efterskoler i Danmark, og at børn får mulighed for at gå på dem. Diskussionen bør så være, at det ikke kun er de velstillede børn, der får mulighed for at komme på efterskole, men at det bliver alle børn. Det er en fantastisk mulighed i livet i forhold til at danne nogle nye netværk på kryds og tværs.

Kl. 14:17

Fjerde næstformand (Karina Adsbøl):

Spørgeren.

Kl. 14:17

Anders Kronborg (S):

Nu handler Reformkommissionens anbefalinger om langt mere end blot efterskoler, f.eks. sprogscreening af alle 3-årige børn. Hvordan ser SF på det?

Kl. 14:17

Fjerde næstformand (Karina Adsbøl):

Ordføreren.

Kl. 14:17

Pia Olsen Dyhr (SF):

Det er SF positive over for. Det har vi været tidligere, og det har været indført tidligere ude i vores institutioner. Min bekymring, og her vil jeg gerne lige løfte en finger, er selvfølgelig, at vi ikke laver yderligere bureaukrati rundtomkring i vores institutioner. Jeg synes jo, at noget af det, vores pædagoger har, og som er rigtig gode kompetencer, er, at de tit kan se det her. Så i forbindelse med det med at lave en generel regel, der skal gælde alle, vil jeg sige, at hvis der er en person, et barn, man skal være obs på, kan man godt tage det barn ud og tage særlig hånd om det. Det synes jeg faktisk er en god måde at gøre det på. Man har gjort det tidligere, det virkede tidligere, også i forhold til at opfange nogle af de problemer, der eventuelt kan være.

Kl. 14:18

Fjerde næstformand (Karina Adsbøl):

Så er det fru Maria Durhuus, Socialdemokratiet.

Kl. 14:18

Maria Durhuus (S):

Tak. Også herfra tak for en god tale, hvor ordføreren jo kommer ind på velfærd, som ligger os alle sammen meget nært. Men SF er jo som bekendt ikke med i velfærdsforliget fra 2006, og det er jo en af hovedårsagerne til, at vi i dag har en så god økonomi. Vil SF rulle det velfærdsforlig tilbage?

Kl. 14:18

Fjerde næstformand (Karina Adsbøl):

Ordføreren.

Kl. 14:18

Pia Olsen Dyhr (SF):

Altså, når man siger velfærdsforlig, tænker alle folk: Nej, er det det, der handler om vores plejehjem, eller er det det, der handler om vores hospitaler eller om vores folkeskole? Velfærdsforliget er en aftale om danskernes pensionsalder. Det leverer så finansieringen til nogle af de her ting – det er vi meget opmærksomme på i SF. Vi var ikke en del af aftalen, for vi syntes ikke bare, at det skulle være sådan en automatik, at folkepensionsalderen skulle stige.

Vi ved godt, at vi nok skal arbejde til, vi bliver lidt ældre. Det er vi indstillet på. Men at man automatisk bare skal lade folkepensionsalderen stige med den gennemsnitlige levetid, synes jeg er en dårlig idé. Og jeg synes især, det er en dårlig idé for nogle af de mennesker, som jo ikke passer ind i gennemsnittet, f.eks. 3F'eren, som jo ikke bliver 80 eller 85 år, men som ofte dør, før de overhovedet får mulighed for at gå på pension. Og det er jo der, hvor vi er enige med Socialdemokraterne i, at Arnepensionen er en glimrende idé.

Kl. 14:19

Fjerde næstformand (Karina Adsbøl):

Så er det hr. Hans Andersen, Venstre. Værsgo.

Kl. 14:19

Hans Andersen (V):

Tak for det. Danmark består jo af mange, mange familieejede virksomheder udeomkring, tusindvis af dem, i omegnen af 60.000 måske, og mere end 800.000 mennesker arbejder i familieejede virksomheder. Regeringen vil sænke skatten for disse virksomheder i forbindelse med generationsskifte, og det er jo helt afgørende, at det lykkes fremadrettet, når måske 20.000 virksomheder i de kommende 10-15 år skal bringes videre. Vil SF støtte op omkring, at vi sænker skatten for generationsskiftevirksomheder?

Kl. 14:20

Fjerde næstformand (Karina Adsbøl):

Ordføreren.

Kl. 14:20

Pia Olsen Dyhr (SF):

Nej.

Kl. 14:20

Fjerde næstformand (Karina Adsbøl):

Spørgeren.

Kl. 14:20

Hans Andersen (V):

Tak for det. Jeg vil hurtig markere igen, for så kan det være, at SF vil uddybe, hvorfor Socialistisk Folkeparti vil risikere, at en række af disse virksomheder sådan set enten vil lukke eller vil blive solgt til udenlandske virksomheder, hvorefter de vil blive flyttet. Det er da ikke måden, hvorpå vi kan skabe mere velstand i det her land, at Socialistisk Folkeparti ikke ønsker at støtte op omkring, at vi sænker skatten for de her familieejede virksomheder. Så hvis ordføreren bare vil bruge et enkelt ord mere på at forklare, hvorfor man har den meget firkantede holdning?

Kl. 14:20

Fjerde næstformand (Karina Adsbøl):

Ordføreren.

Kl. 14:20

Pia Olsen Dyhr (SF):

Jamen jeg synes, der er forskel på, om man snakker om en lille håndværkervirksomhed med måske tre medarbejdere, som man gerne vil lade gå i arv til sin søn eller sit barnebarn – det er jeg sådan set lidt åben over for – eller om det er, og det er der, jeg synes vi har et problem, nogle af de rigtig, rigtig store virksomheder, som faktisk har muligheden for at spare op til det generationsskifte, der eventuelt skal være. Og det ved jeg, fordi jeg har talt med mange af dem om det. De vil så gerne have, at det er mere gennemskueligt og alt mulig andet – fred være med det. Men skal de betale mindre i skat, end mange andre skal i det her land? Det mener jeg sådan set ikke. Jeg synes ikke, at Foss i Hillerød f.eks. skal slippe billigere i skat end så mange andre virksomheder som Grundfos eller Danfoss.

Kl. 14:21

Fjerde næstformand (Karina Adsbøl):

Så er det hr. Frederik Vad, Socialdemokratiet. Værsgo.

Kl. 14:21

Frederik Vad (S):

Tak for det, og tak til ordføreren for de pæne ord. En del af den tanke, som jeg gør rede for i indlægget, handler jo om, at vi måler rigtig meget på alt det, der vedrører bolig, arbejde, uddannelse, kriminalitet osv. Men vi ved ufattelig lidt om den, hvad skal man sige, immaterielle integration. Derfor kunne jeg godt tænke mig at spørge ordføreren, som jo har stemplet sit parti ind i den diskussion: Hvor er det, at fru Pia Olsen Dyhr mener at vi har de største videnshuller som beslutningstagere i dag, når det kommer til den immaterielle integration?

Kl. 14:22

Fjerde næstformand (Karina Adsbøl):

Ordføreren.

Kl. 14:22

Pia Olsen Dyhr (SF):

I virkeligheden ved vi meget lidt om, hvad det, der sker i familier af anden etnisk herkomst, betyder kulturelt og religiøst. Vi ved meget lidt om det. Vi hører om det fra FAKTI og Kringlebakken i Bispebjerg og andre steder, hvor de jo kommer med deres fortællinger og siger, at det og det problem oplever vi f.eks. ved skilsmisser. Lad mig komme med et konkret eksempel: Jeg har hørt om unge kvinder, der har oplevet, at når de gerne ville skilles fra deres voldelige mand og de så bagefter tager hjem til deres familier og siger, at de ikke vil blive ved med at blive banket af deres mand, så får de at vide af deres mor og far: Jamen så får du bank her, fordi du ikke vil acceptere det, Gud nu har påduttet dig. Jeg kan ikke se særlig mange etnisk danske familier, hvor du kommer hjem til dine forældre og siger, at du gerne vil skilles fra din mand, og du så får bank derhjemme. Det er et problem. Det er helt reelt problem, som jo kan være religiøst eller kulturelt betinget, men som er meget dårligt belyst. Og hvis vi skal håndtere det, og hvis vi skal finde de rigtige løsninger og ikke bare lave symbolpolitik, men hjælpe kvinderne, så skal vi have mere viden.

Kl. 14:23

Fjerde næstformand (Karina Adsbøl):

Spørgeren.

Kl. 14:23

Frederik Vad (S):

En del af grunden til, at der er et behov, er jo, som jeg ser det, at civilsamfundet har svigtet. Nu ved jeg også, at ordføreren og SF har meget forbindelse til store dele af organisationsverdenen, ikke mindst på undervisningsområdet. Synes ordføreren ikke, at organisationsverdenen her har svigtet? Altså, hvor er Danmarks Lærerforening? Hvor er Skolelederforeningen? Hvor er Institut for Menneskerettigheder? Hvor er Amnesti International? Er en del af udfordringen ikke også, at civilsamfundet ikke har gidet bruge tid på at undersøge det her til bunds og tilstrækkeligt?

Kl. 14:23

Fjerde næstformand (Karina Adsbøl):

Ordføreren.

Kl. 14:23

Pia Olsen Dyhr (SF):

Jeg tror ikke kun, at det er civilsamfundet. Jeg tror sådan set også, at man kunne bruge statslige midler på, at VIVE kunne lave en seriøs undersøgelse af nogle af de her problemstillinger. Jeg tror egentlig, at det er os alle sammen. Jeg har ikke lyst til særlig at pege fingre ad nogen. Men når vi f.eks. snakker om ytringsfrihed, og det har vi jo gjort i den her Folketingssal, bl.a. i forbindelse med om man skulle undervise i Muhammedkrisen i folkeskolen, så hører jeg jo nogle meget, meget modige undervisere stå alene og tale om Muhammedkrisen. Det er altså det, Samuel Paty blev dræbt for i Frankrig, som er et liberalt demokrati, vi ellers sammenligner os med. Hvordan beskytter vi lige så godt vores undervisere i Danmark, så de kan gøre det? Ytringsfrihed er en grundlæggende værdi, og vi kommer til at stå last og brast hele vejen. Jeg havde aldrig troet, at jeg skulle være enig med Anders Fogh Rasmussen om noget, men der er vi faktisk enige. Og det bliver vi også nødt til at have en seriøs diskussion om herinde, og der håber jeg stadig væk, at du kan påvirke dit parti.

Kl. 14:24

Fjerde næstformand (Karina Adsbøl):

Tak. Vi når ikke flere korte bemærkninger, så tak til ordføreren. Der var ellers godt gang i den.

Den næste ordfører på talerstolen er fru Inger Støjberg, Danmarksdemokraterne. Værsgo.

Kl. 14:25

(Ordfører)

Inger Støjberg (DD):

Hvor er det egentlig dejligt sådan at se statsministeren i Folketingssalen her i dag. Ja, det skulle man ikke tro, at jeg skulle stå her og sige, men med det rejseprogram må man sige, er det jo egentlig er imponerende, at statsministeren prioriterer at være her.

Nå, men vi er nået til afslutningen af folketingsåret, og selv om det måske er sådan ved at være lidt en fortærsket kliché, må vi nok sige, at det her folketingsår er et af dem, der går over i historiebøgerne. Da der var åbningsdebat den 6. oktober sidste år, var det med et fælles forslag til vedtagelse fra Venstre, Konservative, Danmarksdemokraterne, Dansk Folkeparti, Nye Borgerlige og Liberal Alliance, og i det stod der:

»Folketinget understreger vigtigheden af, at Danmark får en ny borgerlig regering, der udviser et ordentligt, ansvarligt lederskab af landet, som ikke er magtfuldkomment, og som formår at genoprette tilliden til folkestyret.«

Det blev som bekendt ikke til noget. Til gengæld fik vi en ny magtfuldkommen regering, men nu bare med borgerlig deltagelse. Og sådan kan tiderne selvfølgelig skifte.

Det er jo ikke nogen hemmelighed, at vi i Danmarksdemokraterne er modstandere af den her regering. Vi var faktisk de første, der forlod regeringsforhandlingerne på Marienborg. Siden hen er det gået op for mig, at det måske nok skyldtes, at vi angiveligt var det eneste parti, der sagde til statsministeren, at vi selvfølgelig stod fast på det krav, som alle blå partier fremsatte i valgkampen, om at sikre en advokatvurdering af statsministeren i minkskandalen. Her er der jo så også løbet meget vand i åen siden. Der er åbenbart ikke rigtig nogen, der har ansvaret for den ulovlige nedlæggelse af et helt erhverv. Det kan jo godt have lidt sin egen ironi at tænke på, at jeg selv for et års tid siden tilbragte 60 dage derhjemme i fodlænke, fordi tre barnebrudepar måtte opholde sig adskilt på forskellige asylcentre i busafstand fra hinanden.

I Danmarksdemokraterne er vi særlig ærgerlige over, at Venstre har kappet fortøjningerne til det borgerlige Danmark og dermed også det borgerlige samarbejde. Vi har nok ikke sådan helt endnu forstået, hvorfor man egentlig traf den beslutning. Jeg har hørt nogle sige, at det gjorde man simpelt hen, fordi Venstre, når man trådte ind i regeringen, så ville kunne gennemføre ting med den her SVM-regering, som man aldrig nogen sinde ville kunne gennemføre med 90 blå mandater. Det må jo så ligesom kun kunne forstås på den måde, at det kun er med Socialdemokratiet for bordenden, at man åbenbart kan få mere borgerlig politik gennemført, end hvis man var sammen med de blå partier. Det lyder jo for mig sådan lidt omvendt, vil jeg sige, og jeg synes heller ikke helt, at udsagnet står mål med en virkelighedstest. Nu kunne vi prøve at tage sådan en lille mellemtid her ved folketingsårets afslutning.

Derimod må man jeg sige, at regeringen tværtimod har fået gennemført en hel del politik, som man i hvert fald aldrig nogen sinde ville kunne få gennemført, hvis der var 90 blå mandater. Lad mig bare lige nævne et par ting. Vi kan jo starte med udlændingepolitikken. I de seneste uger er regeringen begyndt med at chartre fly til at flyve terrorsympatiserende kvinder og børn fra Syrien til Danmark; det havde man aldrig nogen sinde kunnet gøre med et borgerligt flertals støtte. Regeringen har sendt nye checks til arbejdsløse indvandrere i ghettoerne, og det er jo selvfølgelig heller ikke noget, man kunne have fået igennem med 90 blå mandater.

Forrige uge var der en lang række indfaldsveje i Danmark, der var blokeret af lastbiler, fordi man protesterede mod den vejafgift, som var blevet aftalt af de røde partier før valget. Nu bakker Venstre så op om den her afgift, som jo vil være til stor skade for arbejdspladser og væksten i yderområderne. Ja, det er jo faktisk en afgift, der ifølge regeringens egne tal vil parkere hver tiende lastbil permanent i garagen. Og indrømmet, den afgift ville man heller ikke have kunnet få indført med 90 blå mandater.

Kl. 14:29

90 blå mandater ville jo heller ikke have sat planerne om at etablere et modtagecenter i Rwanda på de facto pause. Man ville heller ikke påbegynde at lempe hjemsendelsespolitikken, og man ville heller ikke have skrottet planerne om et tredje udrejsecenter.

90 blå mandater ville heller ikke støtte, at 15-årige børn skal kunne få abort uden at informere deres forældre om det. Og 90 blå mandater ville heller ikke have hævet fagforeningsfradraget, der jo så i øvrigt i parentes bemærket var noget, som den fungerende forsvarsminister i sin tid kaldte blodpenge til fagbevægelsen – men det var jo selvfølgelig før valget. Og nej, 90 blå mandater ville heller ikke have stået bag afskaffelsen af store bededag, som kom som en tyv om natten.

Så det er jo ikke, fordi regeringen, herunder selvfølgelig Venstre, ikke har opnået resultater; det er bare de forkerte resultater, man har opnået. Og derfor håber jeg selvfølgelig også, at alle de, der kalder sig borgerlige, vil engagere sig i kampen for at få et borgerligt flertal og dermed også en borgerlig statsminister.

I Danmarksdemokraterne vil vi selvfølgelig fortsætte med at klø på. De udfordringer, som vores parti er dannet på baggrund af, er ikke løst, og de er heller ikke blevet mindre siden valget. Vi har et Danmark, der jo stadig bliver trukket mere skævt. Jeg har allerede nævnt den dybt skadelige vejafgift. Og til efteråret kommer regeringens stort anlagte krigserklæring mod vores landdistrikter, når regeringen vil pålægge landbruget en CO2-afgift, som jo vil komme til at nedlægge tusindvis af arbejdspladser på landet.

Produktionsdanmark er fortsat udfordret. Selv om alle partier i valgkampen talte om at styrke erhvervsuddannelserne, er det ikke blevet nævnt med et ord i finanslovsaftalen. Imens står eleverne så og bliver uddannet ved udstyr, der er 40 år gammelt, og som deres egne forældre også blev uddannet ved. Helt ærligt, det er helt uden for nummer, når partier herinde har så travlt med at overbyde hinanden i helt urealistiske klimamålsætninger, mens man ikke kan finde ud af at sikre ordentlige uddannelsesforhold for dem, der skal bygge vindmøllerne, og dem, der skal lægge fjernvarmen i jorden.

Det var derfor, at vi foreslog en akutpakke til erhvervsskolerne i vores finanslovsforslag. Jeg glæder mig over, at SF også har været ude med noget lignende, og jeg ved, at der også andre partier herinde i Folketinget, der har samme tanker.

Vores sundhedsvæsen er i krise. Det er jo fint, at regeringen nu har afsat 5 mia. kr., og vi ser meget frem til en kommende sundhedsreform, men jeg kan allerede nu godt slå fast, at vi er imod udenrigsministerens planer om at nedlægge regionerne. Og vi kommer også til at kæmpe for en ordentlig lægedækning i alle yderområder. Det må ganske enkelt ikke være postnummeret, der afgør, hvilken kvalitet i behandlingen man får.

Jeg ved godt, at det ikke er moderne, men hos os i Danmarksdemokraterne er vi måske så også bare en lille smule gammeldags, og det vil vi også godt kaldes, for når vi siger nogle ting før et valg, så står vi også ved dem efter et valg. Vi er ikke til salg for ministerbiler, og vi bliver altså ved med at kæmpe for et Danmark, der skal hænge sammen.

Med de ord kan jeg på vegne af DD, LA, KF og NB fremsætte følgende:

Forslag til vedtagelse

»Folketinget konstaterer, at det er afgørende, at Danmark får en ægte borgerlig regering.

Det stigende asylpres på Europa kræver, at Danmark fører en stram udlændingepolitik, og Folketinget beklager i forlængelse heraf, at regeringen uddeler checks til arbejdsløse indvandrere.

Folketinget konstaterer et markant øget økonomisk råderum frem til 2030 og opfordrer regeringen til hurtigst muligt at indkalde til forhandlinger med henblik på at sænke skatten markant på arbejde og annullere indførelsen af den planlagte kilometerafgift på lastbiler, der truer et helt erhverv.

Folketinget opfordrer regeringen til at have fokus på, at frisættelsen af den offentlige sektor ikke kun kommer de offentligt ansatte til gode, men i særdeleshed har fokus på borgernes ret til frit valg.

Folketinget understreger desuden, at der fortsat er et behov for, at klimaindsatsen prioriteres højt af hensyn til kommende generationer, og at landdistriktspolitikken bør få et større fokus for at sikre et Danmark i en bedre balance.«

(Forslag til vedtagelse nr. V 27).

Kl. 14:34

Tredje næstformand (Karsten Hønge):

Forslaget til vedtagelse indgår i de videre forhandlinger. Den første korte bemærkning er til hr. Rasmus Stoklund, Socialdemokratiet.

Kl. 14:34

Rasmus Stoklund (S):

Fru Inger Støjberg nævner i sin tale retten til abort for kvinder mellem 15 og 17 år, altså kvinder under 18 år, og den ændring, vi lægger op til.Fru Inger Støjberg siger, at det ville hun ikke have ønsket, altså at den skulle have været ændret i den retning. Vi har jo i Danmark en seksuel lavalder på 15 år, og derfor synes jeg selv, det er meget naturligt, at man så også der har ret til at beslutte, om man vil gennemføre en graviditet eller ej, så det ikke er andre, der skal afgøre det for en. Det undrer mig egentlig, at fru Inger Støjberg problematiserer det her og gør det til noget odiøst eller noget særlig progressivt, eller hvad det var for noget, der lå i den der opremsning af ubehageligheder, der følger med, når der er alt andet end 90 blå mandater.

Jeg vil også sige, at fru Inger Støjberg jo ofte har slået sig op på at kere sig meget om unge kvinder med rødder i Stormellemøsten. Hvordan tror fru Inger Støjberg mulighederne er for at få en abort dér, hvis man er mellem 15 og 17 år og måske har svært ved at fortælle familien derhjemme, at man er blevet gravid på en måde, hvor det ikke lige var hensigten?

Kl. 14:35

Tredje næstformand (Karsten Hønge):

Ordføreren.

Kl. 14:35

Inger Støjberg (DD):

Det er jo netop derfor, at der i dag er et samrådsorgan – abortsamråd tror jeg det hedder. Så hvis man har problemet med, at man ikke kan tale med sine forældre om det her, og hvis man f.eks. har problemet med, at man er fra en muslimsk familie og man derfor kan være udsat for enten psykisk eller decideret fysisk vold, kan man netop gå til det råd, og så får man jo faktisk en abort. Jeg tror, at der sidste år var tre, der blev afvist, og det kan jo være af alle mulige andre grunde.

Jeg synes, det er helt afgørende, at forældre stadig væk har et stort ansvar for netop deres børn, indtil de bliver 18 år, og derfor synes jeg, det er vigtigt – og sådan vil det jo være i langt de fleste tilfælde – at man tager snakken med forældrene. Jeg synes, det er meget vigtigt, at forældrene netop ikke giver slip på deres ansvar for deres børn. Så derfor synes jeg faktisk, at reglerne, som de er i dag, fungerer meget godt, og jeg har i virkeligheden heller ikke rigtig set så mange problematisere det. Jeg tror, at det mest er et politisk opfundet problemet.

Kl. 14:37

Tredje næstformand (Karsten Hønge):

Hr. Rasmus Stoklund.

Kl. 14:37

Rasmus Stoklund (S):

Til det sidste om, hvorfor der ikke er nogen, der har problematiseret det, vil jeg sige, at jeg personligt ikke var klar over, at reglerne var, som de var. Jeg troede faktisk – og nu indrømmer jeg jo min uvidenhed – at det fulgte den seksuelle lavalder. Så måske er der også nogle, der som jeg ikke har været opmærksom på det, men det kan være, jeg tager fejl – nok om det. Jeg er selvfølgelig enig, i forhold til at jeg da håber, at der i langt de fleste familier vil være støtte og opbakning fra forældrene. Men det er jo bl.a. af hensyn til de situationer, hvor dette ikke måtte være tilfældet, at vi ændrer på den her grænse, og derfor vil jeg gerne spørge: Kan fru Inger Støjberg forestille sig et scenarie, hvor det er forældrene, der så skal afgøre, om en graviditet skal gennemføres?

Kl. 14:37

Tredje næstformand (Karsten Hønge):

Ordføreren.

Kl. 14:37

Inger Støjberg (DD):

Nej, men det er jo også noget andet, end at man skal tage snakken i familien. Sidste år var der 30 ansøgninger, og i forbindelse med de 27 af dem blev man i abortsamrådet enige om, at der skulle gennemføres en abort, uden forældrene ville få det at vide. For mig at se viser det sådan set bare, at det her fungerer ganske udmærket. Jeg har ikke tallene for, hvor mange unge kvinder, piger mellem 15 og 18 år, der har fået abort, men det er med hundrede procents sikkerhed mere end de 30.

Kl. 14:38

Tredje næstformand (Karsten Hønge):

Næste korte bemærkning er til hr. Morten Dahlin, Venstre.

Kl. 14:38

Morten Dahlin (V):

Tak til ordføreren for talen, særlig fordi den primært handlede om Venstre, og jeg er jo altid glad for at få reklame. Så handlede den også om noget, der desværre er meget langt fra en realitet, altså 90 blå mandater. Jeg havde egentlig tænkt mig at stille et andet spørgsmål, men så sagde fru Inger Støjberg noget om udlændingepolitik: at den var så god med de blå partier. Derfor kunne jeg godt tænke mig at spørge fru Inger Støjberg, om det forslag, som Liberal Alliance, Det Konservative Folkeparti og Radikale Venstre er kommet med, om, at tusindvis af udlændinge uden papirer skulle komme til Danmark, begynde at arbejde i en dansk virksomhed uden at have fået opholdstilladelse og uden at have fået arbejdstilladelse, og så begynder sagsbehandlingen først bagefter, altså når de er kommet til Danmark. Danmarksdemokraterne har været meget stille omkring det her politiske forslag. Derfor kunne jeg bare godt tænke mig at spørge: Er det den slags udlændingepolitik, Danmarksdemokraterne mener der skal føres, eller hvad synes Danmarksdemokraterne egentlig om det forslag?

Kl. 14:39

Tredje næstformand (Karsten Hønge):

Ordføreren.

Kl. 14:39

Inger Støjberg (DD):

Jeg tror, det var det, man må kalde for et ledende spørgsmål, i og med at jeg kunne se, at selv hr. Morten Dahlin ikke rigtig kunne lade være med at trække på smilebåndet, da han ligesom skulle insinuere, at Danmarksdemokraterne skulle gå ind for en lempelig udlændingepolitik.

Nej, jeg mener rent faktisk, at det er afgørende, at vi får en meget hurtig sagsbehandling i de her sager. Vi er jo ikke bange for udenlandsk arbejdskraft, men de skal selvfølgelig være her på helt almindelige løn- og arbejdsvilkår. Og hvis man kommer hertil under helt almindelige løn- og arbejdsvilkår, har jeg ikke et problem. Det er klart, at den dag, hvor der ikke længere er et arbejde, skal man rejse hjem. Det er jo ikke et socialkontor, vi driver her i Danmark. Men hvis du spørger til udenlandsk arbejdskraft, siger jeg ja tak. Hvis du spørger til, om der skal laves en hurtig sagsbehandling, siger jeg ja tak. Men hvis du spørger til, om man bare skal begynde at arbejde, og så kommer sagsbehandlingen efterfølgende, siger jeg nej, så mener jeg ikke, at det er den måde, man skal gøre det på.

Kl. 14:40

Tredje næstformand (Karsten Hønge):

Spørgeren.

Kl. 14:40

Morten Dahlin (V):

Det er jeg rigtig glad for at ordføreren bekræfter, for jeg synes også, det er et dårligt forslag. Vi kan jo levende forestille os, hvilke arbejdsgivere der vil benytte sig af det her. Det er nok ikke de arbejdsgivere, der har de bedste intentioner. Så jeg er glad for, at ordføreren får sagt, at det i hvert fald ikke bliver med Danmarksdemokraternes støtte, selv om de blå partier Liberal Alliance og Konservative Folkeparti jo selv har fremsat det.

Så har jeg bare et kort spørgsmål her til sidst: Danmarksdemokraterne ønsker en blå statsminister. Er det fru Inger Støjberg selv? Det er jo tydeligvis ikke Jakob Ellemann-Jensen. Hr. Søren Pape Poulsen er ikke længere statsministerkandidat. Så hvem er det egentlig, Danmarksdemokraterne synes der skal være blå statsminister?

Kl. 14:40

Tredje næstformand (Karsten Hønge):

Ordføreren.

Kl. 14:40

Inger Støjberg (DD):

Jeg kan i hvert fald sige, at det ikke er mig selv. Men lad os nu lige se, hvordan tingene udvikler sig. Det kan jo være, at der pludselig en dag er en tydelig og klar statsministerkandidat – hvem ved? Men hr. Morten Dahlin har helt ret i, at jeg ikke ser, at hr. Jakob Ellemann-Jensen skulle gå hen og blive blå statsminister. Og det virker også, som om det er ret langt derfra. Så mange mandater er der trods alt ikke bag hr. Jakob Ellemann-Jensen, ikke lige nu i hvert fald.

Kl. 14:41

Tredje næstformand (Karsten Hønge):

Næste korte bemærkning er til fru Monika Rubin, Moderaterne.

Kl. 14:41

Monika Rubin (M):

Tak. Der er så mange ting, jeg gerne vil spørge om, fordi jeg har siddet og lyttet med her, bl.a. om det her med abort, for jeg synes trods alt, det er ret meget, når det er en tiendedel af de unge, som får afslag af abortsamrådet. Fru Inger Støjberg sagde, at det var 3 ud af 27 (Inger Støjberg (DD): Nej, 3 ud af 30), okay, 3 ud af 30, men det er stadig væk en tiendedel.

Det, jeg gerne ville spørge ind til, var faktisk klimaet. Støtter Danmarksdemokraterne intentionen om den her 70-procentsmålsætning i 2030, og hvordan tænker I sådan rent konkret at vi skal nå det, når landbruget i hvert fald ikke skal være en del af det i forhold til en CO2-afgift?

Kl. 14:42

Tredje næstformand (Karsten Hønge):

Ordføreren.

Kl. 14:42

Inger Støjberg (DD):

Vi støtter målsætningen, men jeg vil sige, at hvis man ikke når det i 2030, men i 2032 eller 2035, så er det jo ikke sådan, at verden går under af den grund. Så lad os nu tage det, så vi alle sammen kan leve på ordentlig vis ved siden af.

Hvis du tager landbruget – nu er det tilfældigvis noget, jeg ved noget om – er det jo sådan, at man i landbruget allerede i dag bruger rigtig mange kræfter på at nedbringe CO2-udslippet. Det gør man ved ændret fodersammensætning, det gør man ved pyrolyse, det gør man ved udtagning af lavbundsjorder og alle sådan nogle ting. Problemet for landmændene i dag har bare været, at selv om reglerne har været der til f.eks. udtagning af landbrugsjorder, så har konsulenterne, som skal hjælpe dem, ikke været der, for dem har man glemt at sætte penge af til. De er der simpelt hen ikke, så man kan ikke komme ordentligt i gang. Og det er jo derfor, det er så hamrende uretfærdigt pludselig at tage et helt erhverv som gidsel og sige, at nu kommer der så en CO2-afgift i stedet for, når man ikke engang har givet dem en chance for at gennemføre det, som er bestemt, som de gerne vil, og som de er i gang med, men som staten hindrer dem i. Det er da helt, helt galt.

Kl. 14:43

Tredje næstformand (Karsten Hønge):

Monika Rubin.

Kl. 14:43

Monika Rubin (M):

Mange tak for svaret. Det var egentlig også bare for at få en opklaring på det. Fru Inger Støjberg siger, at det er knap så vigtigt, om det bliver i 2030, men hvornår så? Altså, har fru Inger Støjberg en idé om – med de forslag, I kommer med – hvornår det så er, at vi når den 70-procentsmålsætning? Og hvornår bliver vi klimaneutrale i Danmark?

Kl. 14:43

Tredje næstformand (Karsten Hønge):

Ordføreren.

Kl. 14:43

Inger Støjberg (DD):

Jamen altså, det er måske lige lovlig fint lige i dag at sige, hvilket årstal vi så skal nå det i, men det er sådan på det lag. Bliver det i 2032 eller 2035? Ærlig talt, så går verden ikke under af den grund. Og det tror jeg vi alle sammen ved. Så lad os nu bruge den forskning og udvikling, der er på det her felt. Det er noget af det, som vi jo faktisk er rigtig gode til i Danmark, og noget af det, som man  altid har benyttet sig af i Danmark.

Lad mig så også bare lige sige, når man nu lægger den her vejafgift på lastbilerne, at der er én ladestander i hele landet. Altså, hvordan har man tænkt sig at det skal gennemføres? Det er fuldstændig urealistisk.

Kl. 14:44

Tredje næstformand (Karsten Hønge):

Næste korte bemærkning er til fru Pia Olsen Dyhr, SF.

Kl. 14:44

Pia Olsen Dyhr (SF):

Danmarksdemokraternes formand, fru Inger Støjberg, og jeg, deltog i en rejse med Udenrigspolitisk Nævn til Indonesien. Og jeg afslører vist ingen hemmeligheder ved at sige, at mange af de debatter, vi deltog i der, handlede om Kina og Kinas position i verden. Man må sige, at Kina ekspanderer og også har nogle, meget stærke geopolitiske interesser, ikke mindst i området omkring Indonesien. Vi fik jo meget ud af den her tur, og jeg har så set, at regeringen har fremlagt den her nye udenrigspolitiske strategi, hvor man gerne vil lave en eller anden form for partnerskab med Kina, et strategisk partnerskab. Og så sent som den 18. februar sagde vores udenrigsminister, at der er en god dialog med Kina om at forny den strategiske partnerskabsaftale. Jeg vil derfor gerne spørge Danmarksdemokraternes formand, om den her bekymring, jeg har i forhold til det, er en bekymring, ordføreren deler.

Kl. 14:45

Tredje næstformand (Karsten Hønge):

Ordføreren.

Kl. 14:45

Inger Støjberg (DD):

For det første vil jeg sige, at ja, vi fik rigtig meget ud af den rejse, vi havde til Indonesien, og jeg deler fuldstændig fri Pia Olsen Dyhrs bekymring på det her felt. Jeg må altså også sige, at i en tid, hvor man beder os alle sammen om at slette kinesiske apps, og hvor der i det hele taget er en stor debat om Kinas indflydelse og hvor påpasselige vi skal være med netop samarbejdet med Kina, så kommer det noget bag på mig, at hr. Lars Løkke Rasmussen som udenrigsminister nu kommer med en strategi, som den her. Vi har jo i hvert fald i de seneste år netop haft, kan man sige, en sund skepsis over for Kina, så man kan måske i virkeligheden sige det sådan, at udenrigsministerens evne til ligesom at fastholde en kurs over for Kina vel lidt svarer til pandaernes evne til at formere sig i zoologisk have.

Kl. 14:46

Tredje næstformand (Karsten Hønge):

Fru Pia Olsen Dyhr, SF.

Kl. 14:46

Pia Olsen Dyhr (SF):

Jeg tror, Kina er nævnt 22 gange i den udenrigspolitiske strategi, men uden at der siges noget omkring de udfordringer, der er med samarbejdet med Kina. Der er slet ikke nogen alvor og problemstillinger omkring de udfordringer. Jeg har noteret mig, at Venstres tidligere formand hr. Anders Fogh Rasmussen jo har været ude og advare mere kritisk i forhold til samarbejdet med Kina, og også hvad danske virksomheder i den forbindelse skal indgå i. Og derfor tænker jeg, at vi jo godt ved, hvad der skete med Rusland og den der naive tilgang til Rusland. Jeg ønsker ikke, vi skal gentage det i forhold til Kina. Kunne vores to partier, måske sammen med en masse andre partier, jeg har også set Dansk Folkepartis Morten Messerschmidt være meget aktiv, gå sammen om at presse regeringen til faktisk at have en drøftelse om den udenrigspolitiske strategi, før man bare lukker den ned i en skuffe og siger, at det er den, man kører efter. Vil ordføreren være villig til det?

Kl. 14:47

Tredje næstformand (Karsten Hønge):

Ordføreren.

Kl. 14:47

Inger Støjberg (DD):

Det vil jeg meget gerne, og jeg synes, det ville være helt på sin plads af, og jeg synes netop også om, at det kunne være så bredt i Folketinget, man kunne gå sammen om det. Det vil vi i den grad stille os åbne over for. Og jeg har selvfølgelig også noteret mig, at hr. Anders Fogh Rasmussen ser noget anderledes på det her. Og der må jeg bare sige, at vi i Danmarksdemokraterne fuldstændig deler linje med hr. Anders Fogh Rasmussen, netop i fastholden på vores egne værdier. De er ikke til salg, og det er de heller ikke over for Kina.

Kl. 14:48

Tredje næstformand (Karsten Hønge):

Næste korte bemærkning er til hr. Alex Vanopslagh, Liberal Alliance.

Kl. 14:48

Alex Vanopslagh (LA):

Tak, og tak for en skarpsindig tale med masser af bid i. Sådan noget kan jeg godt lide. Men det, jeg vil spørge ind til, er Danmarksdemokraternes forslag til at skaffe flere hænder på det danske arbejdsmarked og dermed bidrage til, at vi har nok mennesker til at løse opgaver både offentligt og privat. Der har jo fra tid til anden været sådan lidt kritik af fru Inger Støjberg af, at man har et parti, men ikke et partiprogram, og at der mangler politik på hylderne. Derfor ville jeg egentlig høre, hvad partiet egentlig har af forslag til at øge arbejdsudbuddet så at sige.

Kl. 14:48

Tredje næstformand (Karsten Hønge):

Ordføreren.

Kl. 14:48

Inger Støjberg (DD):

Man kunne jo med fordel måske have læst vores finanslovsudspil, for der ville man støde på en hel række forslag til reformer, som vi rent faktisk synes ville være relevante at gå i gang med. Det er bl.a. en skattereform, der sænker skatten på de laveste indkomster, så det bedre kan betale sig at arbejde, og det er en reform, der gør, at ikkevestlige indvandrere i højere grad kan komme ud på arbejdsmarkedet, nemlig en ydelsesreform. Vi vil gerne kigge på beskæftigelsesindsatsen, og det fornemmer jeg man bredt vil i Folketinget, så vi får noget af det bureaukrati væk, som der jo ligger i jobcentrene i dag, og så man som ledig hurtigere kan komme i arbejde. Vi kunne også rigtig godt tænke os at kigge på en reform af erhvervsstøtteordninger, hvilket jeg også tror vi kunne være enige om at få kigget på.

Så der er en lang række reformer, vi gerne vil være med til at kigge på nu og her, og jeg forstår jo også, at der er en hel alliance omkring reformer nu.

Kl. 14:50

Tredje næstformand (Karsten Hønge):

Hr. Alex Vanopslagh.

Kl. 14:50

Alex Vanopslagh (LA):

Det er populært med de alliancer, ligesom det er populært med Liberal Alliance. Men lad det ligge. Et område, som ordføreren ikke nævnte, men som jeg er lidt nysgerrig efter at høre hvor Danmarksdemokraterne står, er i forhold til udenlandsk arbejdskraft. Inden folketingsvalget havde jeg den klare fornemmelse, at fru Inger Støjberg gik ind for at sænke beløbsgrænsen og gøre det nemmere at hente udenlandsk arbejdskraft til Danmark. Er det stadig væk partiets holdning den dag i dag?

Kl. 14:50

Tredje næstformand (Karsten Hønge):

Ordføreren.

Kl. 14:50

Inger Støjberg (DD):

Vi er på ingen måder bange for udenlandsk arbejdskraft. Så længe man er her på helt almindelige arbejds- og lønvilkår, er man sådan set velkommen til at komme her og arbejde. Men lige så klart er det jo, at vi skal være meget skarpe på, at man, den dag, hvor man så ikke længere har et arbejde, selvfølgelig skal forlade landet. Det er ikke et socialkontor, vi driver. Vi driver et land, hvor man skal arbejde, og hvor man skal tjene sine egne penge, og det skal man i høj grad, hvis man kommer udefra.

Kl. 14:51

Tredje næstformand (Karsten Hønge):

Næste korte bemærkning er til hr. Per Larsen, Det Konservative Folkeparti.

Kl. 14:51

Per Larsen (KF):

Tak for det, og tak for en god tale med mange synspunkter. Jeg bemærkede noget om det med at tage patent på, at man meget gerne vil have en advokatundersøgelse af hele minkforløbet i forhold til Mette Frederiksens ageren der. Det er jeg ikke helt sikker på at Danmarksdemokraterne er alene om. Det krav har vi bestemt også haft.

Men bortset fra det vil jeg sige, at både fru Inger Støjberg og jeg er valgt i Nordjylland, og det er vi jo glade for. Vi har nogle af de samme problemer, som vi har i resten af landet, nemlig at der er stor mangel på arbejdskraft. Det betyder bl.a., at ældre, som har behov for pleje, bliver lagt tidligt i seng om aftenen, fordi der simpelt hen ikke er personale nok til, at man kan fylde vagterne ud. På samme måde er der også mange af dem, som bliver taget sent op om morgenen, så de simpelt hen ligger længe og sådan noget. Det er ganske uhensigtsmæssigt. Derfor handler det om, at vi prøver at have så meget arbejdskraft på arbejdsmarkedet, som overhovedet muligt, for de private virksomheder mangler jo også arbejdskraft.

Men jeg har bemærket, at Danmarksdemokraterne holder fast i Arnepensionen. Jeg synes jo bare et eller andet sted, at det er lidt uhensigtsmæssigt, at man sender folk tidligt på pension, selv om de ikke fejler noget. Har Danmarksdemokraterne det med som ultimativt krav, om der skulle vise sig 90 mandater efter et valg?

Kl. 14:52

Tredje næstformand (Karsten Hønge):

Tak. Statsministeren tiltales i titelform og ikke ved navn.

Så er det ordføreren.

Kl. 14:52

Inger Støjberg (DD):

Tak. Det er rigtigt, at allerede ved præsentationen af partiet nævnte jeg, at Arnepensionen var noget af det, vi tog til os. Det er ikke en idé, der er vokset i min have, men jeg synes, at det er så afgørende, at når vi har at gøre med pensionsområdet, og hvornår man kan trække sig tilbage, er det afgørende, at det ikke er noget, der bliver ændret hele tiden. Det, der er ved Arnepensionen, er, at det er en lav ydelse. Så det er også noget, man selv har valgt og virkelig prioriteret. Så hvis man er kommet meget tidligt ud på arbejdsmarkedet, har jeg det sådan set o.k. med, at man så også trækker sig tilbage tidligere, især når ydelsen er så lav, som den er, på Arnepensionen. Det ændrer jo ikke på, at vi godt vil være med til at kigge på, om man kan få skruet pensionsområdet bedre sammen. Forudsætningen er bare, at man skal kunne trække sig tilbage i det øjeblik, hvor man er nedslidt. Det må være sådan helt essentielt.

Kl. 14:53

Tredje næstformand (Karsten Hønge):

Hr. Per Larsen.

Kl. 14:53

Per Larsen (KF):

Tak. Det er jo der, hvor vi har seniorpensionen, som er et udmærket redskab i forhold til dem, der er nedslidt. Det er jo netop ikke noget krav i forhold til Arnepensionen. Jeg har det bare sådan personligt, for der går ikke ret lang tid, før jeg sådan set kan være berettiget til Arnepension, at det synes jeg sådan set er ganske urimeligt, for jeg fejler ikke noget. Men hvilke andre håndtag er det så, at Danmarksdemokraterne vil skrue på for at øge arbejdsudbuddet? For vi har jo stadig væk problemet med mangel på arbejdskraft både i det offentlige og på det private arbejdsmarked.

Kl. 14:54

Tredje næstformand (Karsten Hønge):

Ordføreren.

Kl. 14:54

Inger Støjberg (DD):

Jeg er meget, meget glad for, at hr. Per Larsen ikke vil trække sig tilbage nu. Jeg ville da komme til at savne hr. Per Larsen som medkandidat oppe i det nordjyske og også her i Folketinget, hvis vi skulle være heldige at blive valgt begge to.

Som jeg nævnte før til hr. Alex Vanopslagh, kunne vi godt tænke os at kigge på en skattereform, der sænker skatten på de laveste indkomster, så det bedre kan betale sig at arbejde. Vi vil rigtig gerne kigge på en ydelsesreform, der gør, at vi sænker ydelserne for ikkevestlige indvandrere, og en beskæftigelsesindsatsreform, hvor man får kigget på noget af det bureaukrati, der er. Det er bare for at nævne nogle af dem.

Kl. 14:54

Tredje næstformand (Karsten Hønge):

Næste korte bemærkning er til fru Victoria Velasquez, Enhedslisten.

Kl. 14:54

Victoria Velasquez (EL):

Tak for det. Jeg synes, det er meget alvorligt, at regeringen spiller lønmodtagere ud mod hinanden, nemlig dem, som er syge og nedslidte, og de lønmodtagere, som har haft et rigtig langt arbejdsliv. Jeg kunne godt tænke mig at høre, hvad Danmarksdemokraterne mener pensionsalderen skal være, og hvad Danmarksdemokraterne mener om, at regeringen på den måde spiller lønmodtagere ud mod hinanden og gør det til et enten-eller ved, at de nu foreslår at tage seniorpensionen og seniorjobbene.

Kl. 14:55

Tredje næstformand (Karsten Hønge):

Ordføreren.

Kl. 14:55

Inger Støjberg (DD):

Altså, jeg har meget dårlig erfaring med ligesom at være overdommer i forhold til regeringen, men jeg kan sige, hvad vi selv vil. Det velfærdsforlig, der blev lavet i sin tid, er jo altså det, der finansierer vores velfærdssamfund fremadrettet, og derfor er det også vigtigt, at pensionsalderen stiger i forhold til levealderen. Det er jo klart, at vi ikke kan arbejde til, at vi er 90 eller 100 år, så der er jo altså også en top på et tidspunkt – det er klart.

Men når det er sagt, synes jeg, at det helt afgørende jo er, hvis vi kigger på pensionsområdet sådan helt generelt, at hvis man er nedslidt, skal man ikke være på arbejdsmarkedet længere. Det er klart. At vi så har f.eks. en Arnepension, som vi også diskuterede lige før, med så lav en ydelse, som der er der, er jo vitterlig noget, man selv har valgt og prioriteret, for så lav er ydelsen, at det er en prioritering, man selv har valgt. Det er jo derfor, at vi også har sagt, at vi synes, at Arnepensionen skal forblive.

Kl. 14:56

Tredje næstformand (Karsten Hønge):

Fru Victoria Velasquez.

Kl. 14:56

Victoria Velasquez (EL):

Ja, nogle kan arbejde i længere tid, men vi kan jo også tydeligt se, at mange ikke kan blive ved med at arbejde til, de er oppe i 60'erne og oppe i 70'erne, og jeg synes, det er uretfærdigt, at det skal være de mennesker, der skal betale for, at vi investerer i velfærden. Et andet sted, hvor vi kan se, at uligheden slår igennem i pensionsårene, er i forhold til uligeløn, og der kunne jeg godt tænke mig at høre, hvad ordføreren mener om, at regeringen vil give et lønløft ved at skære på kommunerne – det har vi lige set med økonomiaftalerne – og at regeringen dermed siger til sosu'en, sygeplejersken, pædagogen og de andre: Du kan godt få mere i løn, men du kommer til at miste en kollega.

Kl. 14:57

Tredje næstformand (Karsten Hønge):

Fru Inger Støjberg.

Kl. 14:57

Inger Støjberg (DD):

Jeg vil bare helt generelt sige, at jeg kommer ikke til at forsvare noget fra regeringen i dag – og nok heller ikke i fremtiden. Med den regering, vi har nu, kommer vi forhåbentlig selv i regering på et tidspunkt, og så vil jeg gerne forsvare regeringens politik.

Men når det er sagt, tror jeg da, at der her i valgkampen faktisk var mange, der fornemmede, at det lige præcis var dem, der skulle have et lønløft. Og jeg hørte ikke sådan lige under valgkampen, når statsministeren sagde, at der var mere i løn til mange, hvem det var, for man kunne ikke lige definere det. Men jeg hørte ikke, at man sagde, at samtidig med det skærer vi lige ned andre steder eller sådan noget. Det var et reelt lønløft, man gik ud og lovede. Så derfor kan man sige, at nogle af de ting, der sker nu, jo er lidt på falske forudsætninger.

Kl. 14:57

Tredje næstformand (Karsten Hønge):

Næste korte bemærkning er til hr. Martin Lidegaard, Radikale Venstre.

Kl. 14:57

Martin Lidegaard (RV):

Tak. Jeg tror, de fleste er klar over, hvor Danmarksdemokraterne og Radikale Venstre kigger lidt forskelligt på tingene. Men et område, som jeg faktisk synes er lidt uoplyst i vores indbyrdes relationer, er det, man kunne kalde for hele velfærdsområdet. Nu har jeg jo spurgt nogle af de andre partier, hvordan de gerne vil prioritere det meget store ekstra råderum, vi har fået, og hvor vi er optaget af, at vi også får investeret lidt ind i fremtiden i børn og unge.

Jeg er lidt nysgerrig på at høre, hvordan Danmarksdemokraterne og fru Inger Støjberg tænker det – især fordi vi ved, at nogle af de steder, hvor børn og unge måske trives mindst og måske også får stillet færrest ressourcer til rådighed i form af daginstitutioner, skoler og personale, faktisk er i nogle af de områder, hvor der er mere tyndt befolket end i Danmarks byer, hvilket jeg ved ligger fru Inger Støjberg meget på sinde. Derfor er der for os en eller anden kobling imellem at prøve at tænke ud over de større byer i Danmark og så også kunne tænke på børn og unge – herunder erhvervsskolerne i øvrigt – som befinder sig uden for de store byer.

Kl. 14:59

Tredje næstformand (Karsten Hønge):

Ordføreren.

Kl. 14:59

Inger Støjberg (DD):

Hvis vi – ud over forsvaret, og det tænker jeg ligesom er en sag for sig – skal kigge på velfærdsområdet og også uddannelsesområdet, så tror jeg overraskende nok, det fornemmer jeg af nogle af de samtaler, vi faktisk har haft, at der er en fælles erkendelse af, at der er nogle skævheder i Danmark, der gør, at det f.eks. er svært at tage en uddannelse, hvis man bor væk fra nogle af de store byer. Der kan man sige, at ondt jo bare er blevet værre, siden SVM-regeringen er kommet til og har aflyst de her udflytninger af velfærdsuddannelser.

Så det er helt klart, at det, at der er uddannelser i hele landet, er en topprioritet for os, for det er med til både at skabe liv, men også skabe vækst og udvikling, og at man i høj grad også kan tiltrække den arbejdskraft, som der er så stort behov for i Produktionsdanmark. Man kan jo rent faktisk se det de steder, hvor der f.eks. ligger et lærerseminarium, og hvor der er gode erhvervsskoler, at der jo er en del af de unge, der selvfølgelig bliver der.

Kl. 15:00

Tredje næstformand (Karsten Hønge):

Hr. Martin Lidegaard.

Kl. 15:00

Martin Lidegaard (RV):

Det her er starten på en interessant samtale. For vi synes nok ikke, det er en god idé at lukke velfærdsuddannelser eller uddannelsespladser i byerne for at flytte dem ud. Det tror vi er svært. Men til gengæld vil vi gerne tilføre langt flere midler til velfærdsuddannelser, som så bliver relativt dyrere pr. uddannelsesplads derude. Vi synes også, det er vigtigt; vi vil bare nødig have, at det sker på bekostning af det samlede antal uddannelsespladser. Det kræver så også – nu har jeg brugt de her 100 kr. som eksempel – at vi bruger nogle flere penge, end vi har været vant til, på at investere i børn og uddannelse, også uden for de større byer.

Kl. 15:00

Tredje næstformand (Karsten Hønge):

Ordføreren.

Kl. 15:00

Inger Støjberg (DD):

Ja, det kan godt være, det er svært, men det kan godt lade sig gøre. Hvis man nu f.eks. kigger på bioanalytikeruddannelsen, laborantuddannelsen i gamle dage, er den flyttet til Hjørring. Der er et større optag nu, end der var tidligere, men det er selvfølgelig, fordi man i Hjørring også har lavet en campus; man har i den grad sikret, at der er et uddannelsesmiljø, for det følger jo selvfølgelig med, at der også skal være et uddannelsesmiljø og et spændende ungdomsmiljø at leve i. Så på den måde kan man godt gøre det, hvis man flytter flere velfærdsuddannelser ud. Og så mener jeg i øvrigt godt, at der også kan ligge enkelte velfærdsuddannelser i nogle lidt mindre byer, hvor der ikke behøver at være en campus. Vi kan komme ind på senere, hvad det kunne være.

Kl. 15:01

Tredje næstformand (Karsten Hønge):

Næste korte bemærkning er til fru Maria Durhuus, Socialdemokratiet.

Kl. 15:01

Maria Durhuus (S):

Tak. Fru Inger Støjberg annoncerer i sin tale mange ting, som bl.a. Venstre har gjort og regeringen har gjort og andre partier har gjort. Jeg hørte før valget, at Danmarksdemokraternes principprogram ville blive præsenteret lige efter valget. Derfor er jeg lidt nysgerrig på, om det er kommet, eller om det er på vej. For jeg har rigtig svært ved, når jeg hører ordføreren tale, helt at få greb om, hvad det er, Danmarksdemokraterne så vil bidrage med.

Kl. 15:02

Tredje næstformand (Karsten Hønge):

Ordføreren.

Kl. 15:02

Inger Støjberg (DD):

Det er egentlig utroligt, at det er svært at få greb om, i og med at Socialdemokratiet i høj grad har defineret sig op imod Danmarksdemokraterne ret længe, synes jeg. Så på den måde må der da være noget, som sidder fast.

Når det er sagt, er det rigtigt nok, at vi arbejder på et principprogram. Nu ved jeg ikke, hvor mange principprogrammer ordføreren sådan har læst igennem fra andre partier, men det kan ordføreren selvfølgelig prøve at svare på. Hvor mange principprogrammer har ordføreren sådan egentlig læst igennem fra andre partier? Vi skal nok komme med vores, det er ikke det. Men har ordføreren læst Nye Borgerliges principprogram? Har ordføreren læst Venstres og Konservatives principprogram?

Kl. 15:03

Tredje næstformand (Karsten Hønge):

Spørgeren.

Kl. 15:03

Maria Durhuus (S):

Nu lyder det nok lidt nørdet, når jeg vil sige: Ja, det har jeg. Jeg har dog ventet på Danmarksdemokraternes, eftersom det også var en meget særlig valgkamp at være i med kandidater, der jo ikke vidste, hvad politikken var. Derfor efterlyste jeg bare, om principprogrammet var kommet.

Men som mit opfølgende spørgsmål vil jeg egentlig gerne spørge fru Inger Støjberg til den her reformalliance, som Danmarksdemokraterne jo så også er gået ind i. Jeg hørte, at Danmarksdemokraterne og ordføreren sagde, at Arnepensionen havde Danmarksdemokraterne ikke noget problem med. Mit spørgsmål er bare: Kan Arnepensionen smutte i samarbejdets ånd?

Kl. 15:04

Tredje næstformand (Karsten Hønge):

Så er det ordføreren.

Kl. 15:04

Inger Støjberg (DD):

Altså, de her spørgsmål virker som sådan lidt forproducerede, men jeg har jo allerede ved partiets præsentation sagt, at Arnepensionen ikke er noget, der er groet i min have; men omvendt er det også vigtigt, at der ikke hele tiden bliver ændret på tilbagetrækningsordninger, og at der er sådan en rimelig klarhed om, hvornår man kan trække sig tilbage.

Kl. 15:04

Tredje næstformand (Karsten Hønge):

Hr. Morten Messerschmidt, Dansk Folkeparti.

Kl. 15:04

Morten Messerschmidt (DF):

Tak, formand. Jeg kan forsikre fru Inger Støjberg om, at det her overhovedet ikke forproduceret, for der er masser af inspiration i det, fru Inger Støjberg siger, til at stille spørgsmål; især det her med, hvad man gør før og efter et valg, synes jeg var spændende. Vi var jo nogle, som meget helhjertede forsvarede fru Inger Støjbergs handlen som minister, da hun konsekvent sørgede for, at alle mindreårige piger blev adskilt fra deres ældre ægtemænd, når de kom hertil. Vi brugte en hel del kapital på sådan set at forsvare fru Inger Støjberg, der jo så endte med at ryge et par måneder i fængsel.

Efterfølgende havde vi så nok en forventning om, at fru Inger Støjberg stadig væk ville støtte den praksis, som vi andre støttede at fru Inger Støjberg havde, altså det her med, at alle asylpar, der kommer til Danmark, hvor den ene er mindreårig, skal adskilles. Men forleden dag, da vi så i Dansk Folkeparti havde fremsat det forslag, så noterede jeg mig bare, at fru Inger Støjberg – eller hun var her vist ikke – men i hvert fald nogle af dem, hun havde sendt herned, erklærede sig imod det forslag. Altså, den praksis, som fru Inger Støjberg førte som integrationsminister i forhold til piger og asylpar osv., ville vi gerne opløfte til lov, sådan at en ny integrationsminister ikke skal et par måneder i fængsel. Men så stemmer fru Inger Støjberg imod. Hvordan hænger det sammen?

Kl. 15:05

Tredje næstformand (Karsten Hønge):

Ordføreren.

Kl. 15:05

Inger Støjberg (DD):

Det hænger sådan sammen, hr. Morten Messerschmidt, at den praksis, som jeg førte i sin tid, stort set er den, der er blevet indført ved lov i Folketinget siden hen. Det stemte Dansk Folkeparti i øvrigt også selv for. Jeg tror det var 83 eller 86 pct. af Folketinget, der stemte for i sin tid. Og det betyder jo nemlig, at alle bliver skilt ad. Dog, hvis der f.eks. kommer et ukrainsk par, hvor hun er 17 år og han er 18 år, så sker der en individuel vurdering. Og, hr. Morten Messerschmidt, jeg har intet imod, at man så får lov til at bo sammen. Men jeg har meget imod, at man skal bo sammen, hvis det er en 32-årig og en 16-årig eller en 17-årig – så har jeg meget imod det. Og så bliver man netop adskilt.

Så det er jo altså et falsum, når Dansk Folkeparti ligesom har forsøgt at sige – det har jeg godt set – at nu bliver der slækket. Det gør der ganske enkelt ikke – det der er et falsum.

Kl. 15:07

Tredje næstformand (Karsten Hønge):

Hr. Morten Messerschmidt.

Kl. 15:07

Morten Messerschmidt (DF):

Altså, fru Inger Støjberg blev dømt ved Rigsretten for ikke at foretage en individuel vurdering og dermed altså, at alle par, hvor pigen var mindreårig, skulle skilles ad. Og den praksis er jo så ulovlig – det er jo det, Rigsretten har taget stilling til. Så fremsætter Dansk Folkeparti det forslag, at den praksis, som fru Inger Støjberg ulovligt administrerede efter, skal lovliggøres, for vi vil gerne forhindre, at fru Inger Støjberg skal bruge mere tid i fængsel. Men så stemmer fru Inger Støjbergs parti imod, og det er det, vi ikke forstår.

Kl. 15:07

Tredje næstformand (Karsten Hønge):

Ordføreren.

Kl. 15:07

Inger Støjberg (DD):

Jeg må ærlig talt sige, at jeg tror, at jeg nærmest er målløs over, at hr. Morten Messerschmidt i dag insinuerer, at jeg ikke skulle beskytte de her piger. Jeg har betalt 2 måneder af mit liv i fængsel. Jeg har mistet alt. Jeg blev smidt ud af Folketinget. Jeg mistede alt, hr. Morten Messerschmidt. Hvad har hr. Morten Messerschmidt egentlig givet i forhold til de her piger? Intet. Man bakkede op i sin tid, og det takker jeg meget for at man gjorde. Det gjorde man, og det skal man have. Men hvad er det, hr. Morten Messerschmidt præcis har givet af sit liv for at beskytte de her piger? Jeg kan sige, at jeg intet har fortrudt i forhold til beskyttelsen af barnebrudene. Og jeg er glad for det indgreb, jeg foretog i sin tid.

Kl. 15:08

Tredje næstformand (Karsten Hønge):

Næste korte bemærkning er til fru Franciska Rosenkilde, Alternativet.

Kl. 15:08

Franciska Rosenkilde (ALT):

Tak. Det er et lidt andet emne. I Alternativet har vi noteret os, at Danmarksdemokraterne ligesom os er optaget af det nye styresignal fra skattemyndighederne i forhold til at omkategorisere en del landejendomme til ejerboliger, hvilket jo har store konsekvenser for rigtig mange småskalalandbrug ude i landet. Det synes vi er en skam, fordi de her småskalalandbrug i høj grad har en lokal forankring i landområderne, har en alsidig produktion med planter, æg, høns, dyr, som er både klima- og miljøvenlig, og ikke mindst også har en stor social forankring, som også øger beskæftigelse i landområdet. Måske er der en lille gårdbutik eller måske en skolehave til den lokale skole.

Så i Alternativet er vi rigtig optaget af at høre, hvad fru Inger Støjberg og Danmarksdemokraterne mener om det her nye styresignal fra skattemyndighederne, og eventuelt deres holdning om at trække det tilbage. Tak.

Kl. 15:09

Tredje næstformand (Karsten Hønge):

Ordføreren.

Kl. 15:09

Inger Støjberg (DD):

Vi er i hvert fald meget glade for, at omkategoriseringen er blevet ændret igen, og at man ligesom har fået grebet hold i det. For jeg er fuldstændig enig med fru Franciska Rosenkilde i, at det her var så skadeligt for landområderne. Det var så skadeligt for de mange, der netop har en drøm om at bo på landet, og det at skabe liv på landet og det at skabe et Danmark i balance. Og jeg må så også bare være ærlig og sige, at jeg faktisk tror, at der er rigtig mange, der også vil have godt af at bo på landet. Det er noget andet. Men så skal betingelserne også være der for det. Og det er klart, at når man lægger så høj beskatning på husene, at det ikke kan lade sig gøre, ødelægger man jo alt for livet på landet. Så derfor er vi meget glade for, at man trods alt har fået trukket det tilbage nu. Men det er noget, som vi vil være meget, meget opmærksom på.

Kl. 15:10

Tredje næstformand (Karsten Hønge):

Spørgeren.

Kl. 15:10

Franciska Rosenkilde (ALT):

Det er jeg rigtig glad for at høre, men jeg ved nu ikke helt, om jeg er enig i, at man har trukket det nok tilbage i hvert fald, for der er stadig rigtig mange af de her forskellige former for landbrugsbedrifter af mindre grad, som er udsat her.

Så vil jeg spørge ordføreren, om hun kunne være med på at lave sådan en kategorisering, hvor man faktisk rammer de her landbrug ind på tværs af fødevare-, landbrug- og skattelovgivning, så man ikke kun ser de store almindelige bedrifter med mange tusind svin som landbrug, men at man faktisk også laver en kategori, hvor man beskytter de her små og mellemstore landbrug, som har en mere alsidig og faktisk også klimavenlig produktion. Tak.

Kl. 15:11

Tredje næstformand (Karsten Hønge):

Ordføreren.

Kl. 15:11

Inger Støjberg (DD):

For at være helt ærlig ligger det der med lige at stå og lave en skatteaftale med Alternativet mig nok lidt fjernt, tror jeg, også her i dag. Men jeg kan i hvert fald høre – og det er så den positive del – at vi har en fælles interesse i at skabe liv på landet og skabe et Danmark i balance. Så kan det godt være, at vi ser lidt forskelligt på, hvad det er, der skal til for det, og det kan også godt være, at vi ser lidt forskelligt på, hvordan man skal drive landbrug og sådan nogle ting. Men balancen i landet er faktisk rigtig vigtig for at få et Danmark, der netop hænger sammen, og et Danmark, hvor det er værd at bo i alle egne af landet med den forskellighed, der så er.

Kl. 15:11

Tredje næstformand (Karsten Hønge):

Den næste korte bemærkning er til hr. Benny Engelbrecht, Socialdemokratiet.

Kl. 15:11

Benny Engelbrecht (S):

Tak. I sit svar til fru Monika Rubin tidligere siger fru Inger Støjberg, at verden ikke går under, hvis ikke lige vi når det der klimamål i 2030. Det synes jeg er en lidt laissez-faire-tilgang til tingene, i betragtning af at vi har en generation af unge, der står derude og siger, at det godt kan være, verden ikke går under, men det er ikke sikkert, menneskeheden overlever, hvis ikke vi får løst den problemstilling, der er med klima. Så hvor er det egentlig helt præcis Danmarksdemokraterne står i forhold til klimapolitikken? Man er ikke en del af klimaloven og dermed 70-procentsmålsætningen, så kunne fru Inger Støjberg ikke lige løfte sløret for, om man har en konkret politik på det her område, eller om man virkelig har en så laissez-faire-forhold til verdens fremtid?

Kl. 15:12

Tredje næstformand (Karsten Hønge):

Ordføreren.

Kl. 15:12

Inger Støjberg (DD):

Det der med, om verden går under, er svært, for hvis den nu gør det, har vi jo ikke nogen, der kan bevidne det. Det er selvfølgelig rigtigt. Men når det er sagt, mener jeg det rent faktisk. Hvis ikke vi når 70-procentsmålsætningen, som vi i øvrigt bakker op om, i 2030, men når det i 2032 eller 2035, går det nok endda. Det, der er det helt afgørende for os, er, at man stadig skal kunne både leve og bo og forske og producere i Danmark, og det mener vi rent faktisk godt man kan, også sideløbende med at man så implementerer og når målene, om ikke i 2030, så i 2032 eller 2035, eller hvornår det nu bliver. Og man kan jo se det på landbruget, for der bliver forsket, der bliver udviklet, og man flytter sig med lynets hast. Men noget af det, der netop gør, at man ikke kan flytte sig nok, er f.eks. sådan noget med, at man ikke kan komme i gang med at udtage sine lavbundsjorde, fordi konsulenterne ikke er der, fordi der ikke er blevet afsat penge til det, og fordi de dermed ikke kan komme og hjælpe landbruget videre. Det er sådan nogle ting, man i al fairness over for et erhverv bliver nødt til at vente på.

Kl. 15:13

Tredje næstformand (Karsten Hønge):

Hr. Benny Engelbrecht.

Kl. 15:13

Benny Engelbrecht (S):

I sit svar til fru Monika Rubin nævner fru Inger Støjberg også lidt latterliggørende, at der kun er én ladestation til lastbiler i Danmark, og det er Uno-X' station i Nyborg, men er fru Inger Støjberg bekendt med, at Drivkraft Danmarks medlemmer har tilkendegivet, at de er indstillet på, at på alle stationer i hele Danmark, som de betjener, vil der være både adgang til elektricitet, til brint og til power-to-x, når det behov er der? Og for bare lige at sætte det i relief er det 129 stationer i Jylland, det er 20 på Fyn, og det er 85 på Sjælland og øerne.

Kl. 15:14

Tredje næstformand (Karsten Hønge):

Ordføreren.

Kl. 15:14

Inger Støjberg (DD):

Jeg er fuldstændig klar over, at man skal til at udrulle det her, men problemet er jo, at det skal udrulles, førend man med al rimelighed kan sige til et erhverv, at de skal til at køre på el og brint i fremtiden. Det nytter jo ikke noget, at man indfører regler, som man ikke kan opfylde. Ærlig talt, vi kan jo læse det i lovforslaget, hvor der står, at hver tiende lastbil kommer til at holde i en garage fra nu af! Det er der da ikke nogen af os der kan have en interesse i.

Kl. 15:15

Tredje næstformand (Karsten Hønge):

Den næste korte bemærkning er til hr. Torsten Schack Pedersen, Venstre.

Kl. 15:15

Torsten Schack Pedersen (V):

Tak for det. For ca. 7 måneder siden pegede fru Inger Støjberg på sig selv i forbindelse med regeringsdannelsen, og jeg vil gerne høre, om fru Inger Støjberg nu her 7 måneder senere stadig mener, at hun er det bedste bud på en blå statsminister i Danmark.

Kl. 15:15

Tredje næstformand (Karsten Hønge):

Ordføreren.

Kl. 15:15

Inger Støjberg (DD):

Jeg har på intet tidspunkt peget på mig selv som statsminister.

Kl. 15:15

Tredje næstformand (Karsten Hønge):

Spørgeren.

Kl. 15:15

Torsten Schack Pedersen (V):

Inger Støjberg pegede på sig selv som kongelig undersøger. Der er rimelig ofte en stor sammenhæng mellem, hvem der bliver kongelig undersøger, og hvem der så efterfølgende bliver statsminister. Men det er nu 7 måneder senere, og Inger Støjberg taler meget om 90 blå mandater. Men hvem er det, der skal være den blå statsminister? Og kunne fru Inger Støjberg så tage modet og træde frem på scenen og sige: Der skal et alternativ til, jeg melder mig på banen som det blå Danmarks statsministerkandidat? Eller hvem skal det være?

Kl. 15:16

Tredje næstformand (Karsten Hønge):

Ordføreren.

Kl. 15:16

Inger Støjberg (DD):

Nej, jeg kan sige, at sådan bliver det ikke. Jeg er ikke kandidat til noget, hverken internationalt eller nationalt.

Når det er sagt, er det jo altså simpelt hen også bare en superunderlig logik, Venstre nu er rejst i byen med. For det er, som om man, hvis man ikke har et flertal, så lige så godt kan kapitulere og slå sig sammen med Socialdemokraterne. Man har solgt hele butikken for så at få lov til at gå og sætte varer på hylderne – vel at mærke nogle varer, som ingen af jer vil have. Jeg har f.eks. aldrig hørt om nogen, der har efterspurgt, at store bededag skulle afskaffes. Man sætter varer på hylderne i en butik, man bare har solgt. Altså, så kæmp dog med os blå i stedet for; det er da den rette vej. Jeg troede da også, at hr. Torsten Schack Pedersen var blå sådan helt ind i det inderste.

Kl. 15:16

Tredje næstformand (Karsten Hønge):

Jeg er ked af at måtte afbryde! Hr. Anders Kronborg fra Socialdemokratiet.

Kl. 15:16

Anders Kronborg (S):

Jeg blev faktisk også enormt glad, da jeg hørte fru Inger Støjbergs tale, ikke mindst i forhold til replikkerne omkring dansk landbrug, som jeg jo er fuldstændig enig i; det ved fru Inger Støjberg enormt meget om, og jeg har selv personligt arbejdet meget med det.

Jeg har bemærket, at man i Danmarksdemokraterne, også de gode kollegaer, jeg har arbejdet sammen med fra Danmarksdemokraterne, er lidt i gang med at se på, om man kan komme med i nogle forlig og nogle aftaler osv. Og der kunne jeg godt tænke mig at spørge fru Inger Støjberg: Hvis nu der bød sig en mulighed i forhold til den der meget brede landbrugsaftale, som vi har indgået herinde i Folketinget, fra Nye Borgerlige hen over midten og helt ud til Enhedslisten, var det en invitation, som fru Inger Støjberg ville tage imod?

Kl. 15:17

Tredje næstformand (Karsten Hønge):

Ordføreren.

Kl. 15:17

Inger Støjberg (DD):

Vi indgår i de aftaler, som vi kan se os selv i, og vi kommer ikke til at kunne se os selv i en CO2-afgift på landbruget. Det sagde vi før valget, og det står vi selvfølgelig fast på.

Men hr. Anders Kronborg har fuldstændig ret i, at vi meget gerne vil stille os til rådighed i forhold til aftaler. Det kan man i øvrigt også se i vores historik, om end den er lidt kort – det vedgår jeg. Men altså, vi er jo både med i aftalen om vinterhjælp, som er fra før valget, inflationshjælpen, SSA-aftalen, uddannelsesparathedsaftalen, hvor man afskaffede det, aftalen om arbejdsmiljø og Ukrainefonden – bare for lige sådan at nævne dem i flæng. Nu skal vi jo i gang med forsvarsforligsforhandlingerne, og der kan jeg bestemt også godt se Danmarksdemokraterne , for vi er et borgerligt parti, og jeg ser os helt bestemt også som en del af et kommende forsvarsforlig.

Kl. 15:18

Tredje næstformand (Karsten Hønge):

Spørgeren.

Kl. 15:18

Anders Kronborg (S):

Jeg vil gerne lige blive landbruget, for der er jo rigtig mange arbejdspladser, også ovre i det jyske, hvor både fru Inger Støjberg og jeg selv er valgt. Noget af det, jeg synes er det geniale i forhold til den brede landbrugsaftale, som vi har indgået i fællesskab, er jo netop, at vi har aftalt bindende mål med hinanden. Det vil sige, at hvis vi ikke kommer i mål med de teknologiske løsninger, skal vi søge nye veje. Og det, jeg lidt forstår på fru Inger Støjberg, er, at fru Inger Støjberg gerne vil kapitulere i forhold til de bindende mål, hvor man siger, at det er lidt ligegyldigt, om vi når det i 2030, i 2032, i 2035 eller i 2040. Men vil fru Inger Støjberg ikke anerkende, at det med at lave bindende aftaler med hinanden om at nå nogle mål faktisk er progressivt i forhold til den grønne omstilling?

Kl. 15:19

Tredje næstformand (Karsten Hønge):

Ordføreren.

Kl. 15:19

Inger Støjberg (DD):

Altså, nu har jeg godt nok ikke nævnt 2040, men det er rigtigt nok, at jeg har nævnt 2032 og 2035 – det er helt rigtigt; det har jeg. Men det, der er det afgørende, er jo, at vi stadig væk skal have et landbrug. Det er jo ikke sådan, at vi holder op med hverken at spise kød eller drikke mælk. Så man kan ikke bare afvikle landbruget. Jo, det kan man godt i Danmark, men så vil det bare blive produceret et andet sted. Og tror hr. Anders Kronborg, at det bliver bedre af det i forhold til klimaet og miljøet? Nej, det kan jeg godt røbe at det ikke gør, tværtimod. Vi har et meget, meget progressivt dansk landbrug, som udvikler sig, og som forsker, og som bruger enormt mange ressourcer på netop at komme til at opfylde de her mål. Det er bare det, jeg advarer imod at man går ind og ødelægger.

Kl. 15:20

Tredje næstformand (Karsten Hønge):

For at holde tidsplanen er vi nu nået til den sidste korte bemærkning til fru Inger Støjberg, og den kommer fra fru Signe Munk, SF.

Kl. 15:20

Signe Munk (SF):

Tak for det, og tak til fru Inger Støjberg for talen og for bemærkningerne, der, må jeg jo nok sige, kan få de fleste til at grine – både dem om, hvad der står af varer i de politiske butikker, og dem om pandaers parringsevner. De fik mig til at trække på smilebåndet. Men det, jeg gerne vil spørge fru Inger Støjberg om, er en lidt mere alvorlig sag. Det er sådan, at når man ser på seniorpensionen, så bliver den mestendels tildelt i de kommuner, vi kalder yderkommunerne, eller i mangel af bedre landdistriktskommunerne. Det er en ret stor bekymring hos SF, at vi har en regering, der går så målrettet efter at forringe seniorpensionen, forringe nedslidte danskeres mulighed for at komme tidligere på pension end folkepensionen. Derfor vil jeg høre, om det er en bekymring, fru Inger Støjberg deler.

Kl. 15:21

Tredje næstformand (Karsten Hønge):

Ordføreren.

Kl. 15:21

Inger Støjberg (DD):

Jeg kan i hvert fald sige det sådan, at hvis man er nedslidt, så skal man jo ikke være på arbejdsmarkedet. Jeg hører i øvrigt heller ikke nogen partier i Folketinget sige, at det skal man. Men det må ligesom være aftalen, at det skal man ikke. Så afviser jeg ikke, at man godt kan kigge på seniorpensionen, og om den kan skrues sammen på en anden måde. Det vil jeg ikke afvise, men jeg vil bare sige, at jeg synes, det er ret afgørende, at vi har mest mulig ro om pensionsområdet, for det er noget, der helt afgørende for rigtig mange mennesker, at de ved, hvornår de kan trække sig tilbage. Det gælder måske især lige præcis nogle af de grupper, fru Signe Munk taler om nu her, altså folk, der har haft håndens arbejde, som er nedslidte, og som har haft et hårdt arbejdsliv.

Men selvfølgelig kan man godt kigge på nogle af de her ting, og det vil vi også gerne være med til. Jeg har bare sagt, allerede da partiet blev stiftet, og jeg har sagt det nogle gange nu her, at vi synes, Arnepensionen skal forblive, ikke fordi det er min idé eller vores idé, men fordi det er noget, vi synes man skal skabe ro om.

Kl. 15:22

Tredje næstformand (Karsten Hønge):

Fru Signe Munk.

Kl. 15:22

Signe Munk (SF):

Jeg mener i særdeleshed, at de mennesker, som har kunnet se en mulighed for en seniorpension i horisonten, har brug for vished om, at den ikke bliver forringet, men tværtimod forbedret. I 2020 var fru Inger Støjberg medlem af Venstre og med til at sige, at man kunne få mulighed for at få tildelt seniorpension, hvis man havde en arbejdsevne, ikke på 15 timer, men på 18 timer om ugen. Jeg er lidt usikker på, hvor Inger Støjberg helt præcis står i forhold til seniorpensionen. Mener Danmarksdemokraterne fortsat, at man egentlig bør have ret til at søge om seniorpension, hvis man har en arbejdsevne på 18 timer?

Kl. 15:22

Tredje næstformand (Karsten Hønge):

Ordføreren.

Kl. 15:22

Inger Støjberg (DD):

Jeg tror hellere, at jeg vil sige det sådan, at jeg gerne vil være med til at kigge på både seniorpension og også andre elementer, når det kommer til pensionsområdet. Men der er bare en helt afgørende ting, og det er netop, at hvis man er nedslidt, så skal man ikke være på arbejdsmarkedet. Om arbejdsevnen så skal være på 18 timer eller 15 timer, vil jeg ikke lægge mig fast på i dag, men jeg vil gerne indgå i forhandlinger om de her ting. Og så vil jeg bare sige, at velfærdsforliget mener jeg skal bestå. Selvfølgelig kan man ikke arbejde, indtil man er 102 år, men velfærdsforliget er det, der er med til at finansiere hele vores velfærdssamfund.

Kl. 15:23

Tredje næstformand (Karsten Hønge):

Så siger vi tak til fru Inger Støjberg, Danmarksdemokraterne. Næste ordfører er hr. Alex Vanopslagh, Liberal Alliance. Velkommen.

Kl. 15:23

(Ordfører)

Alex Vanopslagh (LA):

Tænk, hvis det var en, som I elskede højt, som var endt som en af de 313 tarmkræftpatienter, der blev svigtet på det groveste af systemet på Aarhus Universitetshospital. Først får man at vide, at man har en alvorlig, dødelig kræftsygdom; derefter at der faktisk findes en god og effektiv behandling, der kan kurere sygdommen, men at ventetiderne er så lange, at man ender med at skulle nøjes med en lindrende behandling.

Det er svært at finde tilpas store ord til at beskrive, hvor stort et svigt det er, som vores ellers meget højt besungne velfærdssystem har udsat de her borgere for. Det betyder helt konkret, at der er nogle af dem, der nu skal dø, fordi deres kræft nu er uhelbredelig – det var den ikke til at starte med. Herunder er der en 43-årig kvinde, som er mor til to børn, og som på baggrund af sundhedsvæsenets ihærdige kamp for, at hun ikke skulle sendes til udlandet og blive behandlet, hvad hun ellers lovmæssigt har ret til, nu må vinke farvel til tilværelsen. Altså, hvordan i alverden kunne det gå så galt?

Jeg genhørte forleden en øjenvidneberetning om hele den her skandale, nemlig fra overlæge Peter Nerstrøm, som var med i podcasten – og det er både et dansk og et engelsk ord – »Genstart«, hvor han fortalte om sine egne frustrationer og sin kollegas frustrationer over de her stigende ventelister, både fordi de selvfølgelig var frustrerede over, at det blev sværere at behandle sygdomme, men også, fordi, og nu citerer jeg, hvad overlægen sagde:

»Vi var bevidste om, hvilke rettigheder patienterne havde, og vi var dybt frustrerede over, at vi ikke kunne leve op til de rettigheder.« 

Nerstrøm og hans kollega bragte det igen og igen op over for afdelingsledelsen, og det, de fik retur fra ledelsen, var en tjekliste, hvor de bl.a. skulle krydse af, om patienterne accepterede den øgede ventetid, samt om de var indforstået med de risici, den øgede ventetid medførte. Altså var ledelsen på Aarhus Universitetshospital mere optaget af at skubbe deres ansvar over på patienterne frem for at give dem den behandling, de har ret til. Nerstrøm taler i »Genstart« om konsekvenserne ved de lange ventetider, og han beskriver her mødet med en ung patient, og jeg citerer igen:

Jeg måtte gå den tunge gang og meddele, at sygdommen desværre var for udbredt. Han var lige startet på livet. Han skulle til at giftes og have børn. Det var en utrolig ulykkelig situation. Han blev meget vred og sagde: Hvorfor er det, jeg har ventet så længe, som jeg har?

Det er også på alle tænkelige måder uforståeligt. Det er jo egentlig ikke loven, den er gal med. Det er jo en del af behandlingsgarantien, at hvis ventetiden er længere end så lang, som den var i Aarhus, skal man sendes til en behandling i udlandet. Og der havde man også fået tilbud, altså hos Aarhus Universitetshospital. Både hospitaler i London og Uppsala var klar til at operere. Men det, som lægerne fik at vide, var, at det var for dyrt, og at man derfor skulle meddele patienterne, hvis de viste interesse for at blive behandlet i udlandet, at de simpelt hen ville komme bagerst i køen i Danmark, hvis man begyndte at afsøge mulighederne for en behandling i udlandet. Altså, det er jo egentlig en afpresning af patienterne til gavn for sygehusets økonomi i Danmark. Og hverken henvendelserne til afdelingsledelsen eller selve hospitalets ledelse eller brugen af whistleblowerordning førte noget godt med sig. Den gode hr. Nerstrøm endte med at sige op, og han har nu fortalt sin historie, så vi kan få indblik i realiteterne.

For mig at se vidner kræftsagen fra Aarhus Universitetshospital om et system, hvor borgernes eller patienternes interesser kommer i sidste ende. Det, der kommer først, er systemets interesser, systemets behov for at spare på pengene, systemets behov for at tørre deres ansvar af på patienterne, systemets behov for at skjule egne fejl og skandaler. Og jeg frygter, at det er en systemsygdom, så at sige, som ikke kun gør sig gældende på Aarhus Universitetshospital. Jeg synes, vi alt for ofte ser, at det, man kan kalde systemet særinteresser, vinder over, hvad der åbenlyst er det bedste for borgerne; det, som er i borgernes interesse. Og vi ser det på en bred vifte af områder i stort og småt.

Kl. 15:28

Vi ser det, når kommunerne ikke vil oplyse ældre borgere om deres rettigheder i forhold til det frie valg, eller når de snyder på vægten i forhold til prissætningen af deres ydelser for at undgå konkurrence fra private. Vi ser særinteresser være på spil, når vi her i Folketinget afsætter knap 3 mia. kr. til flere pædagoger, minimumsnormeringer, og så bliver 15 pct. af udgifterne ædt op af administration. Vi ser det i regionerne, når de vil dække over egne fejl, eller når de favoriserer egne sygehuse. Og vi ser det bredt i hele den offentlige sektor med den gevaldige knopskydning af nyansatte akademikere, der skal arbejde med kommunikation, verdensmål, puljemageri og alskens former for pseudoarbejde.

Det er alt sammen eksempler, både store og små og alvorlige og mindre alvorlige, på, at særinteresserne forklæder sig som almenvellets interesser, og det er den type særinteresser, der står i vejen for, at vi kan komme nærmere det at få verdens bedste velfærdssamfund, som vi jo alle sammen går og bryster os af at vi allerede har.

Når det kommer til sundhedsvæsenet, er der mange ting, vi kan tage fat på. Der er også mange ting, som jeg tror der er bred enighed om, f.eks. at vi skal afskaffe unødvendige dokumentationskrav og overdreven styring, at det måske er bedre, at ledelsen på et sygehus i højere grad er faglig, end den er djøfsk, så at sige, og vigtigst af alt, hvad der er helt åbenlyst, at der mangler hænder, og at der i særdeleshed mangler sygeplejersker. Hvis vi får løst de udfordringer, får vi et bedre sundhedsvæsen, men vi får aldrig verdens bedste sundhedsvæsen, hvis ikke vi får taget et opgør med systemsygdommen vedrørende særinteresserne, som kommer foran borgernes behov.

For få måneder siden tog regeringen den meget gode og kloge beslutning, at man i Sundhedsstyrelsen skulle åbne op for, at private kunne komme og byde ind på specialiserede opgaver, hvor der er lange ventelister i det offentlige. Det var et godt og et vigtigt initiativ. De private sygehuse bød samlet set ind på mere end 80 områder, hvor de sagde: Her har vi kapacitet til at aflaste det offentlige. Sundhedsstyrelsen valgte at godkende 11 af områderne i første omgang.

Tilbage står vi med en lang række af områder, hvor de private ifølge eget udsagn siger: Der er lange ventelister i det offentlige, vi har kapacitet, og vi vil gerne tage over. Men af forskellige årsager siger man ikke ja til det, og borgerne bliver fastholdt på lange ventelister. Jeg kan ikke lade være med at få den mistanke, at det i nogle af tilfældene drejer sig om, at det simpelt hen er vigtigere for systemet samlet set, at opgaverne bliver fastholdt på de offentlige hænder trods de lange ventelister, end at borgerne får en hurtigere behandling på et privat sygehus. Der tror jeg, at vi i det hele taget, når vi kommer til diskussionen om, hvordan vi indretter sundhedsvæsenet, er nødt til at se på hele strukturen, hvis vi ønsker at sætte borgernes behov øverst.

Vi har talt en del her i Folketingssalen og alle mulige steder om, hvorvidt regionerne skal nedlægges. Regeringen har jo nedsat en af sine utallige kommissioner, som skal undersøge alt muligt andet end statsministerens ansvar for sine handlinger i sidste valgperiode, nemlig se på, om det giver mening med regionerne i fremtiden. Jeg kan godt se fordele ved at nedlægge regionerne, men problemet er ikke i sig selv, om vi har regioner eller ej, eller om der er et par stykker for mange af dem. Nej, problemet er særlig kasketforvirringen. I sundhedsvæsenet er det sådan, at regionerne både producerer og bestiller sundhedsydelserne, altså de ejer og driver sygehusene, men de har også til opgave at købe behandlinger ind til borgerne fra der, hvor det i princippet er bedst og billigst. Og gæt engang, hvem de foretrækker. De foretrækker selvfølgelig deres egne hospitaler, hvor de i altovervejende grad køber ydelserne ind, hvilket holder de private fra fadet og bidrager til de lange ventelister.

Det er jo et eller andet sted en klassisk interessekonflikt, vi her har indbygget i sundhedsvæsenet og på mange andre velfærdsområder. Måske er tiden inde til, at vi siger, at hospitalerne skal være selvejende med professionelle bestyrelser, og så er det sådan set fuldstændig ligegyldigt, om man har fem eller syv regioner, eller om man har to eller et nationalt organ til at købe ydelserne ind, bare de ikke har den interessekonflikt, at de så også kan købe ind hos dem selv frem for der, hvor det er bedst for borgerne.

Når det kommer til velfærd og sundhed bredt set, er jeg egentlig ligeglad med, hvilken farve katten har, bare den kan fange mus. Og nu, hvor vi har fået en farveløs regering hen over midten, kunne man jo håbe, at man kunne befri sig for de taktiske hensyn og hensynet til kommuner, regioner og fagbevægelsen – dem, der ofte har særinteresserne – for så at gennemføre det, der er svært og modigt at gøre,men som måske er åbenlyst rigtigt. I så fald vil jeg dukke smilende og jublende glad op til alle forhandlinger. Jeg vil måske endda købe noget strikketøj og strikke en sweater til alle regeringens ministre.

Men indtil da vil jeg blot som afslutning komme med en opfordring om, at vi, hvis vi virkelig ønsker et godt sundhedsvæsen og et godt velfærdssamfund, skal turde tage et opgør med de her særinteresser.

Kl. 15:34

Tredje næstformand (Karsten Hønge):

Første bemærkning er til hr. Benny Engelbrecht, Socialdemokratiet.

Kl. 15:34

Benny Engelbrecht (S):

Jeg vil tillade mig at parafrasere hr. Alex Vanopslaghs egen landsmødetale og sige, at det i ordførertalen i dag lyder, som om man har en overdreven kriseretorik, altså det, hr. Alex Vanopslagh anklagede regeringen for at have. Sandheden er jo, at vi godt kan mærke, at Liberal Alliance godt kan mærke, at der er en sko, der trykker, ligesom regeringen også kan mærke, at der er en sko, der trykker. Vores analyser kan være forskellige, og vores løsningsmodeller kan være forskellige. Men er det ikke urimeligt med den tale, som hr. Alex Vanopslagh netop har holdt, at anklage regeringen for at have en overdreven kriseretorik, når vi netop kan se, at der er et behov for at lave reformer af samfundet for at kunne sikre, at vi kan levere de løsninger i fremtidens velfærdssamfund, altså det velfærdssamfund, som hr. Alex Vanopslagh selv har defineret som noget, der befinder sig i den terminale fase?

Kl. 15:35

Tredje næstformand (Karsten Hønge):

Ordføreren.

Kl. 15:35

Alex Vanopslagh (LA):

Altså, vi snakker om hundredvis af patienter, som – hvis man havde prioriteret korrekt og ikke tænkte på at dække over egne fejl og ikke tænke på at få afdelingens økonomi til at stemme og havde sendt dem til udlandet – havde fået en bedre og mere rettidig behandling. Og nogle af dem, der enten er gået bort eller vil gøre det snart, ville have været reddet. Der ved jeg ikke, om man i den forbindelse skal diskutere, om retorikken kan blive for stærk, men jeg mener ikke, at jeg placerer mig på den forkerte side.

Når det kommer til diskussionen om de helt åbenlyse udfordringer, som jeg mener at vi står med som velfærdssamfund, særlig qua at vi et eller andet sted er blevet så velstående, at vores forventninger til, hvad vi kan få i velfærd, kun vil stige og stige i fremtiden, vil jeg sige, at det er nogle udfordringer, som jeg har talt om, før jeg blev valgt, og siden jeg blev valgt. Jeg har hele tiden givet udtryk for, at jeg er enig i den analyse, som Socialdemokratiet er kommet frem til. Men derfra og så til at lave en regering over midten og begrunde det med kriser og tale om, at vi står med historiske kriser og inflation og det ene og det andet og Ukraine – der tror jeg simpelt hen at mange danskere blev trætte af at høre på, at alt skulle gøres til kriser. Måske er det også derfor, man er ved at foretage et skifte i regeringen.

Kl. 15:36

Tredje næstformand (Karsten Hønge):

Hr. Benny Engelbrecht.

Kl. 15:36

Benny Engelbrecht (S):

Jeg mener ikke, at vi har løst vores kriser i samfundet, tværtimod. Jeg deler til fulde hr. Alex Vanopslaghs indignation over nogle af de udfordringer, som er blevet nævnt i ordførertalen. Jeg mener så ikke, at vi er en situation, hvor man, hvis man fjernede et folkevalgt organ, dermed pr. definition kunne forvente, at systemerne så ville kunne løse de udfordringer. Det er jo sådan set netop det, ordføreren rigtigt fremhæver. Derfor mener jeg også, at det sted, hvor vi skal starte og slutte, er her. Og det er os politikere, som skal finde løsningerne i fællesskab. Derfor ser jeg selvfølgelig også frem til, at Liberal Alliance vil bidrage til netop det arbejde.

Kl. 15:37

Tredje næstformand (Karsten Hønge):

Ordføreren.

Kl. 15:37

Alex Vanopslagh (LA):

Men både hvad angår sundhedsvæsenet og i særdeleshed nytænkning af den måde, vi ligesom har konstrueret og indrettet velfærdssamfundet på, vil vi gerne bidrage ganske aktivt. Jeg synes, at regeringen har den rigtige analyse. Min bekymring er, at man blot – i gåseøjne – vil nøjes med at lave en afbureaukratisering, altså at man giver den offentlige sektor frihed, men uden ansvar. Der må ansvaret følge med, og der tror jeg, at der i højere grad er brug for nogle mekanismer, der gør, at der er konsekvenser ved at levere dårlig velfærd, og at borgerne i højere grad kan vælge noget til, som måske ikke behager systemet at man vælger til så at sige.

Kl. 15:37

Tredje næstformand (Karsten Hønge):

Næste bemærkning er til hr. Morten Dahlin, Venstre.

Kl. 15:37

Morten Dahlin (V):

Tak til ordføreren for talen. Jeg tror, at jeg og alle andre her deler ordførerens forargelse over den behandling, som nogle kræftpatienter har fået i det midtjyske. Jeg synes måske, løsningen fra ordføreren var lidt højtflyvende og måske lidt svær at implementere, hvis ordføreren havde været sundhedsminister.

Derfor har jeg bare et kort spørgsmål, som egentlig ikke drejer sig om det, jeg oprindelig ville have spurgt om. Men kan ordføreren ikke beskrive, hvordan ordføreren helt konkret havde valgt at reagere på den situation i Region Midtjylland, hvis nu ordføreren havde været sundhedsminister? Jeg har ikke brug for en gentagelse af de fine ord om, at man mere generelt skal kunne stemme med fødderne, fordi det giver stærkere velfærd, hvilket jeg er helt enig i, eller den overordnede diskussion om strukturen. Jeg kunne bare godt tænke mig at få Liberal Alliances bud på, hvordan hr. Alex Vanopslagh egentlig havde reageret, hvis hr. Alex Vanopslagh var sundhedsminister og den her forfærdelige sag blev kendt? Jeg kunne meget godt tænke mig, at hr. Alex Vanopslagh kunne blive konkret.

Kl. 15:38

Tredje næstformand (Karsten Hønge):

Ordføreren.

Kl. 15:38

Alex Vanopslagh (LA):

Jeg tror sådan set ikke, jeg har kritiseret regeringens reaktion eller kommentarer til den sag. Jeg har jo også noteret mig, at ledelsen nu ikke længere er der, altså at man har skiftet ledelsen ud, og det synes jeg da som minimum er et første skridt. Så må man jo se på, om der er tilstrækkelig med konsekvenser ved, at et sygehus opfører sig på den måde. Bliver der udbetalt den erstatning, eller bliver de pålagt den bod, som ville være ret og rimelig at udbetale til patienterne, så de også mærker en økonomisk konsekvens på det område? Og hvad kan vi gøre for, at der bliver en endnu højere grad af bevidsthed om, hvilke rettigheder man har som patient? For her er problemet jo ikke rettighederne, her har det været manglende viden og den afpresning, der har fundet sted.

Det har jeg ikke løsningen på, men hvis nu jeg var sundhedsminister, ville jeg jo have en hær af tusindvis af embedsmænd, jeg kunne spørge, hvordan vi kan sikre os, at der er en højere grad af bevidsthed om det her og en reel negativ konsekvens, når sygehuset ikke respekterer borgernes rettigheder.

Kl. 15:39

Tredje næstformand (Karsten Hønge):

Spørgeren.

Kl. 15:39

Morten Dahlin (V):

Tusindvis af embedsmænd, siger ordføreren, og det er noget, jeg har noteret mig at ordførerens parti går meget op i – det med, at vi har set et vokseværk på det statslige område med flere akademikere og for mange ansatte. Jeg deler i øvrigt bekymringen. Jeg kunne bare godt tænke mig at spørge, om det bare er noget, Liberal Alliance siger, eller om det også er noget, Liberal Alliance har gjort. Derfor kunne jeg godt tænke mig spørge ordføreren, hvordan det gik med antallet af akademiske ansættelser og generelt med årsværk i de ministerier, dengang Liberal Alliance styrede en række ministerier i Danmark. Steg antallet af medarbejdere, eller faldt det?

Kl. 15:40

Tredje næstformand (Karsten Hønge):

Ordføreren.

Kl. 15:40

Alex Vanopslagh (LA):

Jeg kender ikke svaret, men jeg ville blive chokeret, hvis LA's ministre var så dygtige, at man kunne vende den supertanker, som systemet jo bredt set er; som har sit eget liv og sine egne interesser, og hvor der sker en knopskydning af nyansættelser. Det tror jeg ikke er nemt. Det tror jeg kræver en hel regerings dedikation, inklusive fra Statsministeriet.

Det er jo ikke anderledes, end at man siden Schlüter i 40 år i træk har talt om, at vi skal afbureaukratisere, vi skal afbureaukratisere. VLAK-regeringen havde også et mål om det. Ingen er lykkedes med det. Så det er jo ikke nemt, men derfor skal vi da ikke stoppe med at tale om det eller med at være efter en regering, der heller ikke lykkes med det.

Kl. 15:40

Tredje næstformand (Karsten Hønge):

Næste bemærkning er til fru Monika Rubin, Moderaterne.

Kl. 15:41

Monika Rubin (M):

Tak for en rigtig fin tale og et virkelig vigtigt emne. Jeg vil gerne lige tilføje, at den kræftbehandling, man giver på Aarhus Universitetshospital, jo er så specialiseret, at det faktisk ikke vil kunne løftes i det private sundhedsvæsen. Så det skal vi bare lige være sikre på: Det private løser ligesom ikke bare alle opgaverne.

Men jeg vil gerne lige lave en lille bridge over til ulighed i sundhed generelt, herunder abort. For når vi har en abortgrænse på 12 uger og de i Sverige har en abortgrænse på 18 uger, har vi ulighed i sundhed, når det gælder abort. De ressourcestærke kan tage til Sverige for at få foretaget en abort. Derfor undrer det mig egentlig, at Liberal Alliance er imod at se på, om vi skal hæve abortgrænsen, og særlig fordi jeg sådan set ser Liberal Alliance som et parti, der går ind for individets frie ret. Så kunne ordføreren sætte lidt ord på det?

Kl. 15:41

Tredje næstformand (Karsten Hønge):

Ordføreren.

Kl. 15:41

Alex Vanopslagh (LA):

Jeg tror, det er sådan – og det har jeg også kedet min folketingsgruppe med mange gange – at når det kommer til etiske spørgsmål, kan man ikke slå op i nogen politisk håndbog over, hvad der er rigtigt og forkert. Der er ikke politisk set rigtige eller forkerte svar, fordi det er etisk. Det er personligt. Etik er jo så personligt, at hvad der er rigtigt for mig, er ikke nødvendigvis rigtigt for dig.

Derfor har vi haft nogle gode og ganske nuancerede diskussioner i gruppen. Der er jo to forskellige hensyn, der betyder noget, i forhold til frihed og retten til liv. Det ene er jo retten til at bestemme over sin egen krop, altså moderens ret til at få en abort, hvis hun ønsker det. Det andet er jo det ufødte barns ret til at bevare sit liv.

Der har vi en bekymring, hvis man følger eksempelvis Enhedslistens forslag om at rykke det op til 22 uger, hvor vi begynder at være på en grænse for, hvornår det egentlig er, at man ville kunne holde barnet i live, hvis der var en for tidlig fødsel i 22. uge. Der begynder vi at nærme os en grænse, hvor vi etisk set begynder at skubbe ved nogle ting, som vi ikke finder hensigtsmæssigt.

Kl. 15:42

Tredje næstformand (Karsten Hønge):

Fru Monika Rubin.

Kl. 15:42

Monika Rubin (M):

Tak. Så det, jeg egentlig hører ordføreren sige, er, at man godt kunne være åben for at hæve grænsen, men ikke nødvendigvis op til 22 uger. I forhold til det her med, at ordføreren bruger argumentet om det ufødte barn, vil jeg virkelig stærkt anbefale, at man hæfter sig ved, at det altså er et foster, vi har med at gøre, når vi taler om 12, 14, 16 uger.

En ting, der undrer mig, er, at man bruger argumentet om kvindens frie ret i forbindelse med social freezing, altså opbevaring af kvinders æg udtaget på ikkemedicinsk indikation. Men når det så gælder abort, er kvinders frie ret så ikke lige så vigtig, eller hvad?

Kl. 15:43

Tredje næstformand (Karsten Hønge):

Ordføreren.

Kl. 15:43

Alex Vanopslagh (LA):

Nej, det er jo to forskellige hensyn, der skal vægtes og vejes mod hinanden. Der har vi det udgangspunkt, der hedder, at hvis man skal rykke grænsen fra de 12 uger og opefter, skal der være særligt tungtvejende årsager til det. Jeg kan jo forstå, at Etisk Råd er på vej med en rapport til efteråret, til september. Den glæder jeg mig til at læse. Jeg har hørt for og imod sådan lægefagligt set og har også noteret mig, at der jo er en 12-ugersscanning. Er der noget ved grænsen der, man skal se på? Men der skal være særligt tungtvejende grunde, før vi vil gå med til at rykke den fra de 12 uger.

Kl. 15:44

Tredje næstformand (Karsten Hønge):

Jeg vil sige, at vi skal være meget varsomme med at bruge engelske udtryk, som ikke bliver oversat umiddelbart efter. Næste bemærkning er til fru Pia Olsen Dyhr, SF.

Kl. 15:44

Pia Olsen Dyhr (SF):

Jeg vil holde mig til dansk. SF og Liberal Alliance er jo ikke altid enige om alting. Det er nu også okay. Men nu er vi faktisk lykkedes med noget så sjældent som at blive enige om mere fleksible uddannelser, altså at få et mere fleksibelt uddannelsessystem. Vi forhandler jo lige nu sammen med regeringen for i virkeligheden både at sørge for, at vi får stærke videregående uddannelse, men at vi også styrker professionsuddannelserne og erhvervsuddannelserne og andet, og at det hele går op.

I den forbindelse kunne jeg godt tænke mig at høre, om Liberal Alliance også synes, det er vigtigt, at vi sørger for en meritreform, altså at vi kigger ind i at gøre det nemmere for folk at få overført deres uddannelser. Det er jo, fordi jeg hører eksempler. Jeg kunne nævne min egen bonusdatter, der læser engelsk i Island, hvor der er en uddannelse svarende til engelsk i Aarhus – det er faktisk en spejling af uddannelsen – men som har fundet ud af, at når hun skal læse i Aarhus, skal hun starte forfra, hvilket måske ikke er så godt for arbejdsudbuddet, men også gør det en lille smule besværligt. Eller det kunne være den islandske politibetjent, som tager uddannelsen i Island, men når hun så vil være politibetjent i Danmark, skal hun starte forfra på politiskolen. Kunne vi måske gøre det lidt mere fleksibelt?

Kl. 15:45

Tredje næstformand (Karsten Hønge):

Ordføreren.

Kl. 15:45

Alex Vanopslagh (LA):

Må jeg ikke starte med at kvittere og sige tak for det gode samarbejde, vi har haft i det forhandlingsforløb. Jeg ved i hvert fald fra vores ordfører, at hun er meget glad for samarbejdet. Og jeg er i det hele taget glad for samarbejdet med fru Pia Olsen Dyhr, som er opstået her i den nye mageløse opposition.

I forhold til spørgsmålet om bedre muligheder for merit vil jeg sige, at det er helt oplagt at tage fat på, og det er også mit klare indtryk, at ikke nok med at erhvervslivet kan se en fordel i det, men de studerende ønsker det åbenlyst, universiteterne kan se en fordel i det, og jeg ikke hørt nogen her på Christiansborg tale imod det, så jeg tror også, det er en af de ting, som burde falde på plads. Det er jo et eksempel på, hvordan folkestyret også kan virke, at vi i fællesskab bliver gjort opmærksom på, at her er der noget, vi ikke har gjort tilstrækkelig smart. Lad os få ændret på det.

Kl. 15:46

Tredje næstformand (Karsten Hønge):

Spørgeren.

Kl. 15:46

Pia Olsen Dyhr (SF):

Jeg vil også gerne kvittere for samarbejdet. Jeg synes, det har været forbilledligt. Altså, man kan jo sige én ting om den her regering hen over midten, og det er, at de også er lykkedes med at skabe en opposition hen over midten, der kan samarbejde, og det er måske meget godt i forhold til de der generelle skel, vi har. Så tillykke til regeringen med det.

I forhold til det her med uddannelse siger alle jo, at de gerne vil gøre mere i forhold til merit, men noget af det, vi har set, er, at det ikke er lykkedes. Så jeg tænker, at vi, når vi går videre i de her uddannelsesforhandlinger, som lige nu går lidt trægt, fordi regeringen overhovedet ikke vil flytte sig, så kan lægge et ekstra tryk både i forhold til merit, men i virkeligheden også i forhold til at sørge for at holde fast i, at vi er optaget af, at det er universitetsuddannelser, men også andre uddannelser.

Kl. 15:46

Tredje næstformand (Karsten Hønge):

Hr. Alex Vanopslagh.

Kl. 15:46

Alex Vanopslagh (LA):

Det er helt oplagt, at det gælder uddannelsessystemet bredt, så det burde jo være en mere principiel beslutning, som vi effektuerer. Der kan jo også være uddannelser, hvor man måske har taget noget, der ikke er en universitetsuddannelse, men som kan give noget merit på en universitetsuddannelse, og det burde gå begge veje. Så det er helt oplagt.

Jeg har det sådan, at jeg mere ser det som en bunden opgave, som vi skal løse i fællesskab i forhandlingslokalet, så jeg er jo mere optaget af at begrænse skaderne og forhåbentlig også få nogle ting ind i aftalen, som giver smil på læberne og begejstring i et liberalt lokale.

Kl. 15:47

Tredje næstformand (Karsten Hønge):

Den næste korte bemærkning er til fru Mona Juul, Det Konservative Folkeparti.

Kl. 15:47

Mona Juul (KF):

Tak for det. Jeg glæder mig til sweateren, jeg håber. at ordføreren vil øve sig lidt på grydelapper. (Alex Vanopslagh (LA): Det var regeringens ministre). Ja, jeg er helt med på det.

Jeg har lige set en helt ny analyse fra Dansk Industri, og jeg vil lige være helt sikker på tallene, men den viser, at reformer siden 2006 gør danskerne 55.000 kr. rigere i 2030, end vi ville have været, hvis vi ikke havde haft de reformer, og velstanden stiger samlet set med 335 mia. kr. i 2030. Men det er kun 12 af de 335 mia. kr., der skyldes politiske beslutninger siden 2019, og det er bare lige for at punktere den der myte om, at vi har en reformregering. For sandheden er jo, at Mette Frederiksen som statsminister har bidraget uendelig lidt til velstanden i Danmark, og i Det Konservative Folkeparti synes vi faktisk, at den her reformtørke begynder at være lige lovlig tør.

Så kunne man forestille sig, at hr. Alex Vanopslagh er enig i den analyse og i KLAR-alliancen vil være med til at arbejde for at gøre Danmark rigere?

Kl. 15:48

Tredje næstformand (Karsten Hønge):

Ordføreren.

Kl. 15:48

Alex Vanopslagh (LA):

Ja, meget gerne, og derfor er jeg også glad for den alliance, vi har fået etableret. Nu kunne jeg se på Twitter, at man i regeringen laver lidt sjov med at kalde den koleraalliancen og andre sjove ting og sager. Men den alliance er jeg ret stolt over, fordi vi kommer med konkrete realistiske forslag, hvor ambitionsniveauet er væsentlig højere end hos dem, der bryster sig af at være en reformregering.

Men det er jo rigtigt, at der siden 2019, og også før det, altså siden 2015-2016-stykker, har været reformtørke. Først havde vi en borgerlig regering, der ikke havde flertal for at gennemføre sine høje ambitioner, og derefter havde vi en regering, der ingen ambitioner havde. Og nu har vi en regering, der taler meget om sine ambitioner, men hvor de ting, man indtil videre har lagt op til at gennemføre, som store bededag og universitetsuddannelserne, er noget, hvor en lang række økonomer, herunder Det Økonomiske Råd, siger, at det slet ikke er sikkert, at det giver den effekt, og man siger nej og nej til alle de forslag, der kommer fra KLAR-alliancen med den begrundelse, at oppositionen er sådan en nej-opposition. Så derfor siger regeringen nej, og det er jo sådan lidt mageløst, men lad os nu se. Valgperioden er ung, og det kan jo nå at blive halvgodt endnu.

Kl. 15:49

Tredje næstformand (Karsten Hønge):

Spørgeren.

Kl. 15:49

Mona Juul (KF):

Tak for det, og tak for det gode samarbejde i øvrigt, også med ordførerens parti i det hele taget på rigtig mange områder, det sætter vi stor pris på. Et sted, hvor Liberal Alliance også skal have ros, er for den debat, som I har rejst i forhold til mistrivsel, i forhold til dannelse, civilsamfundet og det personlige ansvar. Det synes vi i Det Konservative Folkeparti er rigtig nyttigt. Faktisk synes vi, det lyder utrolig konservativt, og derfor vil vi rigtig gerne spørge, hvad det er for nogle forslag LA egentlig forestiller sig der skal til for at komme videre ad den agenda. Hvad er det for nogle konkrete politikker, som hr. Alex Vanopslagh egentlig påtænker?

Kl. 15:50

Tredje næstformand (Karsten Hønge):

Ordføreren.

Kl. 15:50

Alex Vanopslagh (LA):

Ja, der skal jeg jo egentlig straks indrømmet, at noget af det svære ved at være liberal nogle gange er, at man ikke tror på, at man bare kan lave en lov på Christiansborg, og at samfundet så ændrer sig, som man ønsker det. Vi kan jo ikke lave en ansvarslov, altså tag noget mere ansvar, eller lave en mistrivselslov, altså lad være med at mistrives.

Men i forhold til det sådan mere brede spørgsmål om, hvordan vi fremmer dannelsen, så der er en højere grad af bevidsthed om, hvad det er for et fællesskab, man som et myndigt menneske i Danmark træder ind i, hvad det er, man er forbundet med på tværs af tid og sted, handler det jo i høj grad om en styrkelse af folkeskolen. Og nu rejser formanden sig, men jeg kan anbefale min bog, hvor jeg skriver om det i kapitel 11 og 12.

Kl. 15:50

Tredje næstformand (Karsten Hønge):

Den næste korte bemærkning er til hr. Pelle Dragsted, Enhedslisten.

Kl. 15:50

Pelle Dragsted (EL):

Tænk, hvis Liberal Alliance var kommet igennem med den økonomiske plan, som partiet foreslog for nogle år siden, og som havde medført omkring 40.000 færre ansatte i vores velfærd. Gad vide om forholdene ude på vores sygehuse havde været bedre, gad vide, om ventelisterne havde været kortere, gad vide, om der havde været færre af den slags forfærdelige historier, som ordføreren indledte sin tale med. Jeg deler fuldstændig bestyrtelsen over det, men jeg lugter hykleri, når ordføreren samtidig har brugt det meste af debatten i dag på at tale om, at vi skal bruge resten af råderummet frem mod 2030 til bl.a. at sænke topskatten og andre af LA's skatteplaner. Så spørgsmålet til ordføreren er: Hvis man virkelig mener, at det her er et problem, der skal løses, var det så ikke der, vi skulle prioritere de fælles midler, vi har i kassen?

Kl. 15:51

Tredje næstformand (Karsten Hønge):

Ordføreren.

Kl. 15:51

Alex Vanopslagh (LA):

Hvis jeg med sikkerhed vidste, at hvis vi brugte samtlige 60 mia. kr. i det økonomiske råderum, så var samtlige problemer væk i den offentlige sektor, eller hvis det alene var et spørgsmål om at bruge flere offentlige kroner, og så ville vi få verdens bedste velfærdssamfund uden alle de her skandaler, havde vi da selvfølgelig gjort det på stedet. Det gælder også alle andre herinde. Hvis det alene handler om penge, hvorfor i alverden har vi så ikke tilført de penge endnu? Måske er det, fordi det ikke bare kun handler om penge, men også handler om struktur, om organisering, om ledelse og om, hvad man bruger sin arbejdstid på. Alene i sidste valgperiode kom der mere end 1.500 ekstra ansatte ude på sygehusene og regionerne, akademikere – 1500 ekstra. Hvad bruger vi dem til? Der ikke nogen sygeplejersker, der har rakt hånden op og har sagt: Ej, hvor er det dejligt med alle de her ekstra akademikere, nu laver de alt papirarbejdet for os. Så det handler jo ikke kun om, hvor mange penge vi bruger. Hvis det kun var et spørgsmål om det, ville alle herinde jo bare finde de penge. Det handler jo også om organisering og om de incitamenter, der er i systemet. Så virkeligheden er jo mere sort-hvid end blot et bestemt beløb til den offentlige sektor.

Kl. 15:52

Tredje næstformand (Karsten Hønge):

Hr. Pelle Dragsted.

Kl. 15:53

Pelle Dragsted (EL):

Selvfølgelig handler det om andet end penge. Det handler bl.a. om, at vi i dag har indrettet vores sundhedsvæsen på den måde, at vi alle sammen uddanner og betaler for at uddanne personale, og bagefter kan private sygehuse så sådan set snuppe medarbejdere, og så kan de nøjes med at tage de operationer, der er rentable, de kan lade være med at uddanne arbejdskraft, de kan lade være med at deltage i forskningsaktiviteter, og det udhuler bl.a. vores offentlige sektor, og det er noget af årsagen til, at vi har de problemer. Men det er jo det, som Liberal Alliance vil have mere af. Så det her handler om penge, og det handler også om fairness og om, hvis interesser der står forrest, om det er borgernes eller nogle private aktørers ret til at tjene penge på det, der lige er rentabelt, uden at tage ansvar.

Kl. 15:53

Tredje næstformand (Karsten Hønge):

Ordføreren.

Kl. 15:53

Alex Vanopslagh (LA):

Men med den aftale, som regeringen senest har lavet med privathospitalerne, medfølger der også et krav om at bidrage til uddannelsen af sygeplejersker og andet personale. Så det er jo ikke, fordi privathospitalernes nødvendigvis ikke vil tage det ansvar. Men det er fuldstændig korrekt, at det har været på den måde gennem årene, at den forpligtelse, den opgave har man ikke haft, men er det et argument for, at borgerne ikke skal komme til et privat sygehus og dermed undgå lange ventelister? Hvis der er en ledig kapacitet på ukomplicerede områder på det private, skal vi da udnytte den til fulde for borgernes skyld. Du kan ikke følge op, nej. Det glemte jeg.

Kl. 15:54

Tredje næstformand (Karsten Hønge):

Det næste bemærkning er til fru Samira Nawa, Radikale Venstre.

Kl. 15:54

Samira Nawa (RV):

Tak. Tak til ordføreren for en rigtig god og tankevækkende tale, og i øvrigt også tak for det rigtig gode samarbejde, som vores partier har oparbejdet. Vi er enige om flere ting, bl.a. om tilbagetrækning, international arbejdskraft og iværksætteri. Noget af det, som vi i Radikale Venstre prøver at finde ud af i dag, er, hvordan de forskellige partier vil bruge pengene fra det råderum, der nu er opjusteret i 2030 på baggrund af konvergensprogrammet. Man behøver ikke at sætte kroner og øre på, men jeg kunne godt tænke mig at få sådan en indikation af, hvor stor en andel der skal gå til skattelettelser, og hvor stor en andel man egentlig kunne forestille sig at investere i fremtidige generationer, herunder børn, uddannelse og klima. Det kunne jeg godt tænke mig at høre Liberal Alliances tanker omkring.

Kl. 15:55

Tredje næstformand (Karsten Hønge):

Ordføreren.

Kl. 15:55

Alex Vanopslagh (LA):

Hvis jeg husker tallene nogenlunde korrekt, er det 63 mia. kr., som råderummet er på – 63,5 mia. kr måske – frem til 2030. Hvis man siger, at udgifterne skal følge det demografiske træk, altså at velfærden skal blive dyrere, fordi der bliver flere ældre, så koster det ca. 20 mia. kr.. Og hvis man vil råderumsfinansiere løftet af dansk forsvar og hjælpen til Ukraine, koster det omtrent 20 mia. kr.. Jeg tror også, der er 2,5 mia. kr. til det grønne råderum. Det efterlader så 20 mia. kr., der er udisponerede.

Der har jeg den principielle tilgang – særlig nu, hvor jeg også lige har holdt en tale om, at borgernes behov må komme før systemets – at når vi er i den lykkelige situation, at vi egentlig kradser flere penge ind, end vi har udgifter til, så skal vi da gøre alt, hvad vi kan, for at få sænket skatterne og sendt pengene tilbage til borgerne. En god statsminister sagde engang, at pengene har det bedst i borgernes lommer, og sådan har jeg det også. Med det, jeg lige har skitseret der, er det jo faktisk kun en tredjedel af råderummet, og så er der plads til både velfærd, noget grønt og forsvar.

Kl. 15:56

Tredje næstformand (Karsten Hønge):

Fru Samira Nawa.

Kl. 15:56

Samira Nawa (RV):

Tak, og tak for svaret, som egentlig giver en ret god og præcis indikation. Noget af det, som hr. Alex Vanopslagh også var inde på i sin tale, var afbureaukratisering, og hvor fantastisk mange gange vi har haft den diskussion igennem årene i politik. I Radikale Venstre synes vi, det er en underlig facon, hvis man gerne vil afbureaukratisere og sætte et beløb af og sige, at det er det her, vi gerne vil spare, hvor kommuner og regioner, og hvem det nu er, så efterfølgende må, komme i gang med det. Men hvilke regler kunne hr. Alex Vanopslagh pege på, hvis nu man skulle gøre det i den anden retning?

Kl. 15:57

Tredje næstformand (Karsten Hønge):

Ordføreren.

Kl. 15:57

Alex Vanopslagh (LA):

Jeg ved ikke, om jeg kan komme på nogle konkrete regler. Altså, man kan jo altid finde enkeltstående åndssvage eksempler. Det kan være en sygeplejerske, der ikke må hente medicin et sted eller skifte en pære, eller hvad man ellers har hørt af forskellige ting og sager. Jeg tror, man bliver nødt til at gå meget mere offensivt og systematisk til værks, altså så man egentlig eksperimenterer lidt. Det er jo tidligere foreslået, hvor man har sagt: Lad os da spørge sygeplejerskerne og deres fagbevægelse, om ikke de venligst vil identificere alt det bureaukrati, de mener er overflødigt, og så afskaffer vi det. Man kunne gøre det i et år, og så må vi se, hvad der sker.

Kl. 15:57

Tredje næstformand (Karsten Hønge):

Næste bemærkning er til hr. Morten Messerschmidt, Dansk Folkeparti.

Kl. 15:57

Morten Messerschmidt (DF):

Tak for det, og tak for at berøre mange vigtige spørgsmål. En af de diskussioner, som de seneste dage har kørt på Twitter mellem hr. Ole Birk Olesen og undertegnede, handler om ytringsfriheden. Det, at man kan ytre sig, er, går jeg ud fra, en liberal kerneværdi. Det, som sådan er sagens kerne, er den måde, Facebook, der jo er et privat registreret selskab i USA, agerer på med en adfærd, der åbenlyst diskriminerer visse synspunkter. Har man en indvandrerkritisk, højreorienteret, nationalkonservativ tilgang, tror jeg man noget hyppigere kommer i karantæne, end hvis man er socialist eller liberal.

Der havde jeg en diskussion med en af hr. Alex Vanopslaghs kollegaer hernede, som tilkendegav, at man nok anså Facebook for at være dominerende i forhold til den frie debat osv., fordi der ikke rigtig er andre platforme, hvor man på samme måde kan komme ud. Det synspunkt har hr. Ole Birk Olesen så siden på Twitter sagt ikke er Liberal Alliances. Der vil jeg bare høre, om hr. Alex Vanopslagh ligesom kunne slå en streg i sandet og sige, hvor partiet står.

Kl. 15:59

Tredje næstformand (Karsten Hønge):

Ordføreren.

Kl. 15:59

Alex Vanopslagh (LA):

Jeg vil sige, at det kommer an på, hvordan du definerer en dominerende position. Men der er da i hvert fald Facebook og Twitter, som globalt set er nogle af de medier, der har været med til i et eller andet omfang at demokratisere samtalen. Det er jo ikke noget nyt, at man censurerer og ikke giver alle adgang til at tage ordet. Det er jo ikke alle, der kommer i tv; det er ikke alle, der får optaget deres læserbreve i Berlingske. Jeg har indtryk af, at alle får det i Politiken, men det er en anden snak.

Jeg forstår jo, at det er spørgsmålet om det moderne samfund, hvor nogle private platforme de facto er gået hen og blevet sådan demokratiske platforme, hvor alle kan ytre sig, og om der så ikke er noget problematisk i, at det er utransparent, hvad der gør, at man bliver censureret bort? Jo, det kan jeg godt se det problematiske i. Men på den anden side er der et vigtigt princip i og et vigtigt hensyn til, at vi jo ikke skal gå ind og regulere, hvad en privat platform, en privatejet virksomhed har af censurpolitik. Det skal vi være meget, meget påpasselige med, og hvis vi endelig skal gøre det, burde det i øvrigt ske i EU-regi.

Kl. 16:00

Tredje næstformand (Karsten Hønge):

Hr. Morten Messerschmidt.

Kl. 16:00

Morten Messerschmidt (DF):

Man opererer jo i konkurrenceretten normalt med det, man kalder substitution, altså om der er et alternativt produkt, og der er jo nogle virksomheder, som er blevet så store og dominerende på deres marked, at man kan sige, at der ikke er noget.

Nu er det ikke så tit, jeg siger noget positivt om EU, men jeg synes f.eks., det var godt, dengang EU-Domstolen gik ind og sagde til Microsoft, at det ikke duer, at de bundler deres styresystem Windows og browsersystem. For det ødelagde browsermarkedet, og det gjorde, at der ikke var nogen virksomheder, der udviklede browsere, fordi alle brugte Windows. Og det samme er tilfældet her, altså at man, hvis man ikke går ind og stiller nogle krav til Facebook for at sikre ytringsfriheden, også for folk, der siger noget, som hr. Alex Vanopslagh og andre, måske også jeg, ikke gider at høre, så begrænser den frihed, som faktisk burde være de liberales udgangspunkt.

Kl. 16:00

Tredje næstformand (Karsten Hønge):

Ordføreren.

Kl. 16:00

Alex Vanopslagh (LA):

Det er rigtigt, at man har retten til at ytre sig frit, men man har jo ikke retten til at ytre sig frit på andre mennesker eller andre virksomheders platforme imod de politikker, de fastsætter. Altså, det er jo ikke en ret, man har, og jeg tror også lige, man skal holde tungen lige i munden, inden man tænker, at der kan sidde nogle alvidende væsener nede i Bruxelles eller for den sags skyld herinde, der så kan definere, at det her er en monopollignende tilstand, og at det, hvis vi ikke regulerer det, ikke går væk.

Det er de færreste, der mener, at Microsoft i dag har en dominerende position. Facebook havde det måske for nogle år siden, og i dag har TikTok i løbet af et år fået langt flere brugere end Facebook, og færre og færre gider dette medie. Så der er jo en rivende udvikling i verden, der gør, at man som politiker ikke bare kan sidde og sige, at man nu ved, hvilket produkt der skal reguleres for at ophæve en monopollignende tilstand.

Kl. 16:01

Tredje næstformand (Karsten Hønge):

Næste korte bemærkning er til fru Sascha Faxe, Alternativet.

Kl. 16:01

Sascha Faxe (ALT):

Tak. Jeg tilbyder i øvrigt gerne et strikkekursus i ret og vrang.

Jeg vil starte med at komme med et citat fra Det Europæiske Miljøagentur, som kom med en rapport i 2021:

»Økonomisk vækst er tæt forbundet med stigninger i produktion, forbrug og ressourceanvendelse og har skadelige virkninger på det naturlige miljø og menneskers sundhed.«

Og så fortsætter det et andet sted:

»Det er usandsynligt, at en langtidsholdbar, absolut afkobling af økonomisk vækst fra miljømæssige pres og påvirkninger på global skala kan opnås.«

Så i den forbindelse kunne jeg godt tænke mig at høre, om Liberal Alliance anerkender, at der grundlæggende med de nuværende vækstmål, som er baseret på økonomisk udnyttelse af naturressourcer, er alvorlige langsigtede konsekvenser for både vores klima og miljø, og herunder også, at økonomisk vækst i den rigeste del af verden sker på bekostning af bl.a. biodiversitet og natur.

Kl. 16:02

Anden næstformand (Jeppe Søe):

Ordføreren.

Kl. 16:02

Alex Vanopslagh (LA):

Når man sammenligner på tværs af lande og ser på, hvilke lande der prioriterer at tage de største hensyn til naturen, er det de mest velstående lande. De lande, der prioriterer det mindst og er dårligst til det, er verdens fattige lande. Det er det samme, når man spørger befolkninger rundtomkring i verden: Hvilke af FN's 17 verdensmål synes du er vigtigst? Herhjemme i lille trygge, dejlige Danmark kan vi svare klima eller miljø eller havplaner, eller hvad ved jeg, jeg kender ikke alle 17 mål. Men når du spørger folk i Afrika eller i de fattigste dele af Asien, svarer de ikke miljø- og naturbeskyttelse. Så er de bekymrede for, om de kan få mad på bordet, om deres børn går sultne i seng, og om de overhovedet kan komme i skole.

Så hvis man ønsker en verden – og det tror jeg at de fleste ønsker – som er mere bæredygtig, og hvor vi i højere grad prioriterer immaterielle ting så at sige, herunder naturbeskyttelse og beskyttelse af dyrene, og at vi ikke behøver at arbejde hele tiden og kan gøre noget mere unyttigt og meningsfuldt, ja, så kræver det bare et højt velstandsniveau. Så jeg vil sige nej til spørgsmålet, hvis jeg skal gøre det kort.

Kl. 16:03

Anden næstformand (Jeppe Søe):

Spørgeren.

Kl. 16:03

Sascha Faxe (ALT):

Tak, ellers havde jeg nok stillet det igen. I Alternativet – og det er jo for at invitere til at se på noget andet end det vækstbaserede – har vi fokus på tre bundlinjer frem for kun vækst, altså den økonomiske, den sociale og den grønne bundlinje. Kunne Liberal Alliance være med på at se på, at det kunne være en vej frem, i forhold til hvad vi gør med samfundet i Danmark for at sige det kort? Og kunne det være en måde, at man siger, at vi også har et ansvar – det kan godt være, at vi stadig gør mest, men vi har også et ansvar i det internationale samfund for at tage handling her?

Kl. 16:04

Alex Vanopslagh (LA):

Vi har helt bestemt et ansvar i forhold til det internationale samfund for at sikre et godt internationalt samarbejde om at reducere klimaudledning og også bidrage til, at lande, der ikke er velstående som os, kan have råd til at passe bedre på deres natur.

Men hvis spørgsmålet sådan mere overordnet går på, om ikke Liberal Alliance af hensyn til bæredygtigheden bør prioritere i højere grad sådan en antivækstdagsorden, er det et rungende nej. Jeg synes, der er noget utrolig naivt og elitært ved det, når jeg hører folk fra Alternativet snakke om mindre vækst. Altså, hvilke sygeplejersker er det, der skal fyres, og hvilke opgaver er det, det offentlige ikke skal løse i fremtiden? Hvem er det, der ikke skal have flere muligheder i fremtiden, og hvordan vil man forklare alle verdens fattige i Afrika og Asien, at de ikke må blive lige så rige som os på grund af bæredygtighed? Altså, jeg synes, at det skriger til himlen.

Kl. 16:05

Anden næstformand (Jeppe Søe):

Tak. Fru Trine Bramsen, Socialdemokratiet.

Kl. 16:05

Trine Bramsen (S):

Jeg vil godt vende tilbage til Danmark og til de enlige forsørgere, som hr. Alex Vanopslagh spurgte ind til tidligere på dagen, og det er jo de enlige forsørgere, som går på arbejde, samtidig med at de selv sørger for de praktiske ting omkring deres barn eller deres børn, som samtidig selv har ansvaret for at købe nye sandaler og alt muligt andet til de børn, der sikkert ligesom alle andre børn har ødelagt deres sandaler, en uge efter at de har fået dem.

Men hr. Alex Vanopslagh mente, at regeringen med den nye skatteaftale blot vil give den her gruppe en skattelettelse på 30 kr. mere om måneden. Jeg kunne godt tænke mig at vide, hvor hr. Alex Vanopslagh får det beløb fra, altså de 30 kr. mere om måneden.

Kl. 16:06

Anden næstformand (Jeppe Søe):

Ordføreren.

Kl. 16:06

Alex Vanopslagh (LA):

Det beløb fik jeg fra en artikel, der oprindelig var i B.T. Men jeg tror, jeg i sin tid læste beregningerne hos fagbladet 3F, og de var, tror jeg, lavet hos Nykredit, jeg kan ikke huske det. Jeg er i dag blevet gjort opmærksom på, at der siden er lavet nye beregninger, at man har justeret de beregninger, så den her skattelettelse er mere end 30 kr. om måneden. Den måde, beregningen er lavet på – det kan jeg intuitivt regne ud – er jo, at man har taget de her ca. 4 mia. kr., som regeringen vil lave i skattelettelse, og at man har set på, hvad det ville svare til i forhold til en skattelettelse i bunden, hvis man breder det ud over hele befolkningen, og det er jo ca. 300-400 kr. om året, og det er jo forbavsende lidt.

Men jeg anerkender, at man skal passe på med at stole på, hvad man læser hos fagbladet 3F. For det var forkert.

Kl. 16:06

Anden næstformand (Jeppe Søe):

Spørgeren.

Kl. 16:06

Trine Bramsen (S):

Ja, for jeg synes jo, det er vigtigt, at det bliver sagt højt og klart her i Folketingssalen, og det viser et dokument fra Finansministeriet også. Den beregning, de har lavet, der viser virkningerne på de disponible indkomster for forskellige familietyper, viser, at det er 630 kr. mere om måneden, og det er altså 21 gange mere end det, som ordføreren tidligere sagde fra Folketingets talerstol.

Så derfor vil jeg spørge, om ordføreren ikke anerkender, at det er et rimelig stort løft for enlige forsørgere, måske også så stort et løft, at det med lidt god vilje kunne finde vej til et af LA's flotte bannere eller måske til et logo på en af striktrøjerne.

Kl. 16:07

Anden næstformand (Jeppe Søe):

Ordføreren.

Kl. 16:07

Alex Vanopslagh (LA):

Jo, det kunne godt være, at jeg kunne flette en eller anden sarkastisk bemærkning ind på en striktrøje. Men jeg anerkender fuldt ud, at jeg har brugt nogle tal, der siden hen har været rettet, og at de var forkerte. Sådan er det jo, og jeg lægger mig fladt ned. Jeg huskede tallene rigtigt, men jeg havde ikke opdaget, at de siden hen var blevet justeret. Men gør en samlet skattelettelse på 600 kr. om måneden en forskel? Ja, naturligvis gør det det.

Nu er vi i en situation, hvor vi kan konstatere, at vi har et øget råderum på mere end 60 mia. kr., og at det er blevet opjusteret med mere end 16 mia. kr., siden regeringsgrundlaget blev skrevet, og alligevel har det ikke givet anledning til, at regeringen siger, at vi så hellere må give borgerne nogle af deres penge tilbage og sænke skatten yderligere. Og det synes jeg er en forkert prioritering.

Kl. 16:08

Anden næstformand (Jeppe Søe):

Så er det hr. Rasmus Stoklund fra Socialdemokratiet.

Kl. 16:08

Rasmus Stoklund (S):

Tak for talen, og ikke mindst den – synes jeg – stærke indledning og egentlig også for en debat, som jeg synes hr. Alex Vanopslagh bidrager til at løfte, så vi, hvad skal man sige, kommer et spadestik dybere end den sådan daglige polemik. Det er jo også godt, og jeg synes, hr. Alex Vanopslagh siger mange interessante ting, f.eks. det her med, at det er vigtigere, at katten fanger mus, end hvilken farve den har, og at han anerkender, at der mangler sygeplejersker.

Jeg læste forleden et godt interview med hr. Alex Vanopslagh, hvor han afviser konfirmantliberalisme og appellerer til, at man også inden for de liberale kredse skal kunne se vigtigheden af fællesskaber. Men jeg må omvendt også indrømme, at der er noget, der skurrer. For jeg synes, det hænger så dårligt sammen, når man på den ene side anerkender, at noget af det, som sundhedsvæsenet kæmper med, er manglen på sygeplejersker, og at man så samtidig fremlægger en 2035-plan, hvor der, så vidt jeg husker, i runde tal, skal være 95.000 færre offentligt ansatte. Altså, nogle af dem må jo være sygeplejersker, pædagoger eller nogle af alle de andre, som vi vel er rimelig enige om at der er brug for.

Kl. 16:09

Anden næstformand (Jeppe Søe):

Ordføreren.

Kl. 16:09

Alex Vanopslagh (LA):

Men det er jo en ganske velkendt debat, som der har været med Liberal Alliance stort set siden dets stiftelse, nemlig at man, hvis man gennemførte vores program om over en årrække at reducere den offentlige sektors størrelse, så i morgen skulle gå ud og fyre 100.000 mennesker. Det er ikke tilfældet, og det har været forklaret mange gange.

Altså, det handler om, at man ikke nyansætter, når der er naturlig afgang, og at man i øvrigt sikrer, at det i højere grad er varme hænder end kolde hænder, der bliver ansat, og vi havde igennem den sidste valgperiode en lang række af konkrete forslag til, hvad man kunne gøre for at sikre flere sygeplejersker. Vi har jo bl.a. foreslået, at man tilbød udenlandske sygeplejersker at komme ind på forskerskatteordningen. Det kunne være, at det kunne bidrage til, at væsentlig flere ville takke ja til et arbejde i Danmark, og jeg nævnte det her, jeg vil gerne sige sådan lidt smarte, men dog alligevel alvorlige forslag om, at lad os da suspendere noget bureaukratiet i et års tid. Det er jo helt vildt, hvis de tal, som Dansk Sygeplejeråd frembragte tilbage 2015, står til troende, for så er det jo mere end 2.000 årsværk, de bruger på unødvendig dokumentation, ifølge dem selv.

Så der er der et kæmpe potentiale og et langt større potentiale, end at vi snakker om lønforhøjelser, og at der måske er nogle flere, der vil tage en uddannelse i fremtiden.

Kl. 16:10

Anden næstformand (Jeppe Søe):

Spørgeren.

Kl. 16:10

Rasmus Stoklund (S):

Jeg synes, hr. Alex Vanopslagh peger på noget andet interessant i sin ordførertale, netop det her med, at strukturerne jo betyder noget, altså at der jo er et eller andet galt, når der kan ske det, der er sket i den her kræftskandale i Aarhus.

Men jeg synes omvendt også, at der er en eller anden dimension, som vi herindefra aldrig kommer til at kunne lovgive os ud af, og som handler om, at der er nogle mennesker, som simpelt hen ikke er deres ansvar voksent, eller som, ja, så konkret vil jeg sige det, simpelt hen handler umoralsk. Og det vil der jo være mennesker der gør, uanset om de er ansat i det private eller i det offentlige, det kommer vi aldrig uden om, og det kommer vi aldrig til at kunne lovgive os ud af.

Kl. 16:11

Anden næstformand (Jeppe Søe):

Ordføreren.

Kl. 16:11

Alex Vanopslagh (LA):

Det er fuldstændig korrekt. Der vil altid være rådne bananer i en kurv af bananer, og man kan ikke lovgive sig ud af ansvaret. Men man kan dog lovgive på en måde, hvor man sikrer, at der i højere grad er en konsekvens for dem, som har et moralsk anløbent forhold til ansvaret.

Jeg kan ikke lade være med at tænke på de reaktioner, der var oven på Elsesagen og den dokumentar, der var. Halvdelen af salen herinde, i hvert fald den yderste venstrefløj, gik ud og sagde, at vi skal give det nogle flere penge, og at det viser, at vi skal bruge flere penge på ældreområdet. Tænk sig engang, at man kan sige det. Nu har vi på tv set en gammel dement dame, undskyld udtrykket, blive mishandlet, og så er konklusionen, at lad os give dem nogle flere penge. Jeg synes jo, det er et eksempel på, at vi tænker helt forkert. Det sted skal da lukkes, udkonkurreres af noget, der er bedre. Og det er på den måde, jeg mener at man kan kigge på strukturen.

Kl. 16:12

Anden næstformand (Jeppe Søe):

Hr. Thomas Skriver Jensen, Socialdemokratiet.

Kl. 16:12

Thomas Skriver Jensen (S):

Tak for det. Jeg har også noteret mig, at der er kommet en ny alliance i dansk politik. Jeg tror, at benævnelsen RKI-alliancen er min personlige favorit. Men hvis vi nu lægger de politiske drillerier bare en lille smule til side, er jeg faktisk oprigtig glad for, at der i Danmark er andre end regeringen, der rent faktisk går op i det, i hvert fald i min bog, helt ubestridelige faktum, at det største problem i Danmark er mangel på hænder, mangel på hoveder, og så også mangel på dem, hvor hænder og hoveder også kan snakke sammen. Der noterer jeg mig – det vil jeg egentlig gerne kvittere for – at der kommer nogle konkrete bud fra den alliance, og det synes jeg er positivt.

Jeg vil gerne spørge ind til et af dem, nemlig det her med beløbsgrænsen, for det er ikke mit indtryk, at det er et reelt problem, der eksisterer på det danske arbejdsmarked i dag. Jeg har svært ved at pege på de faggrupper, vi skulle kunne få ind ekstra, hvis vi sænker beløbsgrænsen yderligere, så kunne ordføreren måske ikke gøre mig klogere på den front?

Kl. 16:13

Anden næstformand (Jeppe Søe):

Ordføreren.

Kl. 16:13

Alex Vanopslagh (LA):

Jo, det vil jeg gerne forsøge på. Man kunne også omvendt sige, at hvis Socialdemokratiets analyse er den, at selv hvis man sænker beløbsgrænsen, vil den ikke rigtig blive brugt, hvorfor så ikke sænke den? Men lad det ligge. Vi har den holdning – altså i partiet Liberal Alliance; det er ikke det, der står i KLAR-allliancens udspil – at beløbsgrænsen burde blive sat ned til den overenskomstmæssige mindsteløn.

Jeg kan godt være lidt bekymret for, at vi i Danmark har en tilgang, hvor vi siger, at det kun er den højt kvalificerede, veluddannede arbejdskraft uden for EU, som vi gerne vil have – og når de så lever op til beløbsgrænsen, er der i øvrigt alle mulige bureaukratiske benspænd, som mange virksomheder er frustrerede over – og vi så fuldstændig mister blikket for, at der, hvor vi også i høj grad har en mangel på arbejdskraft, jo ikke er i den høje ende af lønskalaen. Det er jo også i restaurationsbranchen, på ufaglærte produktionsarbejdspladser, inden for rengøring, og der er også mangel på sosu-assistenter. Ældre Sagen var jo under valgkampen ude og foreslå, at man oprettede sosu-uddannelser på Filippinerne. Men hvad så, hvis de falder under beløbsgrænsen?

Så jeg tror egentlig, vi skal til at have en lidt mere ærlig diskussion om, om det er så skidt for Danmark, at vi får den arbejdskraft, vi mangler, også selv om den lønmæssigt ligger i den lidt lavere ende.

Kl. 16:14

Anden næstformand (Jeppe Søe):

Spørgeren.

Kl. 16:14

Thomas Skriver Jensen (S):

Je g synes ikke, det skidt for Danmark, at vi får den arbejdskraft, der er behov for, og det er jo også det, jeg står og anerkender. Noget af det, der bliver nævnt i det udspil, RKI-alliancen er kommet med, er, at det er den arbejdskraft, der skal til for at løfte den grønne omstilling. Nu ved jeg, at ordføreren er glad for statistikker, så man kunne måske bare opfordre til at også at læse en lønstatistik.

Altså, i Danmark har vi jo ikke et system, hvor man er aflønnet efter mindstelønnen. Vi har et minimallønsystem på langt de fleste områder, i hvert fald på det private arbejdsmarked, hvor der jo reelt set ikke er nogen mennesker, der tjener mindstelønnen. Så kunne ordføreren ikke bare gøre mig en lille smule klogere på, hvad det er for noget arbejdskraft, der skal være med til at løfte den grønne omstilling, der skulle kunne komme til Danmark, hvis vi sænker beløbsgrænsen yderligere? For jeg kan ikke få øje på den.

Kl. 16:15

Anden næstformand (Jeppe Søe):

Ordføreren.

Kl. 16:15

Alex Vanopslagh (LA):

Der var jo to store tiltag i det udspil, vi kom med fra KLAR-alliancen. Det ene var at sænke beløbsgrænsen, og det andet var egentlig at have det princip og den tilgang, at man skal kunne arbejde, mens sagsbehandlingen pågår. Man bør altså et eller andet stedet vende det på hovedet og sige, at hvis en virksomhed mener, at man lever op til alle reglerne i forhold til beløbsgrænsen og de andre krav, der følger med, så må man starte på sit arbejde; man behøver ikke vente et halvt år på, at SIRI godkender ansøgningen. Sådan er det for nogle af de store virksomheder i dag, og det mener vi skal udbredes til flere, så vi viser den tillid til arbejdsgiverne.

Kl. 16:15

Anden næstformand (Jeppe Søe):

Sidste spørger, vi når i den her runde, er fru Rosa Eriksen fra Moderaterne.

Kl. 16:16

Rosa Eriksen (M):

Tak for det. Jeg hopper videre til noget andet, nemlig ligestilling. Jeg har bemærket, at I har udgivet debatindlæg og tweets med ordlyden: Kvinder får færre topstillinger grundet egne prioriteringer. Men det er jo sådan, at der er lavet adskillige undersøgelser, der viser, at kvinder i lige så høj grad som mænd ønsker topstillinger. Så det undrer mig en lille smule. Så vil Alex Vanopslagh svare på, hvad Liberal Alliance tænker om det?

Kl. 16:16

Anden næstformand (Jeppe Søe):

Ordføreren.

Kl. 16:16

Alex Vanopslagh (LA):

Jeg vil meget gerne se de undersøgelser, der viser, at mænd og kvinder i gennemsnit har de samme præferencer, altså at der er en lige så stor andel af mændene, som der er af kvinderne, der ønsker diverse topstillinger. For vi kan jo se på alle mulige andre områder, at der bare i gennemsnit er ret store forskelle på, hvilke præferencer og ønsker man har til uddannelsesvalg, branchevalg, og hvor mange timer man skal arbejde.

Der har jeg det sådan lidt, at jeg synes, at det er mærkeligt, at vi er nået hen et trist sted, hvor det er blevet lidt betændt at tale om, at mænd og kvinder i gennemsnit er forskellige, i stedet for bare at stå ved det og være glad for det. Danmark er jo modsat mellemøstlige lande et af de lande, hvor der er allerstørst ulighed, når det kommer til mænds og kvinders valg af uddannelse, men samtidig er vi et af de lande, hvor valget er allerfriest. Måske er det, fordi vi i et land som Danmark er frie til at udtrykke vores forskelligheder. Jeg kan ikke forstå, hvorfor man har en skepsis imod den forskellighed.

Kl. 16:17

Anden næstformand (Jeppe Søe):

Spørgeren.

Kl. 16:17

Rosa Eriksen (M):

Jeg vil meget gerne sende de undersøgelser til hr. Alex Vanopslagh. Og så vil jeg også sige, at i forhold til det her med uddannelse ved vi, at der faktisk er flere kvinder på universiteterne, som tager en længere videregående uddannelse, som kan føre til de her topposter. Men jeg vil glæde mig til at høre, hvad hr. Alex Vanopslagh siger, når han så har læst de undersøgelser, der viser, at kvinderne vil det lige så meget som mændene.

Kl. 16:18

Anden næstformand (Jeppe Søe):

Ordføreren.

Kl. 16:18

Alex Vanopslagh (LA):

Jeg glæder mig til den diskussion. Jeg tror også bare, at man skal huske på, at det er en mikroskopisk andel af samfundet, der ender med de der topposter. Altså, hvis det er 1 pct. af arbejdsstyrken, ja, så er det jo 99 pct. af alle mændene, som ikke ender i en topstilling. Det er jo ikke, fordi de er mænd, at de ikke gør det. Det er, fordi det er enormt krævende og ofte vil indbefatte nogle store ofre i forhold til ikke at prioritere sin familie og ikke se sin familie og lignende. Der synes jeg, at det er mærkeligt, at vi er kommet et sted hen, hvor det er, som om de mænd, der prioriterer på den måde, er dem, der har fat i den lange ende, og det burde flere kvinder også gøre. Altså, jeg forstår det ikke helt.

Kl. 16:18

Anden næstformand (Jeppe Søe):

Vi når ikke mere. Tak til ordføreren. Næste ordfører på talerstolen er hr. Søren Pape Poulsen fra Det Konservative Folkeparti.

Kl. 16:19

(Ordfører)

Søren Pape Poulsen (KF):

Tak for det. Jeg respekterer den nye regerings udgangspunkt. Det er jo ikke det samme, som at jeg er enig i den politik, der føres, men der står i regeringsgrundlaget: »Grene er bøjet mod hinanden. Kanter er slebet.« Og det synes jeg egentlig er godt – det, at jeg synes, det er godt, står der ikke, det er noget andet, der står der – men jeg synes, det, der står, er godt. Det er jo sådan, jeg godt kan lide politik er, og det er også sådan, jeg faktisk gerne selv vil arbejde.

Derfor vil jeg i dag sige noget om samarbejde, og hvordan det er at have fået en ny flertalsregering. Det ved vi nu lidt mere om efter at være nået frem til afslutningsdebatten her efter et halvt år med den nye regering, og et halvt år efter regeringsgrundlaget blev trykt. Nogle ting er blevet bedre. Der er i hvert fald kommet især én rigtig god ting ud af den nye flertalsregering: Vi har aldrig haft et bedre samarbejde med venstrefløjen uden om regeringen før. Men når det så er sagt, synes jeg faktisk, det har været sundt for dansk politik at få rystet posen. Som jeg vurderer det, føler flere herinde sig fri til at samarbejde på tværs, fordi man ikke bliver hængt op på, om det nu er god skik inden for den ene eller den anden blok, hvad man gør. Det synes jeg faktisk er positivt. Jeg synes, samarbejdet blomster i det danske parlament.

Vi er som Konservative enige med SF og Liberal Alliance om at droppe eksperimentet med at forkorte halvdelen at de studerendes kandidatuddannelser – vi har selv fremlagt et alternativ – og de universiteter, som sådan set skal gøre reformen til virkelighed, foretrækker vores model frem for regeringens. I sagen om store bededag leverede vi i oppositionen sammen med hinanden et økonomisk fundament, der ifølge tidligere overvismand og professor i økonomi Michael Svarer var mere sikkert end regeringens. Vi er også enige med SF, Radikale, Enhedslisten, Alternativet, Nye Borgerlige og Dansk Folkeparti om at forbyde PFAS i forbrugerprodukter. Og så er den samlede opposition enige om at lempe offentlighedsloven.

Men vi har også indgået aftaler med regeringen. Vi er en del af en arbejdsmiljøaftale, der afsætter 1,3 mia. kr. til arbejdsmiljø over de kommende år. Vi er en del af en aftale om etablering af Ukrainefonden. Vi har været med til at lave en aftale om kriminalforsorgen, der sikrer dem arbejdsro og flere fængselspladser og -betjente. Vi har været med til fordelingen af de såkaldte SSA-midler og har kunnet prioritere det sociale område, hvor vi målrettet hjælper mennesker med handicap og samfundets mest udsatte. Vi har fordelt forskningsreserven, hvor vi igen er enige om at prioritere den grønne forskning. Og senest, i går, aftalte vi rammerne for en massiv udbygning af den vedvarende energi. Yderligere 9 GW vedvarende energi-kapacitet skal sættes op på havet, og det kan man holde op imod de 2,3, der står der i dag. Så der har været rigtig meget godt samarbejde.

Så er der også nogle ting, der er som de plejer, og som vi skal have lavet om. Lovforslag hastes igennem, selv om erhvervslivet og foreninger og politikere og råber vagt i gevær. En analyse fra 2005 til og med sidste år viser, at vi næsten har halveret behandlingstiden, fra et forslag kommer ind i Folketinget, til det er vedtaget. Vi kan jo spørge os selv herinde, om vi mener, det skaber bedre tid til samarbejde.

Vores samarbejde herinde er stadig ved at finde sin form, synes jeg. En enkelt gang eller to har regeringen kaldt os en nejopposition. Det er vi ikke i Det Konservative Folkeparti, men vi er heller ikke en jaopposition. Vi har faktisk slet ikke det udgangspunkt, at ting er så simple, at det bare er ja eller nej til det, regeringen kommer med. Vi vurderer det fra sag til sag, og vi tænker, at ting som regel har godt af at komme ind i et forhandlingsrum, hvor holdninger og meninger kan brydes. Vi er enige i, at vi skal reformere for at skabe arbejdskraft; vi er ikke enige i, at man skal afskaffe store bededag. Vi bliver enige med regeringen om et forsvarsforlig – det er i hvert fald min forhåbning, at vi gør det.

Samarbejde kan jo tage mange former. I håndbold spiller man hinanden gode for at score mål, og det kunne jo være et ideal for os alle sammen, at det ikke er en solosport at sidde i regering, for det tror jeg heller ikke er sundt. Der er intet udemokratisk i at have et flertal, som den her regering har, overhovedet ikke, men det er mere demokratisk, hvis man også har en offentlig samtale og sætter tid af til at behandle lovforslagene og samarbejder. For en del af vores demokrati er jo netop, at vi taler sammen.

Kl. 16:23

Lad mig i den demokratiske samtales ånd komme med en nuance for at vise, at samarbejde kan antage flere former. Virkeligheden er jo, at man kan være enig i en retning, og at det også kan give anledning til kritik. Når vi har kritiseret regeringen for at lukke den såkaldte åben dør-ordning, gør vi det, fordi vi vil nå klimamålene og sikre rimelige erhvervsvilkår, ikke bare fordi vi er imod regeringen. Det er jo ikke sådan, at vi stod op en morgen, så selv i spejlet og tænkte: Bare der kommer noget, vi kan være imod i dag. Men åben dør-ordningen var en ordning, der gav virksomheder mulighed for støttefrit at opstille havvindmøller, bidrage til den grønne omstilling og samtidig lave en forretning. Så når den forsvinder, reagerer vi naturligvis, ikke fordi vi er imod et samarbejde, men fordi vi faktisk gerne vil nå klimamålene sammen.

Rundt om regeringen er vi begyndt at samarbejde, også sådan mere formelt. Derfor har regeringen fået en gave, vil jeg kalde det. Den har fået reformalliancen mellem Det Konservative Folkeparti, Liberal Alliance og Radikale Venstre. Partibogstaverne er K-L-A-R, klar, og det er det, vi er. Vi har sat os sammen på trods af lidt forskellige udgangspunkter, og vi er kommet med en hjælpende hånd. Den hjælper regeringen, så den ikke skal spare på de nedslidte alligevel, og så kan vi få kvalificeret international arbejdskraft til landet. Og i dag har vi så lanceret en række initiativer, der skal gøre det bedre at være iværksætter i Danmark, for vi har jo på mange måder givet regeringen ret i dens problemformulering, for der mangler arbejdskraft, og der kommer kun til at mangle mere, og det er udgangspunktet for et godt samarbejde. Og nej, vi er jo ikke enige om alt, men så må vi jo forhandle. Det er det, samarbejdet går ud på i vores Folketing.

Forhåbentlig skal vi også snart samarbejde videre om velfærden og om sundhedsområdet. Der er kommet nogle pakker, og jeg glæder mig til, at vi skal til at forhandle og samarbejde om det. Jo mere tiden går, jo større forventninger har jeg faktisk til omfanget af regeringens udspil, når det kommer til frisættelse af den offentlige sektor. Jeg er nysgerrig efter at vide, hvem der bliver frisat. Hvordan skal det ske? Vil de ældre opleve, at de er sat mere fri til at vælge selv? Eller er formålet, at det skal blive lettere at være offentlig myndighed eller ansat til at pleje de ældre? Jeg forudser en vigtig diskussion, som jeg håber vi kommer til at tage os god tid til alle sammen at træffe gode beslutninger om.

Det Konservative Folkeparti foreslår, at vi sætter os nogle mål og løfter os lidt alle sammen, så ideologi ikke kommer for meget på tværs. For helt ærligt kan jeg sagtens leve med, hvis jeg skulle komme i den situation at skulle på plejehjem, både at komme på et privat plejehjem, et offentligt plejehjem og et friplejehjem. Det er ikke det, der er vigtigt. Det vigtige er, at det fungerer. Og så er det også vigtigt for mig, at det ikke lige er i den nærmeste fremtid, jeg skal på sådan et plejehjem. Jeg tror, tiden er ved at løbe fra, at velfærd i så høj grad leveres af det offentlige. Vi har meget gode private tilbud og leverandører, og det gode er, at hvis de ikke virker, kan vi jo vælge noget andet.

Desværre er der så også noget, man ikke kan gøre så meget ved som borger, og her tænker jeg på bøvl med at skulle visiteres til en rollator og et forhøjet toiletsæde f.eks. Der kan vi nok godt have lidt mere tillid. Vi ser gerne i vores parti et mål om, at der i fremtiden er halvt så mange visitationer, simpelt hen fordi vi ønsker en retning, og det er noget af det, vi politisk skal prøve at leve op til. Og jeg tror ikke, vi vil se en massehamstring af rollatorer og toiletforhøjere, hvis folk kunne visitere sig selv til det. Jeg håber, vi finder ud af noget. Jeg håber, vi finder ud af, at Folketinget kan leve op til noget sammen.

Derfor vil jeg også slutte med noget positivt, hvad jeg også synes min tale har været. I går indgik vi jo netop en aftale med regeringen om at skaffe danskerne mere grøn strøm ved at opføre flere havvindmøller. Og selv om vi ikke kan love regeringen medvind sådan helt generelt, er det alligevel en helt god aftale, som vi fik indflydelse på. Så tak for samarbejdet om det.

I en tid, hvor vi taler så meget om manglen på hænder, håber jeg at regeringen kan se at vi rækker hænderne frem. Vi rækker hænderne frem, og det stoler vi på regeringen kan se. Det synes vi også den bliver nødt til, hvis den vil samarbejde, som den også lovede, da den blev dannet, og det vil vi se frem til fortsat at deltage konstruktivt i. Tak for ordet.

Kl. 16:28

Anden næstformand (Jeppe Søe):

Der er selvfølgelig en række korte bemærkninger. Den første er fra Thomas Skriver Jensen, Socialdemokratiet.

Kl. 16:28

Thomas Skriver Jensen (S):

Tak for det. Og tak for en god tale. Man kunne slå ned på en lang række ting, jeg synes var virkelig, virkelig spændende, men det her med værdig tilbagetrækning må alligevel være det, der fylder mest for mig. Der har været mange diskussioner – Arnepluspension og Arneminuspension og seniorpension – og noget af det må vi nok også være ærlige at sige kan være en ideologisk forskel på os to; jeg synes, en rettighed til den enkelte dansker er en vigtig ting at have.

Jeg vil dog alligevel spørge en lille smule ind til, hvordan seniorpensionen så rent faktisk har fungeret, siden den blev skabt, bl.a. under hr. Søren Pape Poulsen, da han sad i regering. Altså, statistikker viser os jo, at hver eneste gang 20 danskere går på seniorpension, kommer 19 af dem ikke fra arbejdsmarkedet – det er kun en af dem, der kommer fra arbejdsmarkedet. Derfor skal det helt simple spørgsmål, når nu hr. Søren Pape Poulsen roser den ordning så meget, bare være: Synes han virkelig, det er godt nok?

Kl. 16:29

Anden næstformand (Jeppe Søe):

Ordføreren.

Kl. 16:29

Søren Pape Poulsen (KF):

Jeg har jo ikke et mål om et vist antal mennesker, der skulle kunne trække sig fra arbejdsmarkedet efter et vist antal år. Jeg har det sådan, at hvis du er syg og ikke kan arbejde, kan vi jo starte med at finde ud af, hvad du kan holde til. For jeg tror faktisk, at for mange mennesker er det en værdi at kunne have en tilknytning til arbejdsmarkedet. Så kan vi ikke alle sammen det samme, og med tiden kan det være, at vi kan noget mindre.

Når det er sagt, har jeg bare den tilgang, at hvis man kan arbejde, skal man jo blive ved med det. Hvis man vil trække sig før pensionsalderen, skal man jo være nedslidt, eller så skal man have en lægeerklæring om – en læges ord for – at man ikke kan arbejde et vist antal timer. Det synes jeg er rigtigt, og jeg tror, jeg er enig i, at spørgeren og jeg nok bare også har nogle ideologiske forskelle på det her område, hvor vi jo sådan set bare må konstatere, at vi ganske enkelt ser forskelligt på de ordninger.

Kl. 16:30

Anden næstformand (Jeppe Søe):

Spørgeren.

Kl. 16:30

Thomas Skriver Jensen (S):

Det tror jeg sådan set er rigtigt nok. Men jeg synes ikke rigtig, der blev svaret på mit spørgsmål, så jeg prøver at stille det en gang til, altså om den her utopiaordning – det må man forstå på hr. Søren Pape Poulsen at det er – nemlig seniorpensionen, som man har skabt under den regering, hr. Søren Pape Poulsen selv sad i.

Hver gang 20 danskere går på seniorpension, kommer kun en af dem fra arbejdsmarkedet. Altså, for en partiformand, der går op i effektivitet og i, at vi rammer rigtigt, lyder det så ikke helt tosset? Eller er det bare mig?

Kl. 16:31

Anden næstformand (Jeppe Søe):

Ordføreren.

Kl. 16:31

Søren Pape Poulsen (KF):

Jeg skal ikke sige, om det bare er ordføreren, men jeg har det jo sådan, at hvis man kan gå på seniorpension, er det, fordi man kan få den, fordi man er berettiget til den ud fra de ting, vi har stillet op, altså, at man, hvis man er nedslidt, så ikke skal tvinges til at være på arbejdsmarkedet længere eller at skulle igennem det offentlige system og jobcentre, og jeg ved ikke hvad. Det synes jeg giver rigtig god mening.

Men jeg tror, hvis jeg skal være helt ærlig, det ville være meget bedre, hvis vi alle sammen satte os ind i et rum, lagde den ideologiske front til side og så spurgte hinanden: Hvordan kan vi lave nogle samlede tilbagetrækningsordninger, der fungerer, i stedet for at vi bliver ved med at stå låst i vores positioner? Men at det kommer til at ske, ved jeg godt kan være svært at tro på.

Kl. 16:31

Anden næstformand (Jeppe Søe):

Hr. Morten Dahlin, Venstre.

Kl. 16:31

Morten Dahlin (V):

Tak for det. I sidste uge meldte hr. Søren Pape Poulsen, at nu skulle det opjusterede råderum bruges til at genindføre store bededag. Det var bl.a. noget, man ville gå til valg på. Men efterfølgende blev hr. Søren Pape Poulsens finansordfører spurgt i Berlingske, hvad han ville bruge råderummet på, og han svarede, at råderummet skulle bruges på lavere skat, forsvaret, grøn omstilling og ældre, altså ikke noget med store bededag. Og her har jeg bare et spørgsmål, for jeg synes jo, at det er et godt borgerligt princip, at pengene kun kan bruges en gang, og derfor er jeg meget interesseret i, om Det Konservative Folkeparti har fundet en eller anden trylleformular, så pengene kan bruges mere end en gang. Altså, er det tilfældet, eller har der bare været dårlig koordination mellem De Konservatives finansordfører og De Konservatives partiformand?

Kl. 16:32

Anden næstformand (Jeppe Søe):

Ordføreren.

Kl. 16:32

Søren Pape Poulsen (KF):

Generelt set er der forskel på, om vi taler om, hvad det samlede råderum skal bruges på, eller om vi har en diskussion om, at nu kan vi se, at råderummet er blevet opjusteret, og hvad det så er, vi vil prioritere. Da jeg blev spurgt om det her, og der har vi i øvrigt også kigget hinanden i øjnene i vores folketingsgruppe, var det sådan, at når nu vi var imod at afskaffe store bededag, giver det jo god mening, at vi siger, at vi vil genindføre den, hvis pengene er til det, og det er de jo. Og så er der det med arbejdsudbuddet, hvor vi har sagt, at vi gerne vil være med til at skaffe et rigtigt arbejdsudbud for at genindføre store bededag. Men altså, vi siger da inden valget, hvad vi vil, modsat nogle andre.

Kl. 16:33

Anden næstformand (Jeppe Søe):

Spørgeren.

Kl. 16:33

Morten Dahlin (V):

Det med at skaffe mere arbejdskraft er jo så desværre noget, Det Konservative Folkeparti mest siger i nogle taler, for man siger jo bare nej, nej og nej, når det kommer til forhandlingerne. Men hr. Søren Pape Poulsen bliver faktisk spurgt meget specifikt ind til de 16 mia. kr., som råderummet er blevet opjusteret med. Altså, det er præcis de samme penge, som hr. Søren Pape Poulsen ville bruge på at tilbagerulle store bededag. Så kan hr. Søren Pape Poulsen ikke bare forklare, i hvert fald for mig som minimum, om de 16 mia. kr. skal bruges på henholdsvis lavere skat, forsvaret, grøn omstilling og ældre, eller om pengene skal bruges på en tilbagerulning af store bededag? For lige nu står Det Konservative Folkepartis position en lille smule uklart.

Kl. 16:33

Anden næstformand (Jeppe Søe):

Ordføreren.

Kl. 16:33

Søren Pape Poulsen (KF):

Tak for omsorgen for Det Konservative Folkepartis position. Det er jeg rigtig glad for. Om vi taler om de 16 mia. kr. eller vi taler om det samlede råderum, er der jo en diskussion om, hvad pengene skal bruges til. Og jeg har det altså sådan, at når det nu ikke var nødvendigt at afskaffe store bededag, bør man selvfølgelig også følge sine ord og genindføre den, og det mener vi også at der er plads til. Det er også derfor, at vi har sagt, at den bør genindføres.

Kl. 16:34

Anden næstformand (Jeppe Søe):

Så er det fru Monika Rubin, Moderaterne.

Kl. 16:34

Monika Rubin (M):

Tak for en rigtig fin og positiv tale, hvor særlig det her med en konstruktiv opposition jo blev fremhævet. Jeg synes, det er nogle rigtig gode forslag, der er kommet fra KLAR-alliancen, men jeg vil gerne stille spørgsmål til den her grønne  alliance, for jeg synes faktisk ikke rigtigt, at jeg fik svar på det før, da SF's ordfører var på talerstolen. Altså, hvad er det for konkrete løsningsforslag på klimakrisen, som grøn alliance med Konservative og SF har på tegnebrættet? For jeg er oprigtig nysgerrig på, hvad det er, I tænker vi kan gøre bedre og anderledes.

Kl. 16:35

Anden næstformand (Jeppe Søe):

Ordføreren.

Kl. 16:35

Søren Pape Poulsen (KF):

Vi har jo allerede været en kæmpesucces, for den grønne alliance, som vi kaldte det – det handler bare om, at vi skal samarbejde herinde – minder jeg lige om blev annonceret i Politiken i et interview den 15. juni 2020. Nu har vi lige i går indgået en aftale – noget, som vi har presset på for også skulle ske. Så det handler i bund og grund om – vi kan kalde for alliance, vi kan kalde det for samarbejde – at vi gerne vil samarbejde om at få mere fart på udbygningen af havvind. Og nu er der kommet en aftale i går. Så må vi så leve med, at der er nogen, der mener, at der skal være et statsligt medejerskab i det her – ja ja – men vi kommer da i gang.

Vi vil gerne samarbejde om biodiversitet; vi vil gerne samarbejde om, at vi laver nogle forpligtende aftaler herinde om biodiversiteten, for den er under pres. Altså, det forholder sig jo ikke til politiske partier og ideologier, at biodiversiteten og vores natur er under pres; så der er brug for det. Så den grønne alliance, vi talte om helt tilbage i 2020, udmønter sig jo lige så stille i hverdagen, fordi sund fornuft jo har det med at sætte sig rundtomkring.

Kl. 16:36

Anden næstformand (Jeppe Søe):

Spørgeren.

Kl. 16:36

Monika Rubin (M):

Mange tak. Jeg var ellers så glad for at se det her samarbejde hen over midten mellem Konservative og SF, for det er jo præcis det, der er det virkelig positive, synes jeg, også ved den her regering, at vi ser nogle samarbejdskonstellationer, som vi ikke nødvendigvis har set så meget tidligere.

Men det vil sige, at der kommer ikke noget konkret fra den her grønne alliance mellem SF og Konservative – eller hvordan? Det er bare lige, så jeg er helt med.

Kl. 16:36

Anden næstformand (Jeppe Søe):

Ordføreren.

Kl. 16:36

Søren Pape Poulsen (KF):

Vi har jo talt om mere havvind. Vi har sagt, at der skal laves en plan for hele den offentlige sektor med mere tydelige energisparekrav; i det hele taget tror jeg der er noget at komme efter dér. Vi har også sagt, at man skal fjerne afgiften på overskudsvarme, så man i højere grad kan bruge den overskudsvarme, der bliver produceret rundtomkring. Alt det var vi jo fremme med i 2020.

Men det er jo ikke sådan, at vi har alliancer med KLAR-alliance og den grønne alliance, og at vi har sådan nogle 10-årsplaner for, hvornår vi skal melde hvad ud. Vi diskuterer tingene, og så lægger vi det frem. Vi kommer med noget, og vi vil faktisk gerne forhandle. De her alliancer er vel det bedste eksempel på, at man godt kan samarbejde hen over midten uden at gå i regering med hinanden.

Kl. 16:37

Anden næstformand (Jeppe Søe):

Så er det fru Signe Munk fra Socialistisk Folkeparti.

Kl. 16:37

Signe Munk (SF):

Det var jo en spændende diskussion imellem ordføreren for Moderaterne og ordføreren for De Konservative. Man må bare sige, at selv om Moderaterne er et nyt parti, er det at samarbejde over midten i dansk politik altså et ret gammelt princip. Og jeg er glad for det samarbejde, SF og Konservative har på den grønne dagsorden. Det ændrer jo ikke på, at vi en gang imellem ser forskelligt på et spørgsmål.

Når man f.eks. ser på den kilometerbaserede vejafgift for lastbiler, har jeg forstået, at Konservative synes, det er en dårlig idé. Jeg må indrømme, at jeg ikke helt forstår, hvordan man i Det Konservative Folkeparti kan være imod princippet om, at forureneren betaler. Dem, der slider på vejene, skal faktisk også betale for sliddet. Både danskere og udlændinge skal betale afgiften. Ja, det er faktisk alle de ting, der ligger i den kilometerbaserede vejafgift for lastbiler. Og nok så vigtigt er CO2-reduktioner – og nok så vigtigt er CO2-reduktioner i 2025, altså lige om lidt. Ordføreren ved jo godt, at det, der tæller i klimapolitikken, er CO2-reduktioner. Så hvordan kan Det Konservative Folkeparti være imod den vejafgift?

Kl. 16:38

Anden næstformand (Jeppe Søe):

Ordføreren.

Kl. 16:38

Søren Pape Poulsen (KF):

Men vi skal passe på. Hvis målet kun er CO2-reduktioner, kan vi opnå målsætningen i morgen. Vi kan bare bede alle virksomheder, der udleder CO2, om at lukke. Men så bliver vi godt nok et meget, meget fattigt samfund – et meget, meget fattigt samfund. Jeg tror jo på, at virksomhederne skal være med til at innovere og skal udvikle. Jeg tror på, at den grønne omstilling bliver et kæmpe væksteventyr for dansk økonomi.

Når vi har buhet ad den her kilometerafgift, er det, fordi man laver en afgift, der jo er en ren skat, og det er en skat, der går ud til forbrugerne. Jeg synes, man skal lede noget efter klimaelementet. Altså, der skal også være mulighed for at lave den her omstilling for virksomhederne. Det er en meget dyr omstilling lige nu. Er det ikke her i 2023? Så er der én ladestander, som man kan bruge. Der kommer selvfølgelig flere; det er jeg da fuldstændig med på. Men man indfører en afgift, inden man har en infrastruktur på plads og uden at tage hensyn til, om de mennesker, der nu bliver ramt af den, overhovedet har en chance for at omstille sig. Vi synes nok, det er lige frisk nok at bruge det som klimainitiativ. Jeg synes bare, man skulle være ærlig og sige: Jamen vi vil have nogle penge ind i kassen, fordi de lastbiler kører på vejene. Og så kunne vi jo tage den diskussion.

Kl. 16:39

Anden næstformand (Jeppe Søe):

Spørgeren.

Kl. 16:39

Signe Munk (SF):

Men jeg synes, det er lidt at fortegne debatten omkring den kilometerafgift at sige: Det er en ellastbil eller en sort lastbil. For i virkeligheden ligger der jo netop i afgiften, at den stiger, i forhold til hvor meget du udleder. Det vil sige, at har du en gammel diesellastbil, har den en højere afgift end en mere effektiv diesellastbil, og det er selvfølgelig den mindste, hvis man kommer over på el. Så der er jo et klart omstillingsincitament. Og jeg havde bare den forståelse, at man i Konservative bakkede op om grønne afgifter som en driver for den grønne omstilling – men åbenbart ikke for den tunge vejtransport, eller hvad?

Kl. 16:39

Søren Pape Poulsen (KF):

Vi har jo helt generelt den holdning, at vi selvfølgelig kan bruge afgifter til at omlægge. Her er det bare det, at vognmænd jo ikke har noget reelt alternativ. Der findes nogle ellastbiler i dag, der kan køre kortere strækninger, men for den tunge transport er der jo ikke på kort sigt et reelt alternativ. Det synes jeg man skal kunne udvikle først. Og så kan man sige: Hvordan kan man så hjælpe til, at man kan komme over på de her lastbiler eller kan køre på el? Det tror jeg kun er et spørgsmål om tid. Vi synes bare, det er for voldsomt, og vi frygter konsekvenserne for de mennesker, der driver virksomhed.

Kl. 16:40

Anden næstformand (Jeppe Søe):

Så er det fru Victoria Velasquez fra Enhedslisten.

Kl. 16:40

Victoria Velasquez (EL):

Tak for det. I efteråret sagde Konservative, at det at skulle beskatte den overnormale profit hos energispekulanterne ville være en farlig sammenblanding af socialpolitik og energipolitik, og at vi i stedet for skulle overlade det til den naturlige adfærd for energimarkedet. Det syntes jeg egentlig var ret vildt. Det var der, hvor vi i Europaudvalget uden om Konservative besluttede at beskatte de overnormale profitter i energiselskaberne.

Nu, hvor vi står her i dag, og hvor der er mange pensionister, købmænd, studerende, arbejdsløse, lavtlønnede, som stadig bokser med, at fødevarepriserne er høje og energipriserne har været høje, og stadig kan mærke på deres privatøkonomi, hvilke konsekvenser det har haft, så kunne jeg godt tænke mig at høre, om Konservative har fortrudt, at man holdt hånden over energispekulanterne i stedet for under de her mennesker. For det er jo med de tårnhøje regninger, at de har betalt profitterne i toppen af energiselskaberne.

Kl. 16:41

Anden næstformand (Jeppe Søe):

Ordføreren.

Kl. 16:41

Søren Pape Poulsen (KF):

Jeg ser måske en lille smule anderledes på verden. Altså, man kan have en lang diskussion om, hvad en overnormal profit er, og hvordan man kan bruge det, og om det også er noget, der skal udbredes til andre brancher. Er der noget, der hedder overnormal profit på pumper, på legoklodser eller på rockwool? Altså, hvor er grænsen for det?

Jeg har det nu engang sådan, at det i bund og grund er godt, at der er frie markeder, for hvis vi fulgte Enhedslistens model, hvor alt skal statsliggøres og der ikke skal være nogen konkurrence, så bliver det jo bare dyrere for alle mennesker.

Kl. 16:42

Anden næstformand (Jeppe Søe):

Spørgeren.

Kl. 16:42

Victoria Velasquez (EL):

Det er jo simpelt hen noget sludder. Overnormal profit er et helt almindeligt begreb. Du kan sagtens kigge på de beløb, der har været over de sidste 10 år eller 15 år og se, hvad gennemsnittet er der, og om vi simpelt hen har at gøre med nogle profitter, som stikker fuldstændig af. Og ja, det har vi med energiselskaberne.

For den anden ting, som også gør, at jeg må indrømme, at det lidt er noget sludder, vedrører jo særlig elselskaberne. Hvorfor er det, at de priser har været så høje? Det er jo, fordi man politisk bestemt, fra EU's side, har sat en pris ud fra, hvad det er, gassen og de andre dele har kostet.

Så jeg vil bare igen høre: Har Konservative skiftet mening, eller holder man stadig fast i, at man står på energispekulanternes side?

Kl. 16:42

Anden næstformand (Jeppe Søe):

Ordføreren.

Kl. 16:42

Søren Pape Poulsen (KF):

Vi står ikke på nogen spekulanters side, men vi tror stadig væk på, at der skal være et frit marked. Og hvis det så nærmer sig monopollignende tilstande, er det klart, at man får en diskussion af, hvor stor en profit kan være. Det er jeg helt med på.

Kl. 16:43

Anden næstformand (Jeppe Søe):

Så er det hr. Martin Lidegaard fra Radikale Venstre.

Kl. 16:43

Martin Lidegaard (RV):

Tak for en god tale, og også en stor tak herfra for samarbejdet med både De Konservative og Liberal Alliance. Der er ikke grund til at bruge meget tid her på at diskutere tilbagetrækning, for der er vi jo et hundrede procent enige om det kæmpe potentiale, der er, og også om en mere retfærdig tilbagetrækningsordning for de nedslidte.

Nu har vi fra Radikales side stillet et spørgsmål til alle de andre partier, så det skal heller ikke gå Det Konservative Folkeparti forbi. Vi har været enige om, hvordan vi skal finde flere penge, finde større råderum og finde mere arbejdskraft. Vi har egentlig ikke diskuteret så meget, hvad vi så skal bruge det til, når vi har lavet de reformer for Danmarks fremtid. Så det er jo nærliggende at spørge De Konservative: Hvis De Konservative havde de her berømte 100 kr. i hånden – og det har vi jo rent faktisk – hvor er det så vigtigst at investere sådan intuitivt? Hvor meget vil man investere i fremtiden, i vores børn og unge og det grønne? Hvor meget skal vi bruge på at håndtere de nuværende generationer og sundhed og ældre især? Og hvor meget skal vi bruge på at lette skattebyrden for den danske befolkning og det danske erhvervsliv?

Kl. 16:44

Anden næstformand (Jeppe Søe):

Ordføreren.

Kl. 16:44

Søren Pape Poulsen (KF):

En ting er det netop fremskrevne råderum. Noget andet er selvfølgelig, at vi hver især har økonomisk politik, der skaffer forskellige råderum og forskellig økonomi. Det har vi jo alle sammen som partier. Derfor har nogle jo mere at bruge af end andre, kan man sige.

Hvis jeg skal være helt ærlig, har vi jo tidligere lagt planer frem om, at der kommer til at blive brugt mere på forsvaret og mere på klimaet og hele den grønne omstilling. Og vores sundhedsvæsen trænger. Men jeg har ikke til i dag en præcis plan med for, hvad vi lige nu har af særlige elementer. Selv om det er fristende lige at fyre noget af her fra talerstolen, har jeg det sådan, at jeg synes, at vi som partier skal komme med gennemarbejdede planer. Det gjorde vi op til sidste valg. Der havde vi en skatteplan, og jeg skal da love for, at den havde stor interesse og knap så meget opbakning, men den var dog gennemregnet.

Kl. 16:45

Anden næstformand (Jeppe Søe):

Spørgeren.

Kl. 16:45

Martin Lidegaard (RV):

Det er helt fair. Jeg fortsætter dog lige fræseriet lidt endnu. Jeg er ikke ude efter eksakte tal eller alt sådan noget, men når vi stiller det her spørgsmål til alle partier, er det jo nok, fordi vi er nået til den erkendelse, at når vi kigger på de seneste 20 års økonomiske politik, har vi nok forsømt lidt at investere i fremtiden. Og det er jo en af grundene til, at vi har alle de regninger lige nu, herunder i forhold til trivsel, nedslidning osv. Derfor tænker vi, at når vi nu får et ekstra råderum, hvis vi laver de reformer, som vi i vores partier er enige om at lave, kunne det jo være, at vi i hvert fald skulle tage en større del, end vi har gjort indtil nu, og investere den i fremtiden.

Kl. 16:45

Anden næstformand (Jeppe Søe):

Ordføreren.

Kl. 16:45

Søren Pape Poulsen (KF):

Jeg køber fuldstændig præmissen for diskussionen, bestemt. Jeg tror, at en af grundene til, at vi er nogle, der siger nej til det udspil, som regeringen er kommet med til bl.a. en universitetsreform – det ved jeg også at Radikale Venstre gør, men så er det ikke sikkert, at vi går med hinanden hele vejen – er, at det er en reform, som alle aktører er fuldstændig og aldeles imod. Og jeg synes, at vi har folkeskolereformen som et godt eksempel på, at hvis man presser noget ned over hovedet på folk, hvor alle er imod, bliver det en kæmpe fiasko. Det vil vi gerne undgå her. Dermed er det også et ja til, at vi måske har noget, vi skal lære af fortiden i forhold til at investere i fremtiden.

Kl. 16:46

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 16:46

Morten Messerschmidt (DF):

Først og fremmest tillykke med den fine alliance – den nye alliance, fristes man næsten til at sige. Men der er en ting, som ærgrer mig lidt, og det er det her meget voldsomme fokus på udenlandsk arbejdskraft, når vi jo i Danmark har en fuldstændig uudnyttet ressource i form af seniorerne. Altså, situationen er jo den, at hvis vi i Danmark bare holdt op med at have den aldersdiskriminering, der er på arbejdsmarkedet, og bare var lige så gode til at holde seniorerne på arbejdsmarkedet, som man er oppe i Norge, så havde vi 66.000 flere i beskæftigelse, og så var der slet ikke brug for alle de udlændinge, som jeres alliance gerne vil invitere ind i Danmark. Og derfor vil jeg bare høre, om ikke hr. Søren Pape Poulsen er enig i, at vi da skal bruge de ressourcer, vi har i Danmark, først, nemlig seniorerne, altså dem, der gerne vil fortsætte med at arbejde, måske på nedsat tid eller hvis de får nogle økonomiske fordele ved at fortsætte osv., i stedet for at tage alle mulige ind fra Pakistan og Indien og fra rundtomkring i den farverige verden.

Kl. 16:47

Anden næstformand (Jeppe Søe):

Ordføreren.

Kl. 16:47

Søren Pape Poulsen (KF):

Allerførst vil jeg sige, at det også kunne være, at hr. Morten Messerschmidt og jeg og måske flere skulle lave en alliance. Jeg tror, at vi godt kunne blive enige om en form for retspolitisk alliance langt hen ad vejen – bare ét af flere eksempler. Når det så er sagt, er jeg fuldstændig enig med spørgeren i, at der jo ligger et uudnyttet potentiale, når vi kigger på seniorer på arbejdsmarkedet. Jeg tror også bare i virkeligheden, at når vi kigger på vores velfærdssektor og på den private sektor, kommer det ikke til at dække det behov, vi har, så jeg mener, at vi får brug for begge dele. Men jeg er med på det langt hen ad vejen, tror jeg; nu ved jeg ikke, hvad hele vejen er, for jeg kender ikke alle forslagene. Men jeg er med på, at vi selvfølgelig skal gøre rigtig meget, for at vores seniorer kan blive på arbejdsmarkedet på forskellige måder og i forskellige konstruktioner, for det er en fantastisk ressource. Og jeg fatter ikke, at man ikke griber den og tager den ind, for det er en rigtig god arbejdsressource.

Kl. 16:48

Anden næstformand (Jeppe Søe):

Hr. Morten Messerschmidt.

Kl. 16:48

Morten Messerschmidt (DF):

Jamen skulle vi så ikke lave den alliance i forhold til seniorerne på arbejdsmarkedet? Vi har debatten i morgen her i Folketingssalen, nemlig forespørgselsdebatten – jeg ved ikke, hvem hr. Søren Pape Poulsen sender, men jeg sender mig selv, og så kunne hr. Søren Pape Poulsen jo gøre det samme – i forhold til at fjerne alle de regler, der diskriminerer seniorerne. Man kan jo nærmest ikke få et realkreditlån, hvis man er fyldt 55 år og har en almindelig indsigt i husstanden, fordi bankerne er bange. Der er en masse arbejdsgivere, som siger, at når man får ansøgninger ind, tager man bare konsekvent folk, der er i 20'erne, selv om det måske er dem i 50'erne og 60'erne, som har allermest erfaring osv. Så der er både noget kultur og noget regulering, og vi kunne jo starte med at fjerne den regulering, der diskriminerer seniorerne.

Kl. 16:49

Anden næstformand (Jeppe Søe):

Ordføreren.

Kl. 16:49

Søren Pape Poulsen (KF):

Uden helt at kende den regulering er jeg meget positivt indstillet over for det. Selvfølgelig er jeg det.

Kl. 16:49

Anden næstformand (Jeppe Søe):

Så er det fru Sascha Faxe fra Alternativet.

Kl. 16:49

Sascha Faxe (ALT):

Tak. Og tak for en god tale. Vi kan også rigtig godt lide samarbejde på kryds og tværs i Alternativet, og jeg vil gerne starte med også at takke for det gode samarbejde om affaldsloven f.eks. Vi har så også i Alternativet foreslået at komme med et forslag om at lave en arbejdsgruppe til at udarbejde et forslag til, hvordan man kunne lave en forvaltningsdomstol i Danmark. Vi mener, at retssikkerheden i Danmark sejler rimelig meget på det her område. Der bliver tænkt primært på økonomi, og borgernes retssikkerhed vejer ikke særlig tungt i det her.

Ankes der til Ankestyrelsen eller til Ombudsmanden for så vidt, er det suverænt kommunen, der bestemmer, hvilke dokumenter der skal sendes ind i forhold til sagen. Samtidig ser vi også, at sådan en forvaltningsdomstol vil kunne være med til at sikre borgernes retssikkerhed, så den altid er i centrum frem for økonomien. Så det er altså et sted, hvor vi får sat borgernes sikkerhed i centrum.

Vi er nysgerrige på, hvorfor Konservative mener, at det er en dårlig idé med sådan en arbejdsgruppe, der skal komme med et forslag til en forvaltningsdomstol?

Kl. 16:50

Anden næstformand (Jeppe Søe):

Ordføreren.

Kl. 16:50

Søren Pape Poulsen (KF):

Vi bliver i hvert fald ikke uenige om, at der skal være et stærkt fokus på borgernes rettigheder og retssikkerhed. Når vi ikke lige er med på den her med en forvaltningsdomstol, kommer det måske af vores tvivl. Er der er tale om mere bureaukrati, er det nye veje, skal vi bygge mere op? Eller skulle vi prøve at kigge på, hvad det er, der gør, at vi har brug for sådan en? Skulle vi ikke hellere rydde de sten af vejen? Handler det om, at vi laver så specialiseret en lovgivning her i Folketinget, at den er fuldstændig håbløst at administrere efter efterhånden? Altså, hvis det er det, vi gør, så kunne vi jo starte med at rydde alle stenene af vejen og gøre det mere enkelt – både for borgerne, for virksomhederne, for os alle sammen – i stedet for vi skal til at have en ny instans.

Det er ikke, fordi jeg ikke vil gå ind for borgernes rettigheder. Jeg tvivler bare på, at det er den rigtige medicin. Jeg kan tage fejl. Men det er vores udgangspunkt, at vi faktisk synes, at det bare at skabe et nyt led; i stedet for at vi får ryddet op i den lovgivning, vi har.

Kl. 16:51

Anden næstformand (Jeppe Søe):

Spørgeren.

Kl. 16:51

Sascha Faxe (ALT):

Tak. Jamen en oprydning ville altså også være kærkommen herfra, men vi kan jo se, at det i mange sager er sådan, at når man så klager, bliver det helt kafkask for borgeren, hvor man render rundt fra kommunen til det ene, det andet og til det tredje og selv må styre rigtig, rigtig meget af det. Samtidig behandles klager jo nærmest kun skriftligt. Der er ikke mulighed for at føre vidner osv. i forhold til Ankestyrelsen, så den fungerer ikke i sin nuværende form. Så vi er nysgerrige på, hvad Konservative så vil foreslå i stedet for, altså når der ikke er åbenhed over for det her. Hvad kunne det så være i forhold til at sikre borgernes retssikkerhed?

Kl. 16:52

Anden næstformand (Jeppe Søe):

Ordføreren.

Kl. 16:52

Søren Pape Poulsen (KF):

Må jeg ikke bare give et eksempel, som man hurtigt kan få skudt i skoen handler om bureaukrati, men som ikke er det. Vi foreslog i valgkampen bl.a. i forbindelse med en større ældrediskussion og -udspil, at der skulle være et uafhængigt statsligt tilsyn, fordi vi har set nogle meget, meget bekymrende og skandaløse sager på nogle plejehjem. Så ville vi selvfølgelig afskaffe det kommunale tilsyn, og så kunne der komme et uvildigt statsligt tilsyn ind at se på det. Det der med, at der er kommunalt tilsyn, og at kommunen ligesom skal se på sig selv osv., synes vi måske ikke er hensigtsmæssigt. Altså, det er et eksempel på, at man godt kan indføre noget, hvor man måske tager retssikkerheden alvorligt på en anden måde, uden at vi nødvendigvis skal have en forvaltningsdomstol. Men det er jo en svær diskussion at have ved sådan få sekunders debat her.

Kl. 16:52

Anden næstformand (Jeppe Søe):

Så er det hr. Benny Engelbrecht fra Socialdemokratiet.

Kl. 16:53

Benny Engelbrecht (S):

Tak. Hr. Søren Pape Poulsen sagde i sin ordførertale noget i retning af: Vi er ikke nogen, der vågner om morgenen og siger: Bare der er noget, vi kan være imod i dag. Det er selvfølgelig et frisk udsagn, især fordi man, når man ser på årets finanslov, godt kan komme til at tro det modsatte, altså at det faktisk var sådan, Konservative tænkte. Jeg måtte i hvert fald finde luppen frem og kigge rigtig grundigt efter, da vi skulle kigge på, hvad det så var, der var de faktiske forskelle imellem det, som regeringen sammen med et meget bredt flertal i Folketinget fremlagde, og så Konservatives ændringsforslag.

Men hvis man kiggede rigtig godt efter, kunne man finde én ting, der for alvor gjorde forskellen, og det var de små købmænd. Der måtte man forstå, at Konservative var meget imod, at små købmænd skulle have en hjælpende hånd, vel at mærke så meget imod det, at man stillede et ændringsforslag i Folketinget omkring det. Men man havde faktisk været med til at godkende den samme check, som kom til udbetaling på nogenlunde samme tid, via et aktstykke i Finansudvalget. Dengang spurgte jeg til, hvorfor det opstod, og der kom ikke noget særlig klart svar fra ordføreren, så nu vil jeg give hr. Søren Pape Poulsen muligheden for at svare på det i dag.

Kl. 16:54

Anden næstformand (Jeppe Søe):

Ordføreren.

Kl. 16:54

Søren Pape Poulsen (KF):

Folk, der sidder og kigger på det her udefra, kender jo ikke teknikken i, hvordan vi arbejder i Folketinget. Altså, vi har jo ikke givet et aktivt tilsagn om at støtte det, men når man så i Finansudvalget ikke modtager en melding fra os – og den havde vi ikke fået givet – om, at vi var imod det, bliver man automatisk taget til indtægt for at støtte det. Så det er jo derfor. Og det er også derfor, at vi stillede ændringsforslaget.

I det hele taget i forhold til finansloven skal jeg være ærlig og sige, at det ikke var der, vi tænkte at vi skulle bruge de fleste af vores kræfter. Vi vil faktisk glæde os til at bruge rigtig mange kræfter på finansloven for 2024, for vi tænker, at den bliver der lidt mere, skal vi sige gods i – også fordi vi havde en finanslov for 2023, da vi var 4 måneder inde. Kunne vi have fundet en vej til at være med i en finanslov, altså skulle vi være med eller ikke være med? Nu vejede vi det på vægten og sagde: Arh, vi synes, der er faldet lidt for lidt smuler fra regeringens bord ned på gulvet, som vi kan samle op, så den er vi ikke med i i år. Jeg tror ikke, det er mere dramatisk end det.

Kl. 16:55

Anden næstformand (Jeppe Søe):

Spørgeren.

Kl. 16:55

Benny Engelbrecht (S):

Det var i hvert fald ikke noget problem for Liberal Alliance at stemme imod det pågældende aktstykke, selv om de faktisk heller ikke var til stede i Finansudvalget den dag, det aktstykke blev afgjort.

Det var jo ret tydeligt, at hr. Søren Pape Poulsen var ret præcis, i forhold til at forhandlingsreserven ligesom var for lille til, at man ville bruge energi på forhandlingerne om finansloven. Men bare så vi ved det i regeringspartierne, vil jeg spørge: Hvor stor skal en forhandlingsreserve egentlig være, for at man i Konservative vil bruge sin energi på at møde op og forhandle aktivt, når der skal forhandles finanslov for 2024?

Kl. 16:55

Anden næstformand (Jeppe Søe):

Ordføreren.

Kl. 16:55

Søren Pape Poulsen (KF):

Jeg har besluttet mig for, at uanset hvor lille eller hvor stor den forhandlingsreserve er for 2024, bliver vi siddende i rummet, til vi bliver smidt ud.

Kl. 16:55

Anden næstformand (Jeppe Søe):

Den næste spørger er hr. Anders Kronborg fra Socialdemokratiet.

Kl. 16:56

Anders Kronborg (S):

Tusind tak for det. Noget af det, der er spændende ved det her hus, er jo, at vi også laver lovgivning for Færøerne og Grønland, og at vi også har fire nordatlantiske mandater, som vi har et rigtig godt samarbejde og en god dialog med. Og derfor var jeg selvfølgelig ærgerlig over, at da vi havde redegørelsen om rigsfællesskabet, valgte Det Konservative Folkeparti aktivt ikke at deltage i den debat. Det står selvfølgelig Det Konservative Folkeparti frit for. Jeg synes dog, at rigsfællesskabet er dyrebart, og at det er noget, et hæderkronet parti bør møde op til debatten om, men det er jo selvfølgelig Det Konservative Folkepartis valg.

Mit spørgsmål går på, at vi da var en række partier, der kom med et forslag til vedtagelse om rigsfællesskabet, og faktisk stemte alle partier i Folketinget for det her forslag til vedtagelse, og det samme gjorde de fire nordatlantiske mandater, men det eneste parti, der trykkede på den røde knap og stemte imod, var hr. Søren Pape Poulsens parti. Og jeg synes, at jeg mangler en ordentlig forklaring på, hvorfor hr. Søren Pape Poulsens parti som det eneste, også imod de fire nordatlantiske mandater, valgte at stemme imod.

Kl. 16:57

Første næstformand (Leif Lahn Jensen):

Ordføreren.

Kl. 16:57

Søren Pape Poulsen (KF):

Først og fremmest kan det jo være, at man får forfald til en debat; det er jo ikke nødvendigvis noget, man gør med vilje eller i protest. Og så skal jeg bare være ærlig og sige, at det også var med luppen og tættekammen i forhold til den tekst, der var, at man valgte at stemme nej. Altså, efterfølgende har vi da drøftet lidt, om vi skulle have gjort det eller ej. Men for at være helt ærlig har jeg ikke været så tæt på det.

Jeg giver hr. Anders Kronborg ret i, at rigsfællesskabet er rigtig, rigtig vigtigt. Jeg tror faktisk, at vi er et af de få partier i Folketinget, der er kommet med et rigsfællesskabsudspil – det kom vi med sidste år – for vi synes faktisk som et eksempel, at det er vigtigt, at børnene i vores skoler lærer endnu mere om rigsfællesskabet, og at vi i nyhedsmedierne hører mere om rigsfællesskabet og det samarbejde, vi har. I den situation, vi står i internationalt, med den sikkerhedspolitiske diskussion, vi har, er det jo også vigtigt, at de tre lande har et godt og tæt samarbejde i rigsfællesskabet.

Kl. 16:58

Første næstformand (Leif Lahn Jensen):

Spørgeren.

Kl. 16:58

Anders Kronborg (S):

Jeg er glad for, at hr. Søren Pape Poulsen betoner vigtigheden af rigsfællesskabet, og jeg kan forstå, at partiet har siddet med en lup i forhold til den her vedtagelsestekst. Og i og med at rigsfællesskabet spiller en meget vigtig rolle geopolitisk, spiller en vigtig rolle i Danmark og spiller en vigtig rolle for forsvaret, så kan hr. Søren Pape Poulsen måske være mere præcis, med hensyn til hvad det så var, man opdagede i luppen, i forhold til at man var det eneste parti herinde i Folketinget, der sendte det tydelige signal til vores venner i rigsfællesskabet: Det Konservative Folkeparti stemmer imod det forslag til vedtagelse, som alle andre partier er for.

Kl. 16:58

Første næstformand (Leif Lahn Jensen):

Ordføreren.

Kl. 16:58

Søren Pape Poulsen (KF):

Ja, og jeg ville ønske, at jeg her på stående fod præcis kunne huske den formulering, men det kan jeg simpelt hen ikke. Jeg kan ikke huske alle lovforslag, beslutningsforslag og redegørelser, der er herinde; det skal jeg bare være ærlig og sige. Jeg vil gerne finde ud af det og vende tilbage til spørgeren, for jeg forstår godt, at der bliver spurgt til det, og jeg har ingen grund til at skjule det.

Men jeg vil gerne igen understrege, at rigsfællesskabet er meget, meget vigtigt, og det er ikke blevet mindre vigtigt de senere år. Jeg synes faktisk, at vi skal gøre noget for at komme tættere på hinanden og lære noget mere om hinanden.

Kl. 16:59

Første næstformand (Leif Lahn Jensen):

Så er det hr. Sjúrður Skaale.

Kl. 16:59

Sjúrður Skaale (JF):

Tak for det. Og tak for talen. Også tak for de ord, at ordføreren sagde til sidst om sin holdning til rigsfællesskabet og dets betydning. Nu er det således, at ordføreren i en udsendelse i DR om en sag, hvor fiskeripolitik og sikkerhedspolitik ligesom overlappede hinanden, sagde, at han var – som jeg husker det – fuldstændig ligeglad med de fiskeriaftaler. Det, som mange opfattede at der lå i det, var, at Danmark bare skal overtage Færøernes fiskeripolitik og definere det som sikkerhedspolitik og så tage magten tilbage fra Færøerne. Kan ordføreren forklare, hvad det var, han mente, da sagde de her ord, som er blevet genafspillet så mange gange, om, at han er ligeglad med de fiskeriaftaler?

Kl. 17:00

Første næstformand (Leif Lahn Jensen):

Ordføreren.

Kl. 17:00

Søren Pape Poulsen (KF):

Ja, for hele sætningen lød, som jeg husker det: I den sammenhæng, altså hvis det handler om sikkerhedspolitik, er jeg ligeglad med fiskeriaftaler. Jeg er jo ikke ligeglad med fiskeriaftaler, for de betyder meget for Færøerne. Men det var en sammenhæng, hvor vi diskuterede, at kommercielle fartøjer, russiske fartøjer anlægger rigsfællesskabets havne og har militært lytteudstyr ombord, og der mener jeg, det handler om sikkerheds- og forsvarspolitik; så kan man ikke bare sige, at der er tale om en fiskeriaftale. Det ligger mig faktisk rigtig meget på sinde, at man, mens ukrainerne bliver slået ihjel af russerne, har et rigsfællesskab, hvor man kan lægge til havn med militært lytteudstyr. Det kan jeg simpelt hen bare ikke være i. Det var den sammenhæng, jeg talte om, og jeg håber simpelt hen, vi enige om, at russerne ikke med militært udstyr skal anlægge rigsfællesskabets havne. Det er bare i den sammenhæng, jeg mener det.

Kl. 17:01

Første næstformand (Leif Lahn Jensen):

Spørgeren.

Kl. 17:01

Sjúrður Skaale (JF):

Det er vi fuldstændig enige om. Det er bare vigtigt, at ordføreren gør klart, at han også mener, at når der er overlap – der er jo nogle gange et totalt overlap mellem sikkerhedspolitik, erhvervspolitik, fiskeripolitik og handelspolitik osv. – så må man mellem Danmark og Færøerne tale sig til rette, sådan at Danmark ikke ligesom tager områder tilbage, for det vil jo skabe en anden konflikt, som jeg går ud fra at ordføreren heller ikke ønsker at få skabt.

Kl. 17:01

Første næstformand (Leif Lahn Jensen):

Ordføreren.

Kl. 17:01

Søren Pape Poulsen (KF):

Det er jeg fuldstændig enig i. Vi kommer længst i rigsfællesskabet, hvis vi taler godt med hinanden. Nu er jeg typen, der ofte siger tingene uden omsvøb og uden at gå omveje, og nogle gange går jeg lidt direkte til den, men det er bare vigtigt for mig at sige, at i en situation, hvor folk dør på slagmarken, og hvor det frie samfund kæmper mod det ufrie, er vi nødt til bare at være enige om, at hvis kommercielle fartøjer har militært lytteudstyr om bord, har vi – med al respekt – en fælles opgave i at gøre noget ved det.

Kl. 17:02

Første næstformand (Leif Lahn Jensen):

Så er det fru Trine Bramsen.

Kl. 17:02

Trine Bramsen (S):

Jeg vil gerne spørge hr. Søren Pape Poulsen om Konservatives ligestillingspolitik. For det kan jo synes lidt, som om Konservative har udset sig ligestillingspolitikken til at være dødsfjende nummer et, bl.a. med modstanden mod de initiativer, der skal sikre, at der kommer flere kvinder i ledelser og bestyrelser, altså noget, vi ved – vi ved – har en rigtig stor effekt i forhold til at udnytte potentialet i vores arbejdsstyrke bedre. Og når jeg undrer mig over det, er det, fordi størstedelen af dansk erhvervsliv bakker op om de her intiativer. Det samme gør World Bank Group. De siger faktisk, at det er helt afgørende for landes vækst, at man udnytter kvinders potentiale i ledelse som en del af arbejdsstyrken. Og man kan da næppe beskylde World Bank Group for at være sådan socialistisk anlagt. Kan hr. Søren Pape Poulsen ikke forklare, hvorfor Det Konservative Folkeparti er imod de her initiativer og gerne ser dem rullet tilbage?

Kl. 17:03

Første næstformand (Leif Lahn Jensen):

Ordføreren.

Kl. 17:03

Søren Pape Poulsen (KF):

Jo, det vil jeg da rigtig gerne. Altså, jeg har det jo sådan, at kvoter er for fisk og ikke for kvinder. Og jeg har det sådan, at jeg tror på, at vi kommer længst med ligestillingen i Danmark og alle andre steder, hvis det handler om, hvad det er for nogle kvalifikationer, du har, og hvis vi ikke kommer fra statsmagtens side og skal styre, hvordan det skal være. Jeg vil så mene, men det er jo min personlige mening, at hvis man er en klog virksomhed, sørger man for at have en bredde i de mennesker, der er en del af ledelsen. Man sørger selvfølgelig for, at der ikke bare sidder en gruppe mænd og styrer det – det kan være meget klogt, at man har nogle kvinder – eller at det ikke bare er nogle kvinder, der sidder og styrer det, for man har brug for mænd. Altså, jeg har det bare sådan, at vi vel skal spørge os selv, hvor meget vi skal blande os i det fra Folketingets side. Det er sådan set bare det.

Kl. 17:04

Første næstformand (Leif Lahn Jensen):

Spørgeren.

Kl. 17:04

Trine Bramsen (S):

Jamen der er jo ikke tale om kvoter. Der er tale om måltal, som er noget ganske andet. Og når jeg stiller spørgsmålet, er det jo, fordi det var statsminister Schlüter, der i Konservatives storhedstid i 1985 stod bag lovforslaget om ligestilling mellem mænd og kvinder i offentlige hverv, altså en ret markant ændring i dansk lovgivning. Det var en banebrydende ændring. Og i flere europæiske lande er det hr. Søren Pape Poulsens konservative kolleger, som indfører noget, der er meget mere vidtgående end det, vi kigger på i Danmark, nemlig kvoter. Derfor vil jeg høre Konservatives formand, om tiden ikke er inde til at tage et fornyet blik på tilgangen til ligestillingspolitik fra Konservatives side.

Kl. 17:04

Første næstformand (Leif Lahn Jensen):

Ordføreren.

Kl. 17:04

Søren Pape Poulsen (KF):

For mig handler ligestilling om lige stilling og ikke om måltal og kvoter og alt muligt andet. Altså, uanset hvor mange europæiske lande og kapitalister i bankverdenen, eller hvad det var, der blev sagt, som har forskellige holdninger til det, tror jeg på, at virksomheder og andre selv er bedst til at finde ud af, hvordan de sammensætter det bedst. Og hvis de er kloge, sørger de for på alle måder at have diversitet og forskellighed, for det bliver man bare dygtigere af, siger en fra en folketingsgruppe, hvor det er 60-40  i kvindernes favør.

Kl. 17:05

Første næstformand (Leif Lahn Jensen):

Så er det fru Charlotte Bagge Hansen.

Kl. 17:05

Charlotte Bagge Hansen (M):

Tak for ordet. Først vil jeg gerne kvittere for en positiv og, som jeg hører det, samarbejdsorienteret tale. Derefter må jeg altså sige, at jeg er begejstret, og det er jeg, fordi hr. Søren Pape Poulsen sammen med nogle af sine kollegaer har vist initiativ og vilje til iværksætteri. Tillykke med jeres nye virksomhed reformalliancen, KLAR-alliancen.

Nu er jeg jo den type, som selv er iværksætter, og jeg bliver meget nysgerrig på, hvad for nogle varer det er, I har på hylderne. I har meldt ud, at I vil gå ambitiøst til værks og levere nogle reformer, som Danmark har brug for, og derfor vil jeg gerne høre ordføreren, hvilke reformer det er, I har på hylderne i KLAR-alliancen.

Kl. 17:06

Første næstformand (Leif Lahn Jensen):

Man skal huske, at vi skal passe på med direkte tiltale herinde.

Værsgo til ordføreren.

Kl. 17:06

Søren Pape Poulsen (KF):

Mange tak. Jeg er glad for, at talen er taget i den ånd, den er leveret i, for vi vil faktisk gerne samarbejde. Det er det, jeg er rundet af. De første mange år i politik var jeg kommunalpolitiker, og hvis der er noget, kommunalpolitik er rundet af, så er det i hvert fald samarbejde på alle mulige og nærmest umulige måder.

Når det så er sagt, vil jeg sige, at det, vi har foreslået indtil videre med alliancen, har været, når vi taler om international arbejdskraft, at vi ikke er bange for, at der kommer folk hertil og arbejder. Det tror vi faktisk på er rigtig godt; altså, vi har brug for arbejdskraften. Vi har også foreslået en anden løsning i forhold til tilbagetrækning – det er noget, der virkelig batter, når vi taler om reformer. Altså, drop nu alle de former for tilbagetrækning, vi har, og lad os prøve at starte helt forfra. Vi ved godt, det ikke er populært, men vi siger jo ærligt: Lad os udfase efterlønnen, lad os afskaffe Arnepensionen. Vi har så sagt, at vi skal beholde seniorpensionen, og vi skal også beholde en ydelse for dem, der er nedslidte, for intet menneske i dette Folketing synes, at folk skal gå på arbejde, hvis de er nedslidt – det tror jeg i hvert fald ikke der er.

Kl. 17:07

Første næstformand (Leif Lahn Jensen):

Spørgeren.

Kl. 17:07

Charlotte Bagge Hansen (M):

Så bliver jeg jo lidt betrygget, for en del af de ting, som hr. Søren Pape Poulsen siger, taler en til en ind i det, der står i regeringsgrundlaget. Jeg vil så bare kvittere for det og sige, at jeg glæder mig til samarbejdet.

Kl. 17:07

Første næstformand (Leif Lahn Jensen):

Ordføreren.

Kl. 17:07

Søren Pape Poulsen (KF):

Det gør jeg også, for hvis det, KLAR-alliancen har foreslået, kan finde vej til regeringen, så holder vi fest. Altså, det bliver helt fantastisk, for så vil det virkelig rykke både i forhold til arbejdsudbuddet og i økonomien, og lad os håbe, at vi kunne komme derhen. Det synes jeg ville være helt, helt fantastisk. Og vi har endda flere forslag end det, men lad os mødes om det.

Kl. 17:08

Første næstformand (Leif Lahn Jensen):

Så er det fru Anne Valentina Berthelsen.

Kl. 17:08

Anne Valentina Berthelsen (SF):

Tak for talen. Forsvaret er jo en hjertesag for De Konservative. Det har, så vidt jeg ved, været vigtigt for Konservative at styrke vores forsvar, nærmest siden partiet blev født. Og i lyset af situationen fortjener det jo altså anerkendelse. Derfor vil jeg også gerne lige spørge til de Konservatives prioriteter og de forhandlinger, som starter nu, om netop forsvaret. Ordføreren siger, at rigsfællesskabet i lyset af den sikkerhedspolitiske situation og samarbejdet i rigsfællesskabet er vigtigt, og det er jeg enig med ordføreren i, men kan man så også deraf udlede, at De Konservative mener, at Arktis og det at investere i vores kapaciteter i Arktis er en vigtig prioritet for De Konservative i de kommende forhandlinger om forsvaret, som jo faktisk starter nu?

Kl. 17:09

Første næstformand (Leif Lahn Jensen):

Ordføreren.

Kl. 17:09

Søren Pape Poulsen (KF):

Nu er der jo sættemøde om det, og jeg har det sådan, at Arktis er vigtig, og en lang række andre ting er vigtige. Det er sådan en debat, der bare er umådelig svær at tage på Folketingets talerstol med to korte bemærkninger. Men, altså, vi kommer jo til at lave en lang række investeringer i forsvaret. Vi kommer jo til at skulle have et nyt materiel; vi skal have missiler, der kan skyde ned, når vi bliver angrebet. Vi skal finde ud af, hvordan vi under vandet – og det findes der jo mange måder til – kan se, hvad der foregår.

Noget af det mest centrale i vores forsvar er at kunne finde ud af, hvad der egentlig foregår i Østersøen under vandoverfladen. Det kan man også med andet end ubåde – altså, hvad er det, man gør? Og så synes vi også, at der ganske enkelt skal være længere værnepligt, for soldaterne skal uddannes noget længere og blive dygtigere. Det mener vi der er brug for – og meget mere. Men det kan vi jo ikke lige klare her. Men jeg er sikker på, at vi når en aftale, og jeg håber da, at vi når en aftale, hvor et meget bredt flertal herinde bliver enige om en ny forsvarsaftale.

Kl. 17:10

Første næstformand (Leif Lahn Jensen):

Spørgeren.

Kl. 17:10

Anne Valentina Berthelsen (SF):

Altså, meget af det, ordføreren siger, er jeg jo sådan set enig i, og jeg tror nu også nok, at vi skal nå en aftale. Jeg hører det så også lidt, som om ordføreren synes, at der er mange ting, der er vigtige. Det er jeg også enig i. Jeg vil bare have specificeret, om ordføreren er enig i, at Arktis er mindst lige så vigtig som Østersøen, for jeg har hørt en af ordførerens kollegaer sige noget lidt andet, og det er ikke en holdning, som vi deler i SF.

Kl. 17:10

Første næstformand (Leif Lahn Jensen):

Ordføreren.

Kl. 17:10

Søren Pape Poulsen (KF):

Man kan altid diskutere, hvordan man graduerer det, men jeg synes altså, at med den placering, Danmark har i forhold til Østersøen, og det, der foregår lige i øjeblikket med den, må vi jo sige, fjende af det frie samfund, vi har i Rusland, så er Østersøen helt afgørende vigtig. Men det betyder ikke, at Arktis ikke er vigtig, og jeg nægter at tro med det, der ligger her, at vi ikke både kan sikre det nære forsvar, men selvfølgelig også tage initiativer i Arktis, for vi får behov for begge dele – selvfølgelig gør vi det.

Kl. 17:11

Første næstformand (Leif Lahn Jensen):

Så når vi desværre kun en mere, og det er fru Jette Gottlieb.

Kl. 17:11

Jette Gottlieb (EL):

Tak for det. Jeg er glad for, at ordføreren i sin tale understregede, at de vil nå klimamålene. Tak for det. Men så vil jeg spørge, om man så også er klar til at træffe fremtidens beslutninger og ikke bare tale om det. I runde tal kommer cirka en tredjedel af CO2-udledningen fra transport, og nu forstår jeg af debatten, at De Konservative ikke går ind for den kilometerbaserede vejafgift – det vidste jeg sådan set godt – men hvad så med de store infrastrukturanlæg som f.eks. Egholmforbindelsen, Kattegatbroen eller den nye motorvejsforbindelse ved Hærvejen, som vel tilsammen sammen med f.eks. Alsbroen og Lynetteholm løber op i cirka 200 mia. kr. i investeringer, men som også ud fra al erfaring vil generere øget vejtrafik? Det er fortidens beslutninger. Er De Konservative klar til at omgøre den slags beslutninger til fordel for beslutninger, der i stedet fremmer den kollektive transport?

Kl. 17:12

Første næstformand (Leif Lahn Jensen):

Ordføreren.

Kl. 17:12

Søren Pape Poulsen (KF):

Jeg kan starte med at sige, at det korte svar er nej. For vi skal jo sikre os, at de grønne biler, som vi skal have flere af, også skal have noget at køre på. De grønne biler skal have noget asfalt at køre på. Så enkelt er det. Og jeg er nødt til at sige, at vi ikke bare kan tale om biler eller kollektiv transport. Der er nogle steder i Danmark, hvor det foretrukne er kollektiv transport. Hvis jeg skal fra a til b i hovedstaden, tager jeg som regel metroen, for det er bare nemt og dejligt, men der, hvor jeg er vokset op og kommer fra, er der altså nogle steder, hvor buschaufføren er den bageste mand i bussen, og der er vi nødt til at finde nogle andre løsninger på den kollektive trafik, for vi kan ikke blive ved med at gøre det på den her måde. Jeg har ikke den endelige løsning, men løsningen er i hvert fald ikke, at vi dropper infrastrukturprojekterne, så de grønne biler ikke har noget at køre på.

Kl. 17:13

Første næstformand (Leif Lahn Jensen):

Spørgeren.

Kl. 17:13

Jette Gottlieb (EL):

Problemet i det her er jo, at det eneste problem, man løser, er CO2-udledningen. Det er jo ikke trængslen, det er jo ikke støjen, det er jo ikke det, som bilerne fylder. Og når jeg kalder det fortidens planer, er det jo, fordi de kun er begrundet i at skabe plads til flere biler, og fordi de jo er besluttet, før vi fik en klimalov, før vi tog vores klimamål så alvorligt, at vi også lavede 2025-mål. Så det vil sige, at de beslutninger, der er truffet på det tidspunkt, er ubegrundet i nutidens øjne, og de fører kun til mere skadelig udledning, også i anlægsfasen.

Kl. 17:13

Første næstformand (Leif Lahn Jensen):

Ordføreren.

Kl. 17:13

Søren Pape Poulsen (KF):

Når man er opvokset i Vejerslev og har boet i Bjerringbro, har man lov til at køre i sin bil, og danskerne vil have lov til at have deres biler, og vi kan ikke dække hele Danmark med kollektiv trafik, så vi skal have privatbilismen. Så skal vi selvfølgelig bare træffe nogle kloge beslutninger og gøre alt, hvad vi kan, for at fremme de grønne investeringer, for at fremme, at vi vælger at købe grønt, når vi køber transportmiddel, altså når vi køber grønne biler. Det kan vi så gøre noget for i fællesskab. Men jeg kommer ikke til at aflyse infrastrukturprojekterne.

Kl. 17:14

Første næstformand (Leif Lahn Jensen):

Så siger vi tak til ordføreren. Næste ordfører er fru Mai Villadsen fra Enhedslisten. Velkommen.

Kl. 17:14

(Ordfører)

Mai Villadsen (EL):

Tak for det. Men hvordan skal vi nogen sinde komme igennem med alle de upopulære reformer? siger fru Mette Frederiksen. Nu skal du høre, vi får det bare til at se ud, som om vi er i en kæmpe økonomisk krise, så vil folk lade os gøre hvad som helst, udbryder hr. Troels Lund Poulsen, hvorefter hr. Lars Løkke Rasmussen begejstret stemmer i: Vi kan endda selv opfinde et nyt alvorligt ord, nemlig permakrise, for så kan vi blive ved og ved og ved med at gennemføre reformer, befolkningen slet ikke støtter. Det er sådan, jeg forestiller mig ordvekslingen nogenlunde gik dengang på Marienborg, da regeringen blev dannet. Men regeringen er gennemskuet, selv vi i Enhedslisten, som jeg med lidt selvindsigt godt kan sige er en kende mavesure til tider, stråler nu nærmest af solskin og sommerhumør, når vi sammenligner os med regeringens deprimerende miner. Hvis jeg må låne et billede fra børnebøgernes Peter Plys, er vi jo nærmest det glade overgearede tigerdyr ved siden af regeringen, som vist mest, når det handler om økonomien, ligner det noget depressive æsel, der aldrig forsømmer en lejlighed til at se den negative side ved hver en glædelig nyhed.

Men vi ved, at regeringens økonomiske krisefortælling er falsk, og regeringen gør virkelig alt for at pakke sandheden væk. I stedet for at tage ejerskab over den gode økonomi, sniger de enhver god nyhed ud ad bagdøren sidst på nyhedsdagen, så ingen forhåbentlig skriver om det i morgendagens aviser. I stedet for at tage ejerskab over den gode økonomi og de gode nøgletal, bliver de behandlet som ubudne gæster, som skal pakkes godt væk, så ingen tager notits af dem. Men i sidste uge blev den falske krisefortælling vist alligevel gennemskuet for de fleste. 16 mia. kr. mere end forventet viste sig i råderummet, og det var næsten helt komisk at se finansministeren stå og kæmpe for at bevare det dårlige humør og pessimismen, mens pengene væltede ind i statskassen. Og hvorfor er det egentlig lidt problematisk? Handler den her kritik bare om retorisk drilleri fra oppositionen, som hr. Christian Rabjerg Madsen i dag har påstået? Nej, for regeringens devise om de evige mørke skyer i den offentlige økonomi har jo helt konkrete konsekvenser for både almindelige mennesker og for dansk politik.

Når regeringen påstår, at kassebeholdningen nærmest er tom, giver den jo sig selv en gylden undskyldning for at lave netop nedskæringsreformer, og det har konsekvenser for den nedslidte, som kan se sin seniorpension forsvinde; det har konsekvenser for alle dem, der har mistet en forårsfridag med familien, fordi regeringen har sløjfet store bededag; det har konsekvenser for alle de unge, der risikerer at skulle stresses og presses endnu hurtigere igennem uddannelsesmøllen, fordi deres uddannelser skal forkortes; og det har konsekvenser for nogle af de fattigste børn, som mister det børnetilskud, som måske betød, at deres familie kunne komme på sommerferie eller kunne købe nye briller til dem, når de nuværende blev for små; og det har konsekvenser for de velfærdshelte som sygeplejersker, pædagoger og mange andre, der nu risikerer, at deres kolleger fyres på grund af de tynde aftaler, der er lavet med kommuner og regioner, og som reelt udhuler vores velfærd, selv om der i virkeligheden er råd.

Findes der så slet ikke kriser? Jo, selvfølgelig gør der det. Derfor er det særlig problematiske ved regeringens krisefortælling, at den jo netop skygger for nogle af de reelle problemer, vi står midt i; at regeringen skaber modløshed og en forkert opfattelse af, at vi ikke har råd til at løse netop de kriser. For der er krise i sundhedsvæsenet. Mistrivslen er rekordhøj, særlig hos børn og unge, og ikke mindst står vi midt i en natur- og klimakrise, som er både dyb og omfattende, og det kan og skal vi selvfølgelig handle på sammen. Men det er lidt, som om, særlig med den sidste, den grønne krise, regeringen her lidt mere har anlagt en Fætter Højben-tilgang og mærker inde i hjertet, at lykken nok tilsmiler os til sidst, selv om nærmest samtlige eksperter råber vagt i gevær og fastholder, at naturen er i krise og vores klimamål ikke kan nås i det nuværende tempo.

Kl. 17:19

Jeg har af bud på, hvad der er hændt i Statsministeriet i forhold til det sidste. Og nu er der en risiko for, at statsministeren hopper i sædet og udbryder: What! For måske er en af grundene til, at det går noget for langsomt med at bekæmpe klimakrisen, at statsministeren har lyttet for meget til Shu-bi-dua. Eller – sagt mere præcis – har taget en af de ellers ret sarkastiske tekster lidt for bogstaveligt. Lad mig give en smagsprøve på forskellige dele af teksten. Der er sket en forurening af den ydre atmosfære, så meteorologerne har lovet, at vi nu får bedre vejr. Tag til Costa Kalundborg, hvor de slanke palmer står og svajer blidt for brisen bag Jens Hansens bondegård. Tag en weekendtur for to på kamel til Holstebro. Fang en haj i Køge Bugt. Spis af kærlighedens frugt. Rejs til Danmark, det er billigt, det er smukt.

Det lyder måske tillokkende for en spindoktor eller to med et Danmark a la Costa Kalundborg. Men hvordan vil det egentlig blive i virkelighedens Kalundborg, når klimaforandringerne tager til? Jo, de mange borgere må nok i virkeligheden se ret langt efter palmestrande og tropeferieparadis i stedet for de vandstandsstigninger og mere ekstremt vejr, som faktisk allerede truer huspriserne, og det presser folk enormt i hverdagen. Nedbør rammer sjældent, men voldsomt om sommeren, og der vil være dramatisk stigende temperaturer med lange tørkeperioder, som vil få netop Jens Hansens bondegård til måske at gå konkurs, fordi afgrøderne ikke kan dyrkes længere. For sådan er det med klimaforandringerne, hvis ikke vi gør noget, kommer de til at gå ud over helt almindelige mennesker i byer som Kalundborg, mens de rige forurenere, som særlig har skabt problemerne, kan fortsætte festen på 1. klasse.

Også selv om hajer og kameler i Danmark utvivlsomt vil bidrage til biodiversiteten, står vi i en naturkrise så buldrende, at danske dyr er i akut fare for at forsvinde. Faktisk findes der lige nu 1.844 truede arter i Danmark, som risikerer at dø. Så når jeg i fremtiden vil synge sange fra den fantastiske danske sangskat som »Hør den lille stær«, »Sur, sur, sur, lille bi omkring« eller »En lille frø i mosen sad« vil sangene måske nærmere minde om en fjern fortid end vække smil over de dyr, der lever i den danske natur lige nu. Den lille klokkefrø med de brune og sorte pletter risikerer at uddø snart, bl.a. fordi dens vandhuller er forurenet af gødning. 19 af de vilde danske biarter er allerede væk, og 35 er truet, fordi der er for lidt vild, sammenhængende natur omkring os. Og den lille stær er knap så fornøjet, for seks ud af ti stære er allerede forsvundet, fordi der ikke er de insekter at spise, som der var engang.

Derfor vil jeg gerne slutte af med en opfordring til regeringen: Drop den falske krisefortælling, og pak de asociale reformer væk. Gør noget ved de kriser og problemer, vi netop står i. Lyt til de ansatte i sundhedsvæsenet, som altså ikke tror, at løsningen kommer med kommissioner og færre regioner, men med fair økonomi og attraktiv løn. Tak for aftalen i går om havvind, den var banebrydende, men regering, vi skal gøre langt mere for at handle på klima- og naturkrisen. Vi er klar til at levere på vores 2025-mål og stoppe den buldrende naturkrise, men det kræver altså, at I handler og indkalder, for det, kære statsminister, er modsat jeres krisefortælling nødvendig politik. Jeg håber, at I vil anerkende, at den danske økonomi faktisk er et godt udgangspunkt for grønne og røde reformer, som styrker fællesskabet og velfærden, beskytter naturen og handler på klimakrisen. Tak for ordet.

Kl. 17:24

Første næstformand (Leif Lahn Jensen):

Tak til ordføreren. Der er selvfølgelig en række korte bemærkninger. Den første er til hr. Kris Jensen Skriver.

Kl. 17:24

Kris Jensen Skriver (S):

Tak for det, og tak for talen, der jo godt påpeger nogle af de store udfordringer, som vi står med. Noget af det, som jeg ved Enhedslisten rigtig gerne vil, og som jeg og vi også gerne vil, er jo at kigge solidarisk på de udfordringer, der er. Og det fører mig hen til det, jeg gerne vil spørge om. Et stort flertal af danskerne vedtog jo sidste år, at Danmark skulle træde ud af forsvarsforbeholdet og tilslutte sig Det Europæiske Forsvarsagentur, så vi kan indgå i fælles ammunitionskøb til Ukraine. Det har vi siden stemt igennem i Folketinget, hvor Enhedslisten desværre stemte imod. Derfor vil jeg høre, hvorfor Enhedslisten ikke støtter op om, at Danmark indgår i en fælles europæisk støtteindsats til Ukraine, som i min verden netop er en solidarisk løsning.

Kl. 17:24

Første næstformand (Leif Lahn Jensen):

Ordføreren.

Kl. 17:24

Mai Villadsen (EL):

Tak for spørgsmålet. I Enhedslisten har vi stemt for alle de støttebidrag, vi fra Folketingets side har sendt af sted til Ukraine, fordi vi mener, det er fuldstændig rigtigt, at vi skal støtte en nation, som er under angreb, og en befolkning, som er fuldstændig trådt under fode af Putins forfærdelige invasion. Men vi var imod, at man afskaffede forsvarsforbeholdet, fordi vi er rigtig bekymrede for, hvad EU's militære dimension vil udvikle sig til, og hvilke missioner man vil føre, bl.a. rundtomkring i Afrika. Det ændrer ikke på, at vi bakker op, når det gælder Ukraine, også om internationale indsatser, og vi synes, at det er rigtig godt, at Danmark, og særlig med statsministeren i front, har lagt så stort pres på for bl.a. også at lave stærke sanktionspakker. Så det er vi taknemlige for og glade for.

Kl. 17:25

Første næstformand (Leif Lahn Jensen):

Spørgeren.

Kl. 17:25

Kris Jensen Skriver (S):

Tak for svaret. Det fører mig over til det næste, jeg gerne vil spørge om, som jo er i samme boldgade. For et bredt flertal i Folketinget vedtog før valget, at Danmark skal leve op til vores NATO-forpligtelse om at bruge 2 pct. af vores bnp på forsvaret i 2033. I regeringsgrundlaget har vi foreslået at fremrykke den indfrielse til år 2030, netop igen for at øge vores investeringer i vores forsvar og i vores fælles solidariske indsats. Er Enhedslisten enig i, at trusselsbilledet har ændret sig omkring Danmark, og at det forpligter os til at investere mere i vores egen sikkerhed?

Kl. 17:26

Første næstformand (Leif Lahn Jensen):

Ordføreren.

Kl. 17:26

Mai Villadsen (EL):

Trusselsbilledet har bestemt ændret sig, og krig er ikke, hvad det har været. Krig er også hybrid og fungerer på en masse forskellige områder. Så derfor er der bestemt behov for investeringer. Vi er kritiske over for, om man skal bruge netop de 2 pct. Vi kunne godt tænke os, at målsætningen var en anden. Men ja, vi synes bestemt, at der er et andet trusselsbillede, og det skal vi selvfølgelig tage alvorligt.

Kl. 17:26

Første næstformand (Leif Lahn Jensen):

Så er det hr. Morten Dahlin.

Kl. 17:26

Morten Dahlin (V):

Tak for talen til ordføreren. Jeg ved jo, at Enhedslisten har en erklæret målsætning om at halvere den animalske produktion i Danmark, og jeg kunne egentlig godt tænke mig at bede om ordførerens analyse af, hvad det vil gøre ved de danske landdistrikter. Det er jo et sted, hvor arbejdspladserne ikke nødvendigvis lige hænger på træerne, det er et sted, hvor fødevaresektoren er det, der holder beskæftigelsen i gang, og det er i øvrigt også det, der gør, at Danmark tjener en hulens masse penge, som Enhedslisten jo godt kan lide at bruge.

Derfor kunne jeg egentlig bare godt tænke mig at bede ordføreren reflektere over det i forhold til nogle af de områder i vores land, altså de områder, hvor der i dag er flere dyr end der er mennesker, og som i forvejen er lidt udfordrede. Hvad regner Enhedslisten med at konsekvensen vil være for de områder, hvis Enhedslisten får sin politik igennem?

Kl. 17:27

Første næstformand (Leif Lahn Jensen):

Ordføreren.

Kl. 17:27

Mai Villadsen (EL):

Lige nu er konsekvensen af den manglende handling på landbrugsområdet jo netop, at rigtig mange landmænd må gå konkurs, og at rigtig mange unge landmand har meget, meget svært ved at opstarte rundtomkring i landdistrikterne. Der er ingen tvivl om, at vores forslag har konsekvenser, men det indebærer jo selvfølgelig også en omlægning og et opkøb af noget af det landbrug, som vi jo ellers lige nu desværre i stor stil ser bliver opkøbt af udenlandske kapitalfonde. Det mener jeg ikke bidrager positivt til vores samfund og sammenhængskraften. Derfor vil vi gerne støtte op om en grøn omstilling af landbruget og ikke bare lade stå til og se den afvikling, der jo desværre sker nu, og som bl.a. fører til, at slagterier på meget brutal vis må lukkes, fordi det her jo allerede sker i forvejen.

Kl. 17:28

Første næstformand (Leif Lahn Jensen):

Spørgeren.

Kl. 17:28

Morten Dahlin (V):

Det svar forstod jeg ikke helt. For på det ene side holder ordføreren fast i Enhedslistens politik om, at man skal halvere den animalske produktion, og på den anden side begræder man så lukningen af slagterier.

Vil Enhedslisten ikke indrømme, at der, hvis man udfører Enhedslistens politik og man halverer den animalske produktion i Danmark, så ikke vil ske færre lukninger af slagteriarbejdspladser, men at der vil ske flere?

Kl. 17:28

Første næstformand (Leif Lahn Jensen):

Ordføreren.

Kl. 17:28

Mai Villadsen (EL):

Det er klart, at det, hvis vores politik går igennem og man gradvis frem i løbet af de næste år halverer den animalske produktion, så også vil have konsekvenser for følgeerhvervene. Men vi foreslår jo ikke bare, at man lukker de landbrug. Vi foreslår sådan set, at man omlægger dem, så man kan producere og dyrke andre ting.

Sandheden er jo bare den, at vi lige nu står i et kæmpe generationsskifte i landbruget, hvor over halvdelen af de danske landmænd, så vidt jeg er orienteret, kommer til at gå på pension i løbet af de næste år, og hvor vi, hvis ikke vi i fællesskab gør noget, risikerer, at det bliver udenlandske kapitalfonde, der opkøber den jord, vi alle sammen betræder.

Kl. 17:29

Første næstformand (Leif Lahn Jensen):

Tak. Så er det fru Monika Rubin.

Kl. 17:29

Monika Rubin (M):

Mange tak. Jeg kunne godt tænke mig at høre Enhedslistens forslag til arbejdsudbudsreformer. Jeg kan forstå, at de forslag, som regeringen i hvert fald er kommet med, ikke er noget, der falder i god jord hos Enhedslisten. Så hvordan løser vi det her problem, vi har, med manglende medarbejdere i sundhedsvæsenet, i forhold til den grønne omstilling og på plejehjemmene. Altså, hele vores samfund mangler jo medarbejdere, mangler kvalificerede medarbejdere. Hvordan løser vi den hovedpine?

Kl. 17:30

Første næstformand (Leif Lahn Jensen):

Ordføreren.

Kl. 17:30

Mai Villadsen (EL):

Ordføreren har jo fuldstændig ret i, at vi står i en situation, hvor der mangler medarbejdere i vores sundhedsvæsen, hvor der mangler faglærte til den grønne omstilling, og hvor der en lang række steder i vores samfund mangler en særlig kvalificeret arbejdskraft. Men spørger man økonomer, bidrager jeg p.t. med min graviditet mere til arbejdsudbuddet, end regeringens storebededagsreform gjorde. Og mig bekendt bidrager den i hvert fald ikke med en eneste sygeplejerske.

Derfor skal vi gøre forskellige ting. Vi skal investere i erhvervsuddannelserne, som jeg noterer mig at regeringen også har lagt op til. Vi skal investere i den ligeløn, som der er behov for for at tiltrække nogle af de sundhedsansatte, som jo desværre er forsvundet fuldstændig ud af sundhedssektoren, fordi vilkårene simpelt hen har været for dårlige i mange år. Så jeg tror ikke på, at asociale arbejdsudbudsreformer er det, der løser vores samfunds kriser. Nej, jeg tror på, at vi skal gå anderledes til værks.

Kl. 17:31

Første næstformand (Leif Lahn Jensen):

Spørgeren.

Kl. 17:31

Monika Rubin (M):

Mange gange tillykke. Det er jo virkelig dejligt. Jeg har også selv to derhjemme, og det er jo godt, når vi alle sammen får nogle børn.

I forhold til det her forslag, som Enhedslisten kommer med, er der så nogle konkrete tal på, hvor mange flere medarbejdere vi får ud af de her tiltag? Jeg er lidt bekymret for, at det faktisk ikke er nok. Jeg tror simpelt hen, at vi bliver nødt til at gøre mere. Så har ordføreren et konkret tal på, hvor mange flere medarbejdere det forslag vil give?

Kl. 17:31

Første næstformand (Leif Lahn Jensen):

Ordføreren.

Kl. 17:31

Mai Villadsen (EL):

Jeg synes jo, at det i virkeligheden er regeringen, der skylder svar på, hvordan en afskaffelse af store bededag er det, der kommer til at føre til, at vi får flere sygeplejersker eller sosu-assistenter i vores sundhedsvæsen, og hvordan det at fjerne seniorpensionen, som betyder noget for nedslidte, skal få flere unge til at vælge den faglærte vej, hvor, ja, jobbene kan være hårde. Jeg synes, at det er regeringen, der skylder svar på det. Og så er jeg da glad for, at man tager nogle af de forslag med, der har ligget os nogle af os røde partier i mange år, men jeg er simpelt hen bekymret for, at det er regeringens svar, der simpelt hen ikke er tilstrækkelige.

Kl. 17:32

Første næstformand (Leif Lahn Jensen):

Tak. Så er det fru Pia Olsen Dyhr.

Kl. 17:32

Pia Olsen Dyhr (SF):

Regeringen har talt en hel del om, at flere skal vælge at gennemføre en erhvervsuddannelse. Det er jeg enig i, og det tror jeg også at fru Mai Villadsen er. Jeg har også hørt, at de vil investere i erhvervsuddannelserne. Det bliver jeg jo rigtig glad for at høre. Men jeg har stadig væk til gode at høre ordene blive fulgt op af handling. Så mens regeringen venter, bliver flere medarbejdere på erhvervsuddannelserne fyret, færre undervisere bliver opkvalificeret, de slidte værksteder og de forældede maskiner bliver ikke opdateret, og de stigende priser på energi og materialer presser også rigtig mange skolers økonomi. Det får vi ikke flere faglærte af, og det er ikke i orden over for eleverne, der fortjener gode uddannelser.

Er Enhedslisten enig i, at vi ikke kan vente, og at vi har brug for investeringer i erhvervsuddannelserne allerede nu?

Kl. 17:33

Første næstformand (Leif Lahn Jensen):

Ordføreren.

Kl. 17:33

Mai Villadsen (EL):

Fuldstændig. Jeg må sige, at der var mange ting i regeringsgrundlaget, jeg stillede mig noget skeptisk over for, men at jeg var uendelig glad for, at der stod, at man ville investere i erhvervsuddannelserne. For hvor har de bare trængt længe.

Men derfor har det også undret mig, at regeringen ikke har spillet ud med noget som helst endnu. Nej, der, hvor man har grebet fat på uddannelsesområdet, har været på de lange videregående uddannelser, hvor vi jo altså kan sige at ildebranden er på erhvervsskolerne. Alene sidste år blev der fyret 800 medarbejdere. Derfor vil jeg gerne sige tak til SF og sådan set også til Danmarksdemokraterne og andre partier, som har sagt, at der er behov for akut handling nu. Og til det svarer regeringen jo bare, at vi bliver nødt til at se på de mere langsigtede planer.

Mig bekendt kan man sådan set godt gøre to ting på én gang, altså investere akut nu og så lave langsigtede planer, der sikrer, at flere vælger en erhvervsuddannelse.

Kl. 17:34

Første næstformand (Leif Lahn Jensen):

Spørgeren.

Kl. 17:34

Pia Olsen Dyhr (SF):

Det er jeg jo meget enig i. Jeg tror, at noget af det, der har gjort allermest indtryk på mig, har været lærlingeoprøret. For det har jo været de unge, der selv har været ude at kræve investeringer i erhvervsuddannelserne, både penge til tidssvarende udstyr, ordentlige faciliteter og flere kompetencer til deres lærere. Det er jo sådan set ikke urimeligt. Forestil jer, at gymnasieeleverne lavede den samme demonstration, så havde alle herinde nok stået på barrikaderne .

Lærlingeoprøret lavede også et borgerforslag, som ikke fik nok underskrifter. Så kan vi ikke sige, at vi nu, også sammen med Danmarksdemokraterne og andre gode kræfter, kunne gå sammen og både kræve et akut løft, men også varige midler, gerne den pakke på 500 mio. kr., som SF har foreslået?

Kl. 17:34

Første næstformand (Leif Lahn Jensen):

Tak. Så er det ordføreren.

Kl. 17:34

Mai Villadsen (EL):

Ja, og jeg noterer mig jo, at statsministeren i sin tale i dag faktisk også adresserer lærlingeoprøret, endda direkte, og det er jeg jo glad for, og det er derfor, det kan undre mig, at ordene ikke følges af en hurtig handling. For vi ved, at rigtig mange kvalificerede lærere allerede er forsvundet, og at de nuværende er så hårdt spændt for, at de ikke kan blive videreuddannet, at det drypper fra taget fra nogle skoler, og at lærebøgerne er så gamle, at de nævner den fremtidige opførelse af den kommende Lillebæltsbro.

Kl. 17:35

Første næstformand (Leif Lahn Jensen):

Så er det hr. Carsten Bach.

Kl. 17:35

Carsten Bach (LA):

Tak. Og tak for talen, særlig tak for den fiktive og meget morsomme gengivelse af samtalerne på Marienborg om begrebet permakrise; det syntes jeg var meget fint. I øvrigt også et stort tillykke med de lykkelige omstændigheder, og der tænker jeg jo så faktisk ikke kun på ordførerens egne lykkelige omstændigheder, men på Enhedslistens lykkelige omstændigheder. Tillykke med ændringerne af principprogrammet ved et netop overstået årsmøde, hvor man jo valgte at ændre sit principprogram og afskaffe beskrivelserne af, at man ville afskaffe det danske forsvar, og at man ville melde sig ud af NATO. Det tænker jeg faktisk er godt for Enhedslisten. Jeg havde selv lidt ondt af ordføreren i forbindelse med de debatter om afskaffelse af forsvarsforbeholdet, hvor der måske lidt var nogle vanskeligheder med at forklare Enhedslistens position. Men det er der jo så skabt fuldstændig klarhed om nu.

For at følge op på en tidligere spørgers spørgsmål kunne jeg godt tænke mig at høre, om det også betyder, at Enhedslisten nu støtter 2-procentsmålsætningen for forsvarsbudgettet.

Kl. 17:36

Første næstformand (Leif Lahn Jensen):

Ordføreren.

Kl. 17:36

Mai Villadsen (EL):

Tak til ordføreren for lykønskningerne både til mig privat og til os i Enhedslisten. I forhold til principprogrammet var det måske en lidt lang og hård fødsel, og det håber jeg ikke at jeg selv ender i. Men det ændrer sådan set ikke på, at vi stadig stiller os ret kritisk over for nogle af de initiativer, NATO har taget igennem tiden, og et af de medlemslande, nemlig Tyrkiet, som vi mener agerer fuldstændig udemokratisk. Og så er vi også skeptiske over for den målsætning på 2 pct., fordi vi ved, at vi bredt set allerede – måske ikke så meget i Danmark, når man ser rundt på kasernerne lige nu – er relativt vel rustede i forhold til andre lande.

Så nej, 2-procentsmålsætningen er vi stadig skeptiske over for, men der er jo ingen tvivl om, at vi har ændret politik, selv om det tog lidt tid.

Kl. 17:37

Første næstformand (Leif Lahn Jensen):

Spørgeren.

Kl. 17:37

Carsten Bach (LA):

Tak. Jeg hører så stadig væk lidt nogle vanskeligheder hos Enhedslistens ordfører med hensyn til at forklare det her med, at man gerne vil være en del af NATO, men ikke rigtig helt ved, om man vil støtte op om NATO-målsætningen om at bruge 2 pct. af bnp til forsvarsbudgettet.

Jeg synes også, at der tidligere var lidt udfordringer med at forklare opbakningen til Ukrainefonden. Er Enhedslisten for eller imod? Støtter man de beløb, der bliver doneret til frihedskampen i Ukraine via det, vi i Danmark kalder Ukrainefonden?

Kl. 17:38

Første næstformand (Leif Lahn Jensen):

Ordføreren.

Kl. 17:38

Mai Villadsen (EL):

Enhedslisten bakker fuldt op om Ukrainefonden, og vi har også stemt for den i Finansudvalget. Og det undrer os faktisk lidt, at vi og Alternativet ikke blev inviteret ind til forhandlingerne. Det kan godt være, at vi har nogle andre udgangspunkter i forhold til oprustning, men her skal der ikke herske nogen tvivl: Vi bakker fuldt op om det.

Kl. 17:38

Første næstformand (Leif Lahn Jensen):

Så er det hr. Niels Flemming Hansen.

Kl. 17:38

Niels Flemming Hansen (KF):

Mange tak for det, formand. Og mange tak til ordføreren for talen. Sammenligningen med Peter Plys og Tigerdyret fandt jeg var at strække den en lille smule, men også ordførerens, ja nærmest sang om Costa Kalundborg; selv er jeg mere til den første til sidst, men jeg er jo også konservativ. I morgen er det jo et år siden, vi havde danskerne til stemmeurnerne og fik ophævet EU-forsvarsforbeholdet. For nogle af os var det en glædens dag, og for andre var det en sorgens dag – jeg husker det lidt som en sorgens dag hos Enhedslisten. Nu er der jo så gået et år, og hvor står partiet så nu i forhold til EU og forsvarspolitikken?

Kl. 17:39

Første næstformand (Leif Lahn Jensen):

Ordføreren.

Kl. 17:39

Mai Villadsen (EL):

Jeg synes altid, at det er en glædens dag, når befolkningen får lov at gå til stemmeurnerne og tage stilling. At det ikke endte i vores favør var jo sådan, det var, men det ændrer ikke på, at vi selvfølgelig kommer til at bidrage – ja, konstruktivt – med de forslag, vi har, nede i Europa-Parlamentet, som vi gør allerede nu. Vi synes, det er rigtig fornuftigt, som jeg også har sagt tidligere, at Danmark presser på for sanktioner. Vi går sådan set også varmt ind for, at man laver internationalt samarbejde, som styrker og bakker op om nogle af de befolkningsgrupper, som er trængte rundtomkring i verden. Så det skal der ikke herske nogen tvivl om. Men vi er også skeptiske over for, hvordan EU vil bruge den her magt, og der kommer vi selvfølgelig til at trække det så meget, vi kan, i vores retning.

Kl. 17:40

Første næstformand (Leif Lahn Jensen):

Spørgeren.

Kl. 17:40

Niels Flemming Hansen (KF):

Tak for det. Et andet spørgsmål, som jo også trænger sig lidt på, og som en tidligere ordfører også var lidt inde på det, er, hvad Enhedslisten nu mener om NATO. Jeg kan jo forstå, at man nu bakker op om det, som Enhedslisten tidligere selv kaldte for den store militarisering af den vestlige verden – og tusind tak for det. Hvad er så Enhedslistens holdning til at bakke op om det kommende forsvarsforlig, hvor man jo tidligere har meldt ud, at forsvaret skulle være mindre? Nu lægges der op til, at det skal blive større. Hvor står Enhedslisten henne på nuværende tidspunkt dér?

Kl. 17:40

Første næstformand (Leif Lahn Jensen):

Ordføreren.

Kl. 17:40

Mai Villadsen (EL):

I Enhedslisten mener vi, at Danmark skal have et territorialt forsvar og også et, der betyder, at vi kan forsvare alt fra vores cybersikkerhed til vindmølleparker og alt mulig andet, som under pres og angreb. Vi er jo ikke inviteret indenfor døren til forsvarsforhandlingerne, og jeg tvivler også på, at vi kommer med. Der vil sikkert også være nogen disponeringer, som vi synes er forkerte. Vi synes, at man i alt for mange år på forsvarsområdet har prioriteret at indkøbe materiel, som handlede mere om at føre krig langt væk end at forsvare Danmark, og det vil være der, vores prioriteringer vil ligge.

Kl. 17:41

Første næstformand (Leif Lahn Jensen):

Så er det hr. Martin Lidegaard.

Kl. 17:41

Martin Lidegaard (RV):

Tak for en tale med ikke mindst mange gode grønne elementer, som vi jo deler med Enhedslisten, og vi har jo vores diskussioner omkring, hvordan man bedst laver økonomisk råderum og arbejdsudbud – lad dem ligge her for en stund – for det, der er nok så interessant, er selvfølgelig de penge, vi så nu har til rådighed frem mod 2030. Hvordan anvender vi egentlig dem bedst? Der har vi her under debatten jo spurgt alle partier sådan set, om det er tid til, at vi måske skifter lidt kadence, sådan at vi investerer lidt flere penge i fremtiden, i vores børn, unge og det grønne, hvilket så også betyder, at vi vil have færre penge til at investere i de nutidige generationer her og nu. Men lur mig, om ikke det at investere f.eks. i forebyggende indsatser også vil have en positiv effekt på vores kapacitet i sundhedsvæsenet f.eks., så der bliver flere penge. Så jeg vil egentlig spørge: Hvis Enhedslisten havde 100 kr. til rådighed, hvordan ville Enhedslisten så anvende dem – nye penge vel at mærke – i dag?

Kl. 17:42

Første næstformand (Leif Lahn Jensen):

Ordføreren.

Kl. 17:42

Mai Villadsen (EL):

Tak til hr. Martin Lidegaard for et meget, meget relevant spørgsmål og for et fokus i den her debat, som er utrolig vigtigt; for hvis der er noget, der er væsentligt for vores fremtid, så er det vores børn og unge, deres trivsel eller mistrivsel, og den grønne omstilling. Og der kan ikke herske nogen tvivl om, at det kun er klogt at bruge pengene der, fordi de kommer tifoldigt igen i fremtiden. Vi risikerer, at regningen bliver uendelig stor, hvis vi netop lader være, og det har vi gjort i alt for mange år. Derfor har jeg været rigtig glad for at samarbejde med De Radikale på de områder i de år, der har været, hvor vi jo faktisk har investeret i børn og unge, og hvor vi har gjort meget mere for den grønne omstilling, end man nogen sinde har gjort. Men det ændrer ikke på, at vi i lighed Radikale Venstre er enig i, tror jeg, at vi simpelt hen ikke går langt nok lige nu.

Kl. 17:43

Første næstformand (Leif Lahn Jensen):

Spørgeren.

Kl. 17:43

Martin Lidegaard (RV):

Det glæder mig meget, og det glæder vi os til at samarbejde om. Så kan jeg selvfølgelig ikke lade være med at spørge, for der skal også være lidt debat, om man så ikke også godt kunne forestille sig, at de ældre, som har helbredet til det, og som ikke er nedslidte, måske kunne bidrage lidt til den prioritering og den investering, også for at deres jævnaldrende, der er nedslidte, kan få en ordentlig og værdig afgang. Eller sagt sådan mere direkte: Skulle vi ikke prøve at bevare seniorpensionen og så måske overveje lidt, om den forsikringsordning, som efterlønnen er blevet til, er dér, hvor vi i stedet for skærer noget væk?

Kl. 17:43

Første næstformand (Leif Lahn Jensen):

Ordføreren.

Kl. 17:43

Mai Villadsen (EL):

Det er jo så her, uenighederne mellem vores partier manifesterer sig. Tillykke til ordføreren med den nye KLAR-alliance. Vi er enige i, at man skal bevare seniorpensionen. Vi synes faktisk, at det var ret godt set, at man dengang lavede den ordning; men at afskaffe efterlønnen og Arnepensionen i øvrigt synes vi simpelt hen er fejlagtigt. Jeg mener, at der er andre steder, man skal bede folk om at betale regningen, og at der er folk, som er bedre bemidlede i det her samfund, som bør betale for netop de ting, og ikke folk, der har knoklet i et langt liv. Men heldigvis er der jo også et lidt større råderum, end vi troede, så det kan vi jo bruge i fællesskab.

Kl. 17:44

Første næstformand (Leif Lahn Jensen):

Ja tak. Så er det hr. Noah Sturis.

Kl. 17:44

Noah Sturis (ALT):

Tak for en rigtig fin tale og for opfordringen til at handle på de reelle kriser, vi står over for. Der har vi jo et stærkt samarbejde, Alternativet og Enhedslisten, om bl.a. ulighed, natur og klimakrisen. At løse klimakrisen kræver, at vi træffer nogle svære valg, altså, vi skal omlægge vores måde at leve på markant og gøre det på en solidarisk måde. Men hvordan vi skal handle, så befolkningen også er med, er noget, som vi også har lidt problemer omkring.

I dag er jo en demokratisk mærkedag, måske mest herinde på Borgen og for de politiske kommentatorer, men mit spørgsmål til jer i Enhedslisten handler om demokrati. For i Alternativet er vi meget interesserede i potentialerne for at bruge det direkte demokrati og det involverende demokrati som en del af løsningen på, hvordan vi får befolkningen med på den nødvendige handling.

Der har borgerting været en ret afgørende nytænkning inden for de seneste par år, og vi har jo også et klimaborgerting i Danmark, som har leveret nogle fremragende anbefalinger, men regeringen er ikke forpligtet til at handle på dem, og nu er borgertinget sat på pause. Så hvad er fru Maj Villadsens holdning til det direkte demokrati og borgerting?

Kl. 17:45

Første næstformand (Leif Lahn Jensen):

Ordføreren.

Kl. 17:45

Mai Villadsen (EL):

Tusind tak til spørgeren for spørgsmålet og for et fokus, som jeg faktisk synes er vigtigt og lidt overset. Og tak til Alternativet for også for en rum år siden at bringe borgerforslag i spil, for det er jo netop en af de måder, vi faktisk kan trække borgernes holdninger direkte herind til behandling i Folketingssalen på.

Det leder mig til at svare på det konkrete spørgsmål. For jeg synes sådan set, at hvis vi mener det alvorligt med et klimaborgerting, bør vi som minimum også forpligte os til politisk at forholde os til det; så bør man som regering stå på mål for de anbefalinger, ikke bare til små, lukkede konferencer, men i Folketingssalen, hvor alle har mulighed for at se med.

For jeg tror, der er et stort potentiale i mere direkte involvering. Vi kan se det i andre lande, hvor man også har nogle andre strukturer, som er mere direkte forpligtende.

Kl. 17:46

Første næstformand (Leif Lahn Jensen):

Spørgeren.

Kl. 17:46

Noah Sturis (ALT):

Tak. Og det glæder mig jo at høre – vi har set det i Irland omkring abortgrænsen eller abort i det hele taget.

Så det lyder, som om Enhedslisten gerne vil være med til at styrke borgertinget og måske give det en eller anden form for politisk mandat. Det kunne være at kunne stille B-forslag eller lignende. Jeg ved ikke, om ordføreren har lyst til at udfolde, hvordan vi styrker det?

Kl. 17:46

Første næstformand (Leif Lahn Jensen):

Ordføreren.

Kl. 17:46

Mai Villadsen (EL):

Jo, det kunne helt sikkert være en af måderne, hvorpå man inddrog lige præcis det, så et repræsentativt udsnit af befolkningen, som er valgt til det her borgerting, kunne få lov at få behandlet deres sager.

Jeg synes da kun, det er aktuelt og væsentligt i særlig det grønne spørgsmål, som, hvilket ordføreren jo også kommer ind på, rejser en række dilemmaer, og som giver nogle udfordringer til os politisk set, som nogle gange kan virke lette at løse, men som jo giver oprør fra enten den ene eller den anden side. Så derfor tror jeg rigtig meget på det her.

Kl. 17:47

Første næstformand (Leif Lahn Jensen):

Så er det fru Pernille Vermund.

Kl. 17:47

Pernille Vermund (NB):

Tak for det. Jeg vil gerne følge lidt op på spørgsmålet omkring NATO og vores forsvar. Det er muligt, at jeg hørte forkert, men det lød hernede fra de bagerste rækker, som om ordføreren sagde, at det danske forsvar var veludrustet, og jeg ved ikke, hvilke dele af det danske forsvar der er veludrustede – det skulle da lige være nogle af vores dygtige danske soldater. Men kunne ordføreren ikke give nogle eksempler på steder i det danske forsvar, som er veludrustede?

Kl. 17:47

Første næstformand (Leif Lahn Jensen):

Ordføreren.

Kl. 17:47

Mai Villadsen (EL):

Det er muligt, at Pernille Vermund har ret i den tese; det kan jeg ikke afkræfte. Men det er ikke korrekt, at jeg har sagt, at det danske forsvar er veludrustet. Man skal nærmest være blind for ikke at kunne se, at kasernerne lige nu står og falder fuldstændig sammen, og at vi er i en situation, hvor der er meget, meget dårligt og gammelt materiel. Det er så skidt, at man jo nærmest ikke har lyst til at sende det til nogen, som aktuelt er i krig. Så måske er der nogle veludrustede folk – det ved jeg ikke – men et veludrustet forsvar er det næppe.

Kl. 17:48

Første næstformand (Leif Lahn Jensen):

Spørgeren.

Kl. 17:48

Pernille Vermund (NB):

Nu skal jeg jo passe på, hvad jeg siger; jeg er forlovet med en soldat, så det skal ikke videre herfra. Men når jeg spørger, er det jo, fordi det er sådan, at når vores soldater er udsendt, er det og har det i mange år været under nogle vilkår, som har været ikke bare livsfarlige, for krig er livsfarligt, men ekstra livsfarlige, fordi de har været udsendt med materiel, som simpelt hen ikke er godt nok.

Så kunne Enhedslisten ikke på et eller andet tidspunkt overveje, om de vilkår, vi byder vores danske soldater, kunne forbedres, netop ved at man yder lidt mere til det danske forsvar?

Kl. 17:49

Første næstformand (Leif Lahn Jensen):

Ordføreren.

Kl. 17:49

Mai Villadsen (EL):

Jeg synes jo, at man i mange år har forsømt prioriteringerne på forsvarsområdet, hvor man har brugt milliarder af kroner på nogle kampfly, som skulle føre andre folks, synes jeg, forfejlede krige, i stedet for at investere i et regulært territorialforsvar, som kan beskytte os, men i virkeligheden også de soldater.

Kl. 17:49

Første næstformand (Leif Lahn Jensen):

Så er det hr. Kim Aas.

Kl. 17:49

Kim Aas (S):

Tak. Tak til ordføreren. Jeg vil gerne blive lidt ved det her sikkerhedsspørgsmål og principprogrammet. Jeg læste jo med glæde, at man nu støtter NATO, men samtidig står der også, at Danmark skal stå uden for NATO og andre stormagtsalliancer. Dog skulle det forudsætte, at man så skal have en ny sikkerhedsarkitektur. Der er jeg lidt nysgerrig på: Hvad er det for en sikkerhedsarkitektur, der skal erstatte NATO?

Kl. 17:49

Første næstformand (Leif Lahn Jensen):

Ordføreren.

Kl. 17:49

Mai Villadsen (EL):

Der er ikke nogen gode alternativer. Det er der bare ikke nogen tvivl om. Og vi står i en meget, meget højspændt sikkerhedspolitisk situation, som jo både har fået det danske Folketing til gevaldigt at ændre kurs og opruste, men som også har fået os i Enhedslisten til at tage stilling på ny til vores holdning og disposition i forhold til NATO. Det giver ingen mening i den her situation at forlade NATO.

Kl. 17:50

Første næstformand (Leif Lahn Jensen):

Spørgeren.

Kl. 17:50

Kim Aas (S):

Tak for det. I den boldgade, kan man sige, har regeringen jo tilbudt at sende en bataljon til forsvar af Baltikum her i midten af 2024. Hvad tænker Enhedslisten om den beslutning?

Kl. 17:50

Første næstformand (Leif Lahn Jensen):

Ordføreren.

Kl. 17:50

Mai Villadsen (EL):

Vi må se den aktuelle vurdering fra Forsvarets Efterretningstjeneste i vurderingen af, hvor meget det kan være med til at beskytte Ukraine eller ej, og så må vi tage stilling derfra. Vi har jo før set en efterretningstjeneste, som har sagt, at der er en risiko ved konfrontationer, som måske kan ske utilsigtet, og som kan være med til at eskalere. Men det er noget, vi tager stilling til, når vi får en anmodning.

Kl. 17:51

Første næstformand (Leif Lahn Jensen):

Så er det hr. Thomas Skriver Jensen.

Kl. 17:51

Thomas Skriver Jensen (S):

Tak for det. Tak for en god tale. Og nu nævnte ordføreren det selv: Det er frisk at gå så konkret til værks som ligefrem personligt at sætte gang i initiativer for at øge arbejdsudbuddet; det må man da have respekt for.

Men jeg vil spørge lidt videre ind til det, som fru Monika Rubin også spurgte ind til. For de politiske forslag, som Enhedslisten lægger frem, har jo det tilfælles med fru Maj Villadsens personlige indsats for at øge arbejdsudbuddet, at det har temmelig lange udsigter, hvis man overhovedet kan garantere, at det betyder noget. Og jeg er af den opfattelse, at vores sundhedsvæsen mangler kollegaer. Jeg er af den opfattelse, at der er behov for dygtige faglærte, hvis vi skal skabe en grøn omstilling. Det kræver bare seriøse arbejdsudbudsreformer, som rent faktisk skaber nogle hænder, der kan arbejde.

Derfor vil jeg bare spørge ind til igen: Hvad mener Enhedslisten der kan gøres nu og her for at sikre, at der er nogle hænder, der kan skabe den grønne omstilling, og at der kommer nogle kollegaer ude på sygehusene, sådan at vi kan skabe et bedre samfund?

Kl. 17:52

Første næstformand (Leif Lahn Jensen):

Ordføreren.

Kl. 17:52

Mai Villadsen (EL):

Vi skal sikre bedre løn, vi skal sikre bedre arbejdsforhold, vi skal sikre bedre arbejdsmiljø, og vi skal lave nogle af de andengenerationsreformer, som den tidligere socialdemokratiske regering sådan set var enig med os i. For jeg køber altså ikke præmissen om, at asociale arbejdsudbudsreformer a la Corydon-tiden er måden at gå frem på. Mig bekendt giver det nærmest færre sygeplejersker end flere at afskaffe store bededag. Jeg tror ikke, at det at afskaffe en seniorpension eller forringe forholdene for pension for nedslidte er det, der får flere til at vælge nogle hårde fysiske jobs – tværtimod.

Kl. 17:52

Første næstformand (Leif Lahn Jensen):

Spørgeren.

Kl. 17:52

Thomas Skriver Jensen (S):

Jeg synes bare ikke, der kom noget konkret igen. Altså, hvad skal der til nu og her, hvis vi gerne vil have nogle hænder ud på sygehusene, og hvis vi gerne vil have nogle faglærte, der kan skabe den grønne omstilling? Der kommer ikke noget konkret oppe fra talerstolen. Jeg synes, det er ærgerligt, for jeg er jo enig i, at vi skal investere i erhvervsuddannelserne nu og her.

Regeringen er sådan set enig i, at der skal sættes nogle penge af – det er der allerede blevet – til et lønløft til de grupper, som er lavtlønnede i dag. Det er slet ikke det, vi skal diskutere. Jeg tror også, der er et behov dér. Det skaber bare ikke noget konkret arbejdsudbud nu og her. Det er det, der er behov for. Ellers bliver det her en ond spiral, hvor der ikke kommer flere kollegaer til. Så hvad er Enhedslistens bud?

Kl. 17:53

Første næstformand (Leif Lahn Jensen):

Ordføreren.

Kl. 17:53

Mai Villadsen (EL):

Men at afskaffe store bededag kommer jo heller ikke til at skabe noget arbejdsudbud. Det siger adskillige økonomer jo, særlig de økonomiske vismand. Og jo, der er noget konkret heroppefra. Vi vil investere i erhvervsuddannelserne nu og her, hvilket I stemmer imod i næste uge. Vi vil gerne ændre skolen, så der er flere, der netop går den faglærte vej. Vi vil gerne give et lønløft til de offentligt ansatte, så nogle af dem, der har valgt sundhedssektoren fra, faktisk kommer tilbage.

Kl. 17:54

Første næstformand (Leif Lahn Jensen):

Så er det fru Sara Emil Baaring.

Kl. 17:54

Sara Emil Baaring (S):

Tak for det. Jeg vil gerne spørge fru Mai Villadsen om et lidt nyt emne, men et gravalvorligt et af slagsen, nemlig de chatrobotter, vi ser dukke op omkring vores børn og unge. Hvad foreslår Enhedslisten konkret at vi gør for at mindske de negative konsekvenser og effekter, som de her chatrobotter har?

Kl. 17:54

Første næstformand (Leif Lahn Jensen):

Ordføreren.

Kl. 17:54

Mai Villadsen (EL):

Jeg er faktisk rigtig glad for spørgsmålet, men også for statsministerens tale, hvor jeg synes at hun tager den her udfordring meget alvorligt, og det skal vi også. Vi kan simpelt hen ikke tillade os at lade vores børn være med i eksperimenter for nogle techgiganter, som jo nok kun har indtjening for øje. Og det her er jo, hvis jeg forstår det rigtigt, chatrobotter, som guider børn i selvskade, og som giver forfærdelige råd og vejledning. Der tror jeg virkelig på, at vi også skal vise os som et foregangsland og gøre noget af det, som f.eks. Frankrig og Holland allerede har gang i, nemlig at lave noget regulering. Jeg tror ikke på, at vi kommer igennem med det hele uden også at gøre det i fællesskab med andre, men jeg tror godt, at vi kan gøre nogle ting. Og så skal vi også have en alvorlig snak med vores institutioner og skoler og hjælpe familier til at blive klædt på til, hvordan man håndterer det her, for det er en kompleks problemstilling, som jeg tror at vi kun lige har set en flig af. Så tak for spørgsmålet.

Kl. 17:55

Første næstformand (Leif Lahn Jensen):

Spørgeren.

Kl. 17:55

Sara Emil Baaring (S):

Tak for det, og tak for det fyldestgørende svar. Jeg glæder mig til samarbejdet omkring det. Nu nævnte fru Mai Villadsen selv skolerne, så derfor vil jeg i forhold til børns og unges skærmforbrug gerne høre, hvad Enhedslisten tænker om mobilerne i vores skole.

Kl. 17:55

Første næstformand (Leif Lahn Jensen):

Ordføreren.

Kl. 17:55

Mai Villadsen (EL):

Jeg gik selv i folkeskole, da digitaliseringen, hvad kan man sige, sådan begyndte at komme, og der blev ikke sparet på kroner til at sende folk på kurser i at få mere og mere it og digitalisering ind i skolen, og jeg tror, det er rigtig klogt, at vi lige nu har en overvejelse af, om vi skal bremse op. Det skal selvfølgelig ske i dialog med skolerne og eleverne, og jeg ved, at rigtig mange allerede er i gang. Men når man hører beretninger fra lærere om, hvordan alle i frikvarteret bare sætter sig hver for sig og kigger ned i en skærm, så tror jeg virkelig, at vi har en udfordring, og den er jeg glad for at regeringen faktisk tager ret så alvorligt.

Kl. 17:56

Første næstformand (Leif Lahn Jensen):

Så er det Mohammad Rona.

Kl. 17:56

Mohammad Rona (M):

Tak for ordet. På Enhedslistens hjemmeside kan jeg læse, at man vil tage imod op til 2.000 kvoteflygtninge. Der vil jeg først og fremmest bare lige høre, hvordan man vil finansiere det, og hvordan man egentlig er kommet frem til det tal.

Kl. 17:56

Første næstformand (Leif Lahn Jensen):

Ordføreren.

Kl. 17:56

Mai Villadsen (EL):

Vi synes, at der skal være en mere fair fordeling af flygtninge generelt i Europa, og der er jo ingen tvivl om, at Danmark med vores relativt stramme asylpolitik har været nogen af dem, der ikke har taget lige så mange flygtninge som dem, der ligger mere på grænselandet til det afrikanske kontinent, men også lande som Sverige. Derfor synes vi, at vi skal gå længere. Og derfor var vi også rigtig glade for, at vi i sidste periode lykkedes med at sikre, at Danmark faktisk igen begyndte at tage nogle kvoteflygtninge, for det var blå blok jo fuldstændig imod i Lars Løkke Rasmussen og Inger Støjbergs tid.

Vi har en række forskellige finansieringsforslag, i forhold til hvordan man kunne forestille sig at tage 2.000 kvoteflygtninge mere. Det er jo faktisk ikke et astronomisk beløb, som det koster, men det koster. Og det koster også ressourcer i vores samfund til integration, til skolevæsenet, til sundhedsvæsenet og meget andet. Det kunne jo være at aflyse nogle af de skattelettelser, som den nuværende regering foreslår. Det kunne også være at bruge nogle af de penge, der er i råderummet.

Kl. 17:57

Første næstformand (Leif Lahn Jensen):

Spørgeren.

Kl. 17:57

Mohammad Rona (M):

Jeg husker, at da I var støtteparti til den daværende regering, tog man imod 200 kvoteflygtninge på 3 år. Så det er jo ikke særlig meget, kan man så sige. Men når det så er sagt, hvilke konkrete integrationstiltag har man så hos Enhedslisten, hvis man nu tager de her 2.000 ind?

Kl. 17:58

Første næstformand (Leif Lahn Jensen):

Ordføreren.

Kl. 17:58

Mai Villadsen (EL):

Jeg er fuldstændig enig med ordføreren i, at det var alt for få, men så må jeg jo spørge, hvor meget det er lykkedes for Moderaterne at få presset Socialdemokratiet på det her område. Jeg håber også, at I har en politik, der faktisk tilsiger, at man skal hjælpe mere internationalt, herunder også ved at tage nogle kvoteflygtninge.

I forhold til integration tror jeg at der skal ske et væld af ting. Både ude i boligområderne, men også særlig i institutioner og skoler, er der behov for langt mere støtte og hjælp til nogle af dem, der kommer hertil. Heldigvis synes jeg at man kan se af vores meget offensive arbejde for integration af ukrainere, at der er rigtig mange ting, der virker godt.

Kl. 17:58

Første næstformand (Leif Lahn Jensen):

Så går vi til den sidste med en kort bemærkning til ordføreren, og det er fru Maria Durhuus.

Kl. 17:58

Maria Durhuus (S):

Tak. Tak for en fin tale. Jeg vil dog tillade mig at holde fast i en krisefortælling, der handler om vores sundhedsvæsen. Enhedslistens ordfører har kaldt regeringens nedsættelse af Sundhedsstrukturkommissionen for en syltekrukke. Kan fru Mai Villadsen løfte sløret for, hvordan Enhedslisten så mener, at vores sundhedsvæsen reddes bedre eller skal organiseres bedre?

Kl. 17:59

Første næstformand (Leif Lahn Jensen):

Ordføreren.

Kl. 17:59

Mai Villadsen (EL):

Jeg tror i hvert fald ikke, at det er Lars Løkke Rasmussens regionsnedlæggelser eller meget andet, som der er behov for. Jeg er sådan set mere på linje med det tidligere Socialdemokrati, som arbejdede aktivt for nærhospitaler, og som jo faktisk kom med, synes jeg, et ret udmærket udspil omkring ligeløn og bedre løn i det hele taget til ansatte i vores sundhedsvæsen. Det var et udspil, som dengang, så vidt jeg forstod, ikke var finansieret ved, at ansatte i kommuner og regioner så skulle løbe hurtigere, sådan som jeg forstår det er i dag med den nuværende regeringskonstellation. Og det kan gøre meget ærgerlig, for jeg tror ikke, at det her kommer alene ved et lønløft; det er der også behov for, men der er altså også behov for at sikre, at man ikke samtidig ser kolleger blive fyret.

Kl. 18:00

Første næstformand (Leif Lahn Jensen):

Spørgeren.

Kl. 18:00

Maria Durhuus (S):

Men anerkender ordføreren ikke, at der med Sundhedsstrukturkommissionen og et syn på, hvordan vi kunne organisere det, også ville komme et andet perspektiv på, hvordan sundhedssektoren kunne organiseres. For hånden på hjertet: Kan ordføreren ikke se, at der igennem mange, mange år er tilført midler og midler, uden at vi har kigget på opbygningen af sundhedssektoren og forholdt os til, om noget skulle gøre anderledes?

Kl. 18:00

Første næstformand (Leif Lahn Jensen):

Ordføreren.

Kl. 18:00

Mai Villadsen (EL):

Nej, jeg mener jo faktisk, at vi ret offensivt har forholdt os til strukturen i vores sundhedsvæsen, og den er jo blevet ændret adskillige gange. Jeg er ikke et sekund i tvivl om, at der også kan gøres mere, også hvad angår struktur, men jeg frygtede, særlig da den her kommission blev nedsat, at det betød, at regeringen satte alt på pause. Og der kan jeg jo notere mig med glæde, at man for – ja, hvad var det – et par uger siden faktisk kom med nogle konkrete initiativer. For jeg er af den opfattelse, at man godt kan langtidsplanlægge og samtidig handle konkret, og der var flere initiativer i forhold til tandsundhed og forskelligt på kræftområdet, som jeg synes er fornuftigt

Kl. 18:01

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger.

 Og så er der en velfortjent pause. Vi genoptager mødet kl. 19.00.

Mødet er udsat. (Kl. 18:01).

Kl. 19:00

Forhandling

Anden næstformand (Jeppe Søe):

Mødet er genoptaget.

I ordførerrækken er vi nået til Martin Lidegaard fra Radikale. Værsgo.

Kl. 19:00

(Ordfører)

Martin Lidegaard (RV):

Mange tak. Kære kollegaer, kære borgere i Danmark, da jeg stod her for 5 måneder siden og holdt min første åbningstale som politisk leder for Radikale Venstre, var mit gennemgående tema det historiske og unikke ansvar, som de nulevende generationer af danskere bærer for de kommende generationer – både når det handler om klimaet, menneskets udryddelse af andre arter på jorden, vores børns trivsel og vores unges mulighed for at finde dannelse og uddannelse til at håndtere hastige teknologiske forandringer.

Ja, på alle disse områder holder vi vores børn og børnebørns skæbne i hænderne. Vi voksne generationer af danskere er måske i snit de lykkeligste og mest velhavende, der nogen sinde har levet, og alligevel skal vi leve med den smertelige erkendelse, at vi også kan blive den første generation, der ikke er i stand til at levere et bedre samfund videre til vores børn, tværtimod.

Siden den tale har det glædet mig, at rigtig mange andre har taget tråden op og nævnt det helt særlige generationsansvar, som vi 179 medlemmer af Folketinget har. Det gælder også statsministeren i dag, der på lange stræk, synes jeg, holdt en god tale til ungdommen. Ja, selv udenrigsministeren har taget ordet generationsansvar i sin mund. Og det er jo netop det mulighedsrum, det unikke potentiale, som en flertalsregering hen over midten har, nemlig at kunne tænke længere og bredere, end man normalt gør i dansk politik.

Men ord gør det ikke alene. Politikere og regeringer skal vurderes på deres handlinger, ikke på deres skåltaler. Og jeg må desværre konstatere, at for regeringen er der på flere stræk langt mellem ord og handling. Det gælder den økonomiske politik, hvor det allerede med regeringsgrundlaget stod klart, at i virkelighedens verden lægger regeringen op til at hente de fleste penge og det meste af arbejdsudbuddet hos børnene og de unge, mens pengene overvejende bliver brugt på de ældre.

Vi Radikale er stolte over sammen med Liberal Alliance og Konservative at have præsenteret et andet og mere ambitiøst reformprogram, der har den stik modsatte generationsprofil, så raske og rørige i de ældre generationer også er med til at bidrage til deres egen sundhed til deres nedslidte jævnaldrende og til fremtidens generationer. Tak for det samarbejde til hr. Alex Vanopslagh og hr. Søren Pape Poulsen.

Regeringen tøver også, når det handler om at understøtte og frisætte de børn og unge, der lever lige nu. Der er stadig ikke nedsat nogen trivselskommission, vi venter stadig på en ny pædagoguddannelse, og vi ser stadig kommune efter kommune skære på børn, skoler, kultur og forebyggende indsatser. Kun en ud af ti vuggestuer er i dag rigtig gode for vores børn. I hver eneste skoleklasse er der elever, som ikke får den støtte, de har brug for. Der mangler værksteder og pædagoger i vores sfo'er og klubber.

Til gengæld har regeringen fundet masser af tid til at lancere en reform af landets uddannelser, der vil skære 5.600 studenterårsværk væk, hvorved regeringen for første gang i generationer lægger op til et lavere uddannelsesniveau for de unge i Danmark – vel at mærke på et tidspunkt, hvor vi aldrig har været rigere, hvor de unges trivsel aldrig har været mere udfordret, og hvor behovet for kvalificeret arbejdskraft aldrig har været større. Det kan man kalde timing.

Men på intet punkt er manglen på handling større end på det grønne område. Uanset hvor mange grønne topmøder statsministeren indkalder til, kan det ikke skjule, at implementeringen af den grønne omstilling i Danmark på vitale områder er gået fuldstændig i stå. Det er ikke min konklusion; det er konklusionen fra Klimarådet, fra Det Miljøøkonomiske Råd, fra CONCITO, fra det europæiske semester, fra de grønne organisationer, fra forskerne og ikke mindst fra erhvervslivet, der står og tripper efter at fortsætte og udvikle Danmarks grønne førerposition.

Fiskene dør i Danmarks indre farvande. Antallet af arter i den danske natur går ned, ikke op. Drikkevandet bliver ikke bedre, det bliver dårligere. Udbygningen af vind, sol og grøn fjernvarme på land er gået i stå eller går alt for langsomt. Stik imod aftalen i det nationale kompromis fortsætter vi med at poste milliarder af kroner i Putins krigsmaskine gennem vores import af olie og gas.

Jeg glæder mig oprigtigt over og vil gerne takke for, at vi i går – endelig – blev enige om at udbyde de 9 GW havvind, som vi Radikale kæmpede ind i den tidligere regerings finanslove. Men det har godt nok taget tid, og vi har svært ved at forstå, at regeringen har insisteret på en ny udbudsmodel, der ifølge regeringen selv risikerer at forsinke projekterne.

Alt sammen betyder det, at Klimarådet anser det for tvivlsomt, om vi når vores klimamål i 2025 og 2030, og mener, at vi næppe når vores mål for hverken vandmiljø, natur eller biodiversitet; at vi endnu en gang sætter vores nuværende generationers behov over vores børn og unge og de hundredvis af generationer, der kommer efter os.

Kl. 19:05

Det kan ikke fortsætte. Klokken er ti sekunder i tolv, og tiden kalder på en helt ny og anderledes tilgang til den grønne omstilling, der er nødvendig, og hvor vi systematisk skal sætte de kommende generationers ret til at kunne leve et godt liv lige så højt som vores egen ret til det samme.

Det er på den baggrund, at jeg i dag inviterer alle Folketingets partier til en dialog om en ny grøn grundlov for Danmark, der grundfæster nuværende og kommende borgeres ret til ren luft, rent drikkevand, ren mad og statens pligt til at beskytte naturen og bidrage til et sikkert klima.

Stort set alle lande, som Danmark normalt sammenligner sig med, har i dag indført sådanne rettigheder i deres grundlov, herunder Norge og Sverige. Ud af 193 FN-lande har 149 en grøn grundlov, og det virker. Slovenien har haft mere end 20 forskelligartede retssager med reference til deres grønne forfatning. I 2021 blev Tysklands klimalov dømt ved domstolen for at være utilstrækkelig på baggrund af de grønne rettigheder i deres forfatning. Hvis Danmark havde tilsvarende grønne borgerrettigheder, ville vi sikre, at ingen regering ville kunne negligere disse fundamentale rettigheder for et menneskes liv.

I dag har jeg spurgt samtlige af Folketingets partier, hvordan de vil prioritere vores nye økonomiske råderum, hvor meget de egentlig er klar til at prioritere det grønne, vores børn og unge, kort sagt: fremtiden. Få har svaret præcist, måske fordi vi alle sammen inderst inde ved, at vi indtil nu har investeret alt for lidt. Vi Radikale vil gerne bruge 70-80 pct. af vores nye råderum på vores fælles fremtid.

Grønne borgerrettigheder i Danmarks Riges Grundlov ville forpligte en hvilken som helst regering til at evaluere og måle på sine indsatser, både i form af et grønt bnp, en tidssvarende diskonteringsrente og alle mulige andre metoder, som vi i dag bruger eller rettere sagt ikke bruger til at balancere nuværende generationers behov og rettigheder over for de kommende.

Det vil være min påstand, at havde vi haft sådan en grøn grundlov i Danmark, ville de seneste 4 år, 10 år, 20 år have udviklet sig helt anderledes. Så havde vi set langt flere indsatser og investeringer i den grønne omstilling til fordel for danske borgere, danske virksomheder og de kommende generationer, for det er måske det mest frustrerende ved hele den nuværende tilstand og stilstand, at vi har så stort et potentiale i det her land. Det at tage vores generationsansvar alvorligt kræver en investering, ja, men det er en god investering med masser af muligheder og masser af håb, hvis vi griber det offensivt an; hvis vi satser på også at inddrage borgerne aktivt i hele denne gigantiske opstilling og sikre, at det fører til et bedre liv her og nu og for dem, der kommer efter os; hvis vi tør tage ansvaret på os, tør tro på, at vi faktisk kan give et bedre Danmark videre, som vores forældre gjorde det, så vi kan handle på det.

Derfor vil jeg på vegne af Radikale Venstre gerne fremsætte følgende:

Forslag til vedtagelse

»Folketinget konstaterer, at naturen har en værdi i sig selv. Klimaforandringerne og naturens tilbagegang udgør de største udfordringer for både nulevende og kommende generationer af borgere.

Dog er hverken natur-, miljø- eller klimarettigheder indskrevet i Danmarks Riges Grundlov, hvilket gør Danmark til et af de få lande i verden, som endnu ikke har grønne bestemmelser i sin forfatning. 149 ud af 193 lande beskytter i dag deres borgeres grønne rettigheder, og det gælder stort set alle de lande, vi normalt sammenligner os med.

Folketinget ønsker, at grundloven skal være et spejl af vores verden.

På den baggrund opfordrer Folketinget regeringen til at indlede en dialog med Folketinget om en ny grøn grundlov, der grundfæster nulevende og kommende generationer af danskeres ret til ren luft, rent drikkevand, ren mad og statens pligt til at bidrage til et sikkert klima og til at beskytte naturen.«

(Forslag til vedtagelse nr. V 28).

Kl. 19:09

Anden næstformand (Jeppe Søe):

Forslaget til vedtagelse vil indgå i den videre behandling. Nu til de korte bemærkninger. Først er det fru Maria Durhuus fra Socialdemokratiet.

Kl. 19:09

Maria Durhuus (S):

Tak for en god tale. Jeg har et spørgsmål, for Radikale Venstre er jo gået sammen med to andre partier om at ville afskaffe efterlønnen. Hr. Martin Lidegaard begrunder forslaget med, at efterlønsordningen i dag benyttes af de mest velstillede grupper. Har hr. Martin Lidegaard et bud på, hvor mange efterlønsmodtagere der i dag enten er ufaglærte eller faglærte?

Kl. 19:10

Anden næstformand (Jeppe Søe):

Ordføreren.

Kl. 19:10

Martin Lidegaard (RV):

Jeg har ikke de opdaterede tal, for vi har jo lige fået en ny økonomisk fremskrivning, hvor vi har fået et betydelig større økonomisk råderum, fordi så mange har trukket sig fra efterlønsordningen sidste år. Så jeg kender ikke de nye tal med den helt konkrete profil.

Men det, jeg forstår, er, at når man spørger dem, der er på efterløn, og som går på efterløn, om de føler sig nedslidte, så er det kun 12-13 pct., der svarer, at det føler de at de er, hvorimod når man spørger folk, der går på seniorpension – og vi vil gerne i modsætning til regeringen bevare seniorpensionen, som er øremærket til de nedslidte – så er det, hvis jeg husker det rigtigt her i hovedet, helt op mod 73 pct., der svarer, at de føler sig nedslidte. Derfor synes vi, det er mere socialt rigtigt at satse på at bevare seniorpensionen, som også er højere og længere, frem for at satse på efterlønnen, hvor så få egentlig føler sig nedslidte.

Kl. 19:11

Anden næstformand (Jeppe Søe):

Spørgeren.

Kl. 19:11

Maria Durhuus (S):

Ifølge de tal, jeg har, er hele 7 ud af 10 efterlønsmodtagere ufaglærte eller faglærte. Alene FOA og 3F's medlemmer udgør mere end hver tredje efterlønsmodtager. Mener hr. Martin Lidegaard stadig væk, at det er de mest velstillede i vores samfund?

Kl. 19:11

Anden næstformand (Jeppe Søe):

Ordføreren.

Kl. 19:11

Martin Lidegaard (RV):

Jeg mener i hvert fald, at dem, vi skal målrette vores tilbagetrækningsydelser til, skal være dem, der har brug for dem, og som er mest udsatte og mest nedslidte. Det kan både være pædagoger og lærere, der er psykisk nedslidte eller har stress; det kan være jord- og betonarbejderen, der er fysisk nedslidt; det kan være akademikeren, der af overarbejde har fået stress. Jeg er sådan set mest optaget af, hvilke folk der har behovet, og som er nedslidte, uanset hvilken baggrund de har.

Kl. 19:12

Anden næstformand (Jeppe Søe):

Så er det fru Monika Rubin fra Moderaterne.

Kl. 19:12

Monika Rubin (M):

Mange tak. Jeg er nok ikke den eneste, der har bemærket, at ordføreren har stillet nogle spørgsmål om politisk prioritering i dag. Jeg tænker næsten, at ordføreren skal have lov til også selv at svare på det. Jeg har en lille mistanke om, at det måske også har været intentionen at få det spørgsmål. Men nuvel, jeg er faktisk enig i, at det jo handler om kompromiser og prioritering herinde i den her Folketingssal. Så altså: Hvordan vil hr. Martin Lidegaard prioritere, hvis han har 100 kr., imellem børn, unge og uddannelse, skattelettelser og de ældre i samfundet? Værsgo.

Kl. 19:12

Anden næstformand (Jeppe Søe):

Ordføreren.

Kl. 19:12

Martin Lidegaard (RV):

Det var et meget venligt spørgsmål, og tusind tak for det. Jeg ville nok prioritere langt hovedparten, måske 70-80 pct., af de nye penge, vi står over for at have, til at investere, kan man sige, i vores fælles fremtid, uanset om det så er klima og natur eller det er børns trivsel, forebyggende indsatser på børne- og ungeområdet, bedre forhold i landets daginstitutioner og skoler og uddannelse og dannelse.

Når jeg vil det, er det, fordi jeg tror, at hvis vi havde foretaget de investeringer for 20 og 10 og 5 år siden, havde vi stået et andet sted i dag. Vi ved jo, at det, der virker, når man skal bryde den negative sociale arv, eller hvis man skal lave forebyggende sundhedsindsatser, er de tidlige og forebyggende indsatser, og det er dem, der er blevet skåret allermest på ude i kommunerne, og dem, vi selv har været dårligst til at prioritere. Derfor synes vi lidt, det er, hvis jeg må udtrykke det på den måde, børnenes tur. Jeg tror også, det vil have en meget stor indvirkning på den kapacitet, vi så har tilbage i sundhedsvæsenet, til alle os andre og til de ældre, fordi der vil komme mindre belastning på det.

Kl. 19:14

Anden næstformand (Jeppe Søe):

Spørgeren.

Kl. 19:14

Monika Rubin (M):

Mange tak. Nu har vi jo desværre langt flere prioriteringer end dem, som vi nævner her. Jeg var faktisk glad for at høre, at ordføreren også lige tog klima med ind i prioriteringen på mellem 70 og 80 pct. Men hvad nu, hvis vi også kaster forsvaret ind i det, vores sundhedsvæsen, vores miljø – men det tænker jeg måske er under klima? Det er mere det, at det her med at stå her på Folketingets talerstol og begynde at øremærke præcise procentsatser, bekymrer mig en lille smule, for det er svært. Men vil ordføreren lige give det lidt flere ord med?

Kl. 19:14

Anden næstformand (Jeppe Søe):

Ordføreren.

Kl. 19:14

Martin Lidegaard (RV):

Vi kommer til fra radikal side at fremlægge en ny 2030-plan, hvor man vil kunne gå helt ned i decimalerne og se, både hvordan vi skaffer et større råderum, f.eks. ved en i vores optik bedre tilbagetrækningsreform, men også hvordan vi vil bruge pengene. Med den her diskussion ønskede jeg at lave en form for pejlemærke for de nye penge. For vi har jo sagt, at vi godt vil være med til at skaffe penge til forsvaret, og vi har skaffet rigtig mange af dem allerede. Vi har også skaffet rigtig mange nye penge til det demografiske træk og sundhed. Så jeg er lidt nysgerrig på, når nu vi pludselig får et nyt råderum frem mod 2030, hvordan vi så bruger de nye penge. Jeg synes, vi er for dårlige til at erkende over for befolkningen, at det også er en prioriteringsdiskussion. Vi kan ikke det hele. Deraf kom spørgsmålet.

Kl. 19:15

Anden næstformand (Jeppe Søe):

Fru Sofie Lippert fra Socialistisk Folkeparti.

Kl. 19:15

Sofie Lippert (SF):

Tak for ordet. Nu var det som bekendt ordførerens parti, der fik gennemtvunget et valg i efteråret, og som til alles overraskelse efterfølgende valgte at stå uden for den centrum-højre-regering, vi har i dag. Siden er Radikale så kommet med en klar melding i en såkaldt KLAR-alliance, som der også har været talt om i dag – en alliance mellem Konservative, Liberal Alliance og Radikale om reformer, arbejdskraft og økonomi. Det er jo alt sammen meget fair, men jeg er oprigtigt nysgerrig efter at høre og forstå, hvor Radikale mener at ambitionerne om den grønne dagsorden ligger.

Før valget havde vi et grønt flertal sammen, og det er faktisk min forståelse, at Radikale hævder, at klimaspørgsmålet er det mest presserende overhovedet. Men jeg er simpelt hen i tvivl om, om vi kan regne med Radikale i den grønne alliance, vi havde før valget.

Kl. 19:16

Anden næstformand (Jeppe Søe):

Ordføreren.

Kl. 19:16

Martin Lidegaard (RV):

Ja, det kan man hundrede procent, og hvis man har hørt min tale, tror jeg ikke, man er i tvivl om det. Vi har faktisk været glade for det samarbejde, vi har haft med især SF, De Konservative og også LA på lange stræk, når det handler om natur, og når det handler om de energiforhandlinger, vi lige har haft nu, hvor vi har været med til at trække ambitionsniveauet op, også i den naturfond, vi har lavet. Så det spørgsmål undrer mig egentlig lidt, for jeg føler, at vi har et rigtig godt samarbejde, om man så må sige, på det her område. Og vi kommer til at trække det her op. Det var også en af grundene til, at vi valgte at stå uden for det her samarbejde – det var jo det grønne område.

Jeg deler nok ikke helt SF's forestilling om, at de 3 år, vi kommer fra, har været en fantastisk periode for den grønne omstilling. Jeg synes, vi var gode til at lave nogle mål og tvinge nogle nye målsætninger igennem over for den socialdemokratiske regering, men jeg synes ikke, vi kom særlig langt med implementeringen.

Kl. 19:17

Anden næstformand (Jeppe Søe):

Spørgeren.

Kl. 19:17

Sofie Lippert (SF):

Tak for det svar. Det glæder mig jo selvfølgelig at høre og få bekræftet, at det stadig er højt på Radikales dagsorden, og at vi stadig har et stærkt samarbejde om det.

Men jeg kunne derfor også godt tænke mig at høre, hvordan ordføreren og ordførerens parti ser Radikales rolle i kampen for den grønne omstilling, dels i lyset af den regering, vi har, dels i forhold til at Radikale indgår alliancer med partier i den blå blok, som måske ikke har høje nok ambitioner på den grønne dagsorden.

Kl. 19:17

Anden næstformand (Jeppe Søe):

Ordføreren.

Kl. 19:17

Martin Lidegaard (RV):

Jamen altså, når det handler om natur – hvis jeg må tage et helt konkret eksempel, hvor vi også har lavet større alliancer – har det da glædet mig meget at se en hr. Ole Birk Olesen, som jeg ikke lige havde forestillet mig var den store naturmand, springe ud med en ufattelig klar røst i forbindelse med de aftaler, vi har lavet på naturområdet, og ønsket om at lave mere, også i forhold til havmiljø og havplan osv. Så er det rigtigt, at der måske er nogle andre områder – landbruget, hvad ved jeg – hvor vi vil have lidt divergerende holdninger. Men det er klart, at vi stadig har den grundopfattelse, at jo bredere vi kan lave det her, jo stærkere står den grønne omstilling, samtidig med at vi har presset også den tidligere regering til at give mere i forhold til havvind og natur.

Kl. 19:18

Anden næstformand (Jeppe Søe):

Fru Katrine Daugaard, Liberal Alliance.

Kl. 19:18

Katrine Daugaard (LA):

Vi er i Liberal Alliance i hvert fald meget glade for samarbejdet med Radikale Venstre og for at være en del af reformalliancen sammen med jer. For Danmark har jo brug for reformer, og det gælder på en lang række områder, også når vi snakker om su. Jeg ved, at Radikale Venstre ikke går ind for at reformere su'en, men hvorfor egentlig ikke? Vi har en meget generøs su, faktisk den højeste i verden – den er tre gange så høj som i Sverige. Er ordføreren ikke enig i, at for at være et ægte reformparti bliver man nødt til at kigge på, om ikke det er for generøst, at vi i 6 år stiller verdens højeste su til studerende, som kan gennemføre studierne på 5 år?

Kl. 19:19

Anden næstformand (Jeppe Søe):

Ordføreren.

Kl. 19:19

Martin Lidegaard (RV):

Først og fremmest vil jeg sige selv tak for det fine alliancesamarbejde med Liberal Alliance og De Konservative, som vi også har haft utrolig stor glæde af.

Det er jo rigtigt, at vores udgangspunkt sådan set er, at man ikke behøver at røre ved den nuværende su, og hvis jeg skal sige helt kort, hvorfor vi synes det, så er det, fordi vi oplever, at vi har en generation af unge, der sådan set er presset nok i forvejen, og at vi ikke er sikre på, at det vil have en særlig stor eller gavnlig effekt på det samlede arbejdsudbud og den samlede trivsel i den gruppe, hvis vi presser dem på yderligere på su'en.

Vi har også sagt, at hvis vi nogen sinde skal kigge på det felt, skal det være, fordi vi kan garantere, at nogle af de midler, der bliver til rådighed, hvis man vælger at gøre noget på det område, går til at øge kvaliteten i uddannelserne. Vi har f.eks. også på et tidspunkt diskuteret de såkaldte cafépenge, altså om man kunne indtægtsregulere dem osv. Så vi er ikke helt afvisende over for at kunne kigge på hjørner af det, men grundlæggende set har det ikke groet i vores baghave, fordi vi egentlig synes, at vi har pålagt den danske ungdom ret meget allerede.

Kl. 19:20

Anden næstformand (Jeppe Søe):

Spørgeren.

Kl. 19:20

Katrine Daugaard (LA):

Men det er jo en negativ omfordeling, og tager man en kandidat, har man jo gode muligheder for at få en god rigtig god løn efter endt uddannelse. Ville det ikke være fair, at man så måske lånte nogle af de penge og betalte dem tilbage efter endt uddannelse?

Kl. 19:20

Anden næstformand (Jeppe Søe):

Ordføreren.

Kl. 19:20

Martin Lidegaard (RV):

Det er en mellemvej, man kan tage. Man kan sige, at hele grunden til at vi har det su-system, vi har i Danmark, jo nok først og fremmest er, at vi gerne vil give unge, der ikke er født med en såkaldt guldske et vist sted, og som ikke er født i en boglig familie og ikke har råd til at finansiere deres egen uddannelse, en lige så stor mulighed for at tage en videregående uddannelse som dem af os, hvis forældre har haft mulighed for at hjælpe lidt til undervejs. Så hvis det er socialpolitik, vi snakker om, tror jeg nok, der er mere, der taler for at bevare su'en end for at afskaffe den.

Kl. 19:21

Anden næstformand (Jeppe Søe):

Hr. Morten Dahlin fra Venstre.

Kl. 19:21

Morten Dahlin (V):

Tak til ordføreren for talen, og tillykke med den her alliance med nogle andre partier, som man selv har døbt KLAR-alliancen. Nogle af os andre har nogle andre bud på nogle navne. Jeg kunne kalde den BKI-kaffeklubben. Jeg vil også sige særlig tillykke til Radikale Venstre, fordi man har fået overtalt Det Konservative Folkeparti og Liberal Alliance til særlig et forslag, som jeg undrer mig lidt over, nemlig at man skal kunne komme til Danmark som papirløs udlænding uden at have en opholdstilladelse og uden at have en arbejdstilladelse og så begynde at arbejde, før papirerne er på plads. Og jeg kunne godt tænke mig at spørge Radikale Venstre, for det første hvordan det er lykkedes at få Det Konservative Folkeparti og Liberal Alliance med på sådan et forslag, og for det andet hvilke virksomheder man forestiller sig er interesseret i at tiltrække arbejdskraft, som man vel at mærke ikke ved om får lov til at blive i Danmark. Hvilken type virksomheder kunne man forestille sig ville benytte sig af en sådan ordning?

Kl. 19:22

Anden næstformand (Jeppe Søe):

Ordføreren.

Kl. 19:22

Martin Lidegaard (RV):

Hvis jeg ikke vidste bedre, kunne jeg få den lille mistanke, at hr. Morten Dahlin var en lille smule misundelig på klubben. Jeg vil bare sige, at der altid er en kop kaffe til hr. Morten Dahlin og Venstre i den klub, og det behøver der ikke at være presse omkring og alt sådan noget. Det ville være hyggeligt. Og nu synes jeg ikke, at det ville være rigtigt at stå her og snakke om de forhandlinger, der har været internt mellem vores tre partier, men jeg vil sige så meget, at det her forslag faktisk ikke kom fra os i Radikale. Det kom faktisk udefra. Det kom fra nogle virksomheder, som sagde, at hvis vi betaler en medarbejder og har alle omkostninger for rekrutteringen og betaler vedkommendes rejse herop, hvem forestiller sig så, at vi ikke har tjek på, om vedkommende kan blive bagefter, og hvorfor kan vi ikke få lov til at gøre det? Så kan vedkommende arbejde og skabe værdi i virksomheden, samtidig med at myndighederne – og det tager uhyggelig lang tid; det tror jeg at hr. Morten Dahlin er enig med mig i – hygger sig med at få stemplerne i orden. Det er der jo ikke noget udlændingepolitik i. Det er der kun ren, sund fornuft i af hensyn til dansk erhvervsliv.

Kl. 19:23

Anden næstformand (Jeppe Søe):

Spørgeren.

Kl. 19:23

Morten Dahlin (V):

Men de danske erhvervsorganisationer har jo sagt meget tydeligt, at de ikke ønsker det her. Altså, det har jo været det entydige svar fra de danske erhvervsorganisationer. De vil jo hellere have, at man skærer ned på bureaukratiet, så sagsbehandlingen går hurtigere, og at man sænker beløbsgrænsen, som vi også allerede har gjort. For min tese er, at de mennesker, der vil benytte sig af det her, er folk, der vil få arbejdskraft herop, som de i virkeligheden godt ved ikke rigtig vil få en tilladelse. Så kan de arbejde i deres pizzabiks eller i deres kiosk i nogle måneder, og når man så finder ud af, at de ikke må være her alligevel, har staten så udgiften med at sende dem hjem. Man kan måske også slippe for at betale dem løn. Derfor er spørgsmålet igen: Hvilken konkret dansk virksomhed har efterspurgt en ordning, hvor man kan få papirløse udlændinge hertil uden opholdstilladelse og uden arbejdstilladelse?

Kl. 19:24

Anden næstformand (Jeppe Søe):

Ordføreren.

Kl. 19:24

Martin Lidegaard (RV):

Prøv at høre, jeg er da helt enig i – det tror jeg at alle tre partier er, og derfor har vi også foreslået det – at der skal være en langt hurtigere sagsbehandling, lavere beløbsgrænser osv. Vi har haft kontakt til flere danske virksomheder. Lige nu kan jeg ikke huske, hvilke af dem der stod offentligt frem, så jeg synes ikke, at det er fair at nævne deres navne. Men vi har haft henvendelser om det her fra virksomheder. Og jeg er da enig i, at den bedste løsning ville være, at der ikke skulle være alt det bureaukrati, og at det ikke skulle være så svært med alle de snubletråde. Men så længe der er det, synes jeg da, at det er et fair tilbud, og virksomhederne kan jo bare lade være med at benytte det.

Kl. 19:24

Anden næstformand (Jeppe Søe):

Så er det fru Brigitte Klintskov Jerkel fra Det Konservative Folkeparti.

Kl. 19:24

Brigitte Klintskov Jerkel (KF):

Tak, og tak for talen til ordføreren. Radikale Venstre mener, at der er for mange indvandrere og flygtninge, der står uden for arbejdsmarkedet, og især ikkevestlige kvinder gør sig negativt bemærket i statistikkerne for overførselsindkomster. Så kunne jeg godt tænke mig at høre, hvordan Radikale Venstre vil sætte en stopper for den her kultur, der tydeligvis har indfundet sig i parallelsamfund i Danmark.

Kl. 19:25

Anden næstformand (Jeppe Søe):

Ordføreren.

Kl. 19:25

Martin Lidegaard (RV):

Vi er sådan set – og det gælder al arbejdsløshed i Danmark – indstillet på, at når det gælder dem, der stadig væk står uden for arbejdsmarkedet uanset etnisk baggrund, er vi nødt til at tænke lidt ud af boksen. Vi har fremlagt en række forslag i forhold til de 45.000 unge, det handler om, og vi har også fremlagt forslag til, kan man sige, at rydde op i beskæftigelsesindsatsen, så det kan gøres mere frit og mere håndholdt ude i kommunerne.

Jeg tror, det er fair at sige i forhold til den specifikke udfordring her, at der både er noget, der skal arbejdes med i den specifikke gruppe af borgere, som ordføreren taler om, men der er nok også noget på arbejdsmarkedet, man skal arbejde med i forhold til diskrimination. Jeg tror, vi alle har hørt de historier om indvandrere, der har været nødt til at tage navneskift for overhovedet at komme til samtale. Så jeg tror, det er for den her specifikke gruppe, som det er på aldersområdet, hvor vi også både har brug for at tale om, hvordan vi kan bekæmpe aldersdiskrimination, og samtidig invitere og tilskynde flere ældre til at blive på arbejdsmarkedet.

Kl. 19:26

Anden næstformand (Jeppe Søe):

Spørgeren.

Kl. 19:26

Brigitte Klintskov Jerkel (KF):

Tak. Jeg kunne egentlig godt tænke mig så at spørge om noget andet. Det handler nok også lidt om kvinder. Kvinder er underrepræsenteret i bl.a. bestyrelser og på topposter, og derfor mener ordførerens parti, hvis jeg har læst rigtigt, at man bør indføre såkaldte kvindekvoter. Men er det ikke netop en måde at skabe ulighed mellem kønnene på, altså at tvinge unødvendige regelsæt ned over hovedet på virksomhederne, hvorved der ligesom skabes en fortælling om, at kvinder ikke kan selv, men at de skal hjælpes via kvoter? Jeg synes jo, at kvinder skal vælges ud fra deres kvalifikationer og ikke ud fra kvoter. Så det kunne jeg godt tænke mig at høre ordføreren om.

Kl. 19:26

Anden næstformand (Jeppe Søe):

Ordføreren.

Kl. 19:26

Martin Lidegaard (RV):

Selvfølgelig skal kvinder vælges ud fra deres kvalifikationer. Lad mig sige det ligeud: Vores parti har skiftet holdning på det her punkt, og jeg har også personligt skiftet holdning, for jeg havde den samme holdning som ordføreren for 5 år siden. Men da indførte vi jo så nogle midlertidige ordninger og nogle måltal og partnerskaber og havde folk, der skulle ændre på det her, og det skete bare ikke. Der var stort set ingen bevægelse. Derfor er vi der nu og jeg der nu, at når vi så kigger for erfaringerne fra Norge f.eks., må man bare sige: Okay, så må vi tage lidt mere håndfast på det. Det er også for at sikre, at dansk erhvervsliv får adgang til alle de kvalificerede kvinder, der er, og at der ikke er nogen glaslofter nogen steder, der skader både dem og det danske samfund.

Kl. 19:27

Anden næstformand (Jeppe Søe):

Tak. Så er det fru Victoria Velasquez fra Enhedslisten.

Kl. 19:27

Victoria Velasquez (EL):

Tak for talen og særlig fokusset på det grønne. Det var meget inspirerende og spændende.

Det, jeg gerne vil tage fat i, er, at jeg synes, at svaret til fru Maria Durhuus var lidt bekymrende. Jeg kan godt forstå, hvis det skaber stor utryghed blandt lønmodtagerne. Hvad mener ordføreren og Radikale Venstre egentlig at pensionsalderen skal være?

Kl. 19:28

Anden næstformand (Jeppe Søe):

Ordføreren.

Kl. 19:28

Martin Lidegaard (RV):

Vi står fuldstændig ved de brede forlig, vi har lavet, som jo stille og roligt øger pensionsalderen henover årtierne, i takt med at danskerne bliver ældre. Da vi lavede de aftaler, havde vi én forventning til, hvor gamle vi ville blive alle sammen, og den er jo overgået rigtig meget af den virkelige udvikling. Så vi synes egentlig, at den velfærdsaftale, der blev lavet helt tilbage i 2006, var god, så den står vi ved. Vi har ikke noget ønske om at ændre den.

Det, vi diskuterer, er jo, hvornår det offentlige skal betale for, at man går på pension før pensionsalderen. Det er den diskussion, vi har i øjeblikket. Og der er det vores opfattelse, at seniorpensionen er den mest retfærdige, og det er også den mest søgte. Den er målrettet de nedslidte. Det er den længste, det er den højeste, så lad os nu holde fast i den i stedet for at skære i den, som regeringen foreslår.

Og så er det vores opfattelse – og ja, det har vi ment i et stykke tid – at efterlønnen, som man jo kun får, hvis man har sparet op til den og tilhører nogle bestemte erhvervsgrupper, synes vi godt vi kunne undvære.

Kl. 19:29

Anden næstformand (Jeppe Søe):

Spørgeren.

Kl. 19:29

Victoria Velasquez (EL):

Problemet er jo netop bare, at vi ikke bliver lige gamle alle sammen. Vi kan se, at der er en forskel på, hvor lang vores levealder bliver, helt konkret ud fra, hvilke jobs vi har. Det er jo et af de steder, vi allertydeligst kan se en kæmpe uretfærdighed i vores samfund. Og her synes jeg, det er bekymrende, at Radikale Venstre skaber usikkerhed om pensionsalderen, om førtidspensionen, fleksjob og nu også efterlønnen og retten til tidlig pension. Så jeg vil gerne spørge, hvornår Radikale Venstre mener at ham eller hende, som er startet i et fuldtidsarbejde som 17-årig, har mulighed for at kunne trække sig tilbage.

Kl. 19:29

Anden næstformand (Jeppe Søe):

Ordføreren.

Kl. 19:30

Martin Lidegaard (RV):

Jeg vil gerne have lov at sige, at vi ikke har sat spørgsmålstegn ved velfærdsaftalen fra 2006 og pensionsalderen som sådan. Det har jeg i hvert fald ikke hørt nogen radikale gøre. Men vi diskuterede, hvornår det offentlige skal betale, at vi går på pension, før den officielle pensionsalder. Det er den diskussion, der kører i øjeblikket. Der har regeringen spillet ud med at ville nedlægge seniorpensionen og lave en ny Arne plus, tror jeg man kalder den. Det er vi bare imod. Og så tillader vi os at sige, at vi synes, der er et alternativ, der er mere socialt rigtigt, fordi det er fokuseret på de nedslidte og netop den ulighed, som ordføreren påpeger. Og det kan da ikke blive mere lige, når man målretter det mod dem, der har behovet?

Kl. 19:30

Anden næstformand (Jeppe Søe):

Så er det fru Franciska Rosenkilde fra Alternativet.

Kl. 19:30

Franciska Rosenkilde (ALT):

Tak, og tak til ordføreren for en rigtig god tale. En grøn grundlov lyder jo meget spændende; det glæder jeg mig til at høre mere om. Jeg er i det hele taget enig i, at der er mange af de udfordringer og kriser, som hr. Martin Lidegaard ridser op her. Men jeg kan undre mig lidt over Radikale Venstres økonomiske og politiske svar på de her kriser. For både Det Økonomiske Råd og Finansministeriet har jo fuldstændig cementeret, at den danske økonomi har det godt, både på kort, mellemlang og lang sigt. Men alligevel er Radikale Venstre for at afskaffe store bededag, for at øge et arbejdsudbud, for at skrue op for et hamsterhjul, som i forvejen presser rigtig mange både børn, unge og voksne i det her samfund, og derudover taler de også meget om mere vækst, på trods af de konsekvenser det har for klimaet, at hver gang vi vækster, udleder vi også mere CO2.

Så jeg vil gerne spørge ordføreren, om Radikale Venstre er ved at være parate til at diskutere dilemmaerne i økonomisk vækst og forestille sig, at hvis vi skal løse de her problemer, som ordføreren ridser op, skal vi have en bæredygtig økonomi med flere bundlinjer.

Kl. 19:31

Anden næstformand (Jeppe Søe):

Ordføreren.

Kl. 19:31

Martin Lidegaard (RV):

Jeg vil i hvert fald gå så langt som, at det, der bliver den næste diskussion i den grønne omstilling, tror jeg bliver vores forbrug: hvilket forbrug vi har, hvor højt forbrug vi har, og hvordan vi sikrer en langt, langt mere cirkulær økonomi i enhver forstand. Men med hensyn til det der med vækst kontra ikkevækst kan jeg jo ikke se for mig, at vi over de næste 10-20 år – og det er jo det tidsrum, vi maks. har til rådighed – kan lave hele den omkalfatring af vores produktion og forbrug, hvis ikke vi har innovation, storskalainvesteringer for det private erhvervsliv osv. Det vil nogle kalde vækst, for det er i hvert fald udvikling. Det er i hvert fald en helt ny økonomi, der skal udvikles, og som kræver, at en masse penge bliver investeret og cirkulerer osv. Og det tror jeg vil føre til vækst. Men det er jo en helt, helt anden vækst, end det vi har set.

Jeg er i hvert fald enig i, at vi ikke kan fortsætte det vækstmønster, vi har haft de seneste 20-30-40 år. Det har vi sagt i mange år. Men omvendt kan vi ikke se noget til hinder for at bruge de bedste økonomiske mekanismer, vi har i markedet, til at sætte skub i den grønne omstilling. Men det er en anden vækst. Det er jeg helt enig i. Det er ikke bare grøn vækst; det er en fundamentalt anden vækst, også når vi kigger på forbrugsmønsteret osv.

Kl. 19:33

Anden næstformand (Jeppe Søe):

Spørgeren.

Kl. 19:33

Franciska Rosenkilde (ALT):

Tak. Hvis vækst er inden for klodens bæreevne, er det klart, at så er det ikke en skadelig ting. Men det er det jo ikke i en dansk kontekst. Det er netop noget af det, som ordføreren er inde på i forhold til forbrug. Men vi har jo et system i dag, hvor det er langt billigere at købe noget nyt end at få repareret det, der er i stykker. Det er stadig meget dyrt og besværligt at være bæredygtig og leve bæredygtigt. Så vil ordføreren være med til at kigge ind i et økonomisk system, som er langt mere cirkulært? Så kan jeg bruge det ord i stedet for.

Kl. 19:33

Anden næstformand (Jeppe Søe):

Ordføreren.

Kl. 19:33

Martin Lidegaard (RV):

Ja, absolut. Også når vi taler om de økonomiske mekanismer, vi har til rådighed, herunder afgifter, beskatning og alle sådan nogle ting, er det et oplagt rum at kigge ind i, og det glæder vi os til at gøre sammen med de partier i Folketinget, der vil det. Men når vi er nødt til at tænke lidt større end også bare nationalt, er det, fordi den vækst, der kommer globalt, jo primært kommer uden for Danmarks rækker. Det er en villet vækst af milliarder af fattige mennesker, der skal have en ordentlig tilværelse. Vi skal være med til at skabe de teknologier, der gør, at deres vækst bliver lige så menneskelig som den, vi har fået lov til at få, men på planetens præmisser, om jeg så må sige.

Kl. 19:34

Anden næstformand (Jeppe Søe):

Så er det hr. Peter Skaarup, Danmarksdemokraterne.

Kl. 19:34

Peter Skaarup (DD):

Tak til hr. Martin Lidegaard for talen. Det, der sådan står lidt tilbage for mig, er, at der stadig væk er en politisk gåde omkring Radikale Venstres rolle i dansk politik, og det kunne jeg egentlig godt tænke mig at hr. Martin Lidegaard kunne hjælpe lidt med, for hvem ellers skulle gøre det over for Folketinget?

Det handler om det her modtagecenter i Rwanda. Det var jo sådan før folketingsvalget, at vi var nogle partier, bl.a. også Socialdemokratiet, der mente, at det var meget vigtigt at etablere et modtagecenter i Rwanda eller et andet sted, med henblik på at vi kunne ændre hele vores asylpolitik i verden, sådan at folk ikke søgte spontant i Danmark, men kunne komme til et modtagecenter og få behandlet ansøgningen i Rwanda. Så skete der et eller andet, hvor De Radikale spiller en eller anden rolle. I hvert fald viste det sig efter folketingsvalget, at De Radikale var meget tilfredse med den politik, der kom, og at statsministeren modsat tidligere ikke ville gå solo og lave et modtagecenter i Rwanda. Nej, man ville aftale det, hvis man overhovedet kunne, med EU.

Kan hr. Martin Lidegaard fortælle os, hvori Radikale Venstres rolle består, og er det løftebrud, når Socialdemokratiet nu ikke mener det samme som før valget?

Kl. 19:35

Anden næstformand (Jeppe Søe):

Ordføreren.

Kl. 19:35

Martin Lidegaard (RV):

Det sidste må hr. Peter Skaarup jo spørge statsministeren og Socialdemokratiet om. Men altså, når mine døtre stiller mig gåder, kender de selv svaret – det er derfor, de stiller dem; det er det, de synes er sjovt – og det tror jeg også hr. Peter Skaarup gør. Det er jo et meget kedeligt svar, desværre. Det her var jo en landingsbane, som vi blev enige om, fordi vi også var enige om, at det her ikke skulle blokere for et potentielt regeringssamarbejde.

Vi er jo enige om, at vi har en frygtelig situation på Middelhavet. Jeg tror, at alle partier i Folketinget er enige om, at de folk, der begiver sig på flugt – det gælder både dem, der er flygtninge, og dem, der er migranter – lider forfærdelige skæbner osv., og at vi bør arbejde for at skabe mere tålelige forhold. Jeg tror ovenikøbet, at Danmarksdemokraterne er enige i, at det skal ske inden for konventionerne, og at vi – det ved jeg så ikke om I er enige i, men det er vi i hvert fald optaget af – gør det sammen med resten af EU, for vi tror simpelt hen ikke, det er realistisk at finde andre modeller, som både skaber kontrol over migrationen, men også beskytter flygtninge, hvis ikke det sker i et fælles europæisk samarbejde. Det var så den landingsbane, vi fandt, og det er jo bare politik, når det er smukt.

Kl. 19:36

Anden næstformand (Jeppe Søe):

Spørgeren.

Kl. 19:36

Peter Skaarup (DD):

Vi er fuldstændig enige med hr. Martin Lidegaard i, at der skal ske noget, og at det er en ulykkelig situation, vi har på Middelhavet – at der er folk, der omkommer, fordi vi har et uløst problem her i verden, nemlig hele asylpolitikken, og at man flygter fra syd mod nord.

Jeg tror også, jeg havde en fornemmelse af gådens løsning, hr. Martin Lidegaard, men tak for lige at klargøre, at Radikale Venstre faktisk er det parti – og det vil jeg godt høre om er rigtigt forstået – der har løst hele situationen for statsministeren og Socialdemokratiet, nemlig at nu kan det kun være en EU-løsning. Og den bliver jo nok aldrig til noget, vel?

Kl. 19:37

Anden næstformand (Jeppe Søe):

Ordføreren.

Kl. 19:37

Martin Lidegaard (RV):

Det tror jeg nu nok at den gør, for det tror jeg at situationens alvor tilsiger. Men hvis vi nu skal være lidt alvorlige omkring det, er det jo en kæmpe, kæmpe udfordring, der presser millioner af mennesker, og også presser Europa, og derfor skylder vi hinanden at finde ordentlige løsninger, der yder en værdig beskyttelse af de mennesker, der er på flugt – et solidarisk ansvar for en del af dem – men uden at, kan man sige, bare give los og lukke alle ind, som gerne vil ind. Det går jo heller ikke. Vi skal beskytte EU's ydre grænser.

Det ville være rart, hvis Danmarksdemokraterne meldte sig ind med nogle realistiske løsninger, som indbefatter både EU og andre lande.

Kl. 19:38

Anden næstformand (Jeppe Søe):

Hr. Kim Aas fra Socialdemokratiet.

Kl. 19:38

Kim Aas (S):

Tak. Jeg vil gerne lige vende lidt tilbage til det her med at kunne trække sig tilbage. Når nu De Radikale og Konservative og LA ønsker at fjerne Arnepensionen, og de ønsker at fjerne efterlønsordningen, så vil der ikke længere være sådan en rettighedsbaseret ordning til at kunne trække sig tilbage. Tilbage vil der kun være den her seniorpension, som kræver en lægeerklæring. Så kan man sådan lidt hårdt sige: Hvorfor skal man ifølge Radikale Venstre ikke kunne stille sikkerhedsskoene, før man stiller træskoene?

Kl. 19:38

Anden næstformand (Jeppe Søe):

Ordføreren.

Kl. 19:38

Martin Lidegaard (RV):

Når det drejer sig om den såkaldte rettighedsbaserede tilgang, synes jeg jo, det er en kæmpe ret, at man, uanset hvilket job man har, uanset hvor længe man har arbejdet, uanset hvilken profession man har uddannet sig til, og hvis man er nedslidt, kan gå ned til sin læge og få en lægeerklæring. Så skal man i øvrigt bare klikke ind på ATP og MitID – og det er det – og så sidder der seks dygtige medarbejdere, der ret hurtigt foretager en behandling af sagen, og langt de fleste får jo et tilsagn, og det er jo en ydelse, der er 5.000 kr. højere pr. måned, end Arnepensionen er, og som varer i op til 6 år, før man går på pension.

Det er jo en vanvittig stærk ret at have, og det er jo den, vi gerne vil forsvare, og langt de fleste, der i dag søger en ordning, søger jo af samme grund den ordning. Så jeg kunne spørge tilbage: Hvorfor er det lige den, Socialdemokratiet vil nedlægge?

Kl. 19:39

Anden næstformand (Jeppe Søe):

Spørgeren.

Kl. 19:39

Kim Aas (S):

Jeg læste på et tidspunkt i lederen i Berlingske, at Martin Lidegaard omtalte det som en kæmpe rettighed, at man skulle have den her lægeerklæring for at få sin seniorpension.

Hvordan kan der være en tale om en kæmpe rettighed, når man er afhængig af, at man kan få den her lægeerklæring? Det må jo være mere bøvlet, end at man nu har muligheden for at få en Arnepension og en efterlønsordning.

Kl. 19:40

Anden næstformand (Jeppe Søe):

Ordføreren.

Kl. 19:40

Martin Lidegaard (RV):

Men det er jo, fordi jeg, hvis jeg nu er en pædagog, der ikke har arbejdet i 40 år, men kun i 38 år, og jeg bliver nedslidt, så ikke har nogen ret i Arnepensionen, og jeg, hvis jeg ikke har sparet efterløn op, heller ikke har nogen ret i efterlønnen. Men uanset hvem jeg er, uanset hvor længe jeg har arbejdet, uanset hvordan jeg har arbejdet, har jeg jo en ret til at gå ned til lægen og sige: Du ved, at jeg er nedslidt psykisk eller fysisk, vil du være venlig at bekræfte det? Og så har jeg ret til at få en ydelse. Det synes jeg ikke er noget kæmpestort krav.

Kl. 19:40

Anden næstformand (Jeppe Søe):

Så er det hr. Kris Jensen Skriver fra Socialdemokratiet.

Kl. 19:40

Kris Jensen Skriver (S):

Tak for det. Jeg er jo et af de folketingsmedlemmer, der bor derude på landet, hvor der er, siger nogen, lidt længere mellem husene. Det er lidt forskelligt, hvordan vi lige italesætter det. Jeg har sådan siddet og lyttet efter, og det kan godt være, at jeg har misset noget, men jeg synes ikke jeg har hørt så meget om »Danmark i bedre balance« i ordførerens ellers udmærkede tale i dag. Derfor vil jeg gerne spørge ordføreren: Hvordan tænker ordføreren, at vi kan arbejde for at skabe et Danmark i balance, endnu mere end vi gør i dag.

Kl. 19:41

Anden næstformand (Jeppe Søe):

Ordføreren.

Kl. 19:41

Martin Lidegaard (RV):

Tusind tak for at stille mig det spørgsmål. Det er rigtigt, at det nåede jeg ikke omkring. Det kan godt være, at min tale føltes meget lang, men jeg kan love tilhørerne, at sådanne 10 minutter går utrolig hurtigt.

Noget af det, der er gået galt i Danmarks landdistrikter, eller hvad vi kalder det, tror jeg, er, at vi har fået centraliseret nogle ting for hurtigt, ikke mindst på uddannelsesområdet, skoleområdet. Vi er stærkt optaget af, om vi kan skabe bedre betingelser for den næste generation, også uden for de større byer. Det er vi ved at udvikle nogle forskellige tanker om, men det er klart, at det ligger lige på den flade, synes vi, at skabe bedre infrastruktur, også digital infrastruktur, i landdistrikter. Vi er meget optaget af nogle af de løsninger, som man f.eks. har fundet i Struer, hvor man laver campus for de unge, der blander erhvervsuddannelser og gymnasiale uddannelser med nogle rigtig gode resultater. Blandt de lokale initiativer satser man nu på at få en lyduddannelse.

Skal vi blive bedre til at understøtte herindefra, så vi i stedet for at pådutte landdistrikterne en svaghed og bestemte ting herfra, må vi bygge på de styrkepositioner, alle steder i Danmark jo har.

Kl. 19:42

Anden næstformand (Jeppe Søe):

Spørgeren.

Kl. 19:42

Kris Jensen Skriver (S):

Tak for det, og tak for nogle spændende tanker. Det er jeg helt sikker på at vi kan få en yderligere dialog om på et tidspunkt, for det er vigtigt, at vi holder bolden i luften på det her. Jeg synes egentlig, at der er sket mange gode ting hen over det sidste år, men det er også vigtigt, at vi holder fokus på det. Ordføreren var lidt inde på infrastruktur. Det vil jeg godt lige bore en lille smule videre i.

Nu er der jo nedsat en kommission på transportområdet, der ligesom skal komme med nogle anbefalinger til, hvordan vi fremadrettet kan have en bedre kollektiv trafik ude i yderområderne. Hvordan ser ordføreren på det? Hvad er ordførerens bud på, hvordan vi kan forbedre det, for det fungerer ikke i dag?

Kl. 19:42

Anden næstformand (Jeppe Søe):

Ordføreren.

Kl. 19:42

Martin Lidegaard (RV):

Altså, faktisk startede jeg min karriere i Folketinget for frygtelig mange år siden som transportordfører, og jeg er rent ud sagt ulykkelig over, hvordan den kollektive transport har udviklet sig i det her land. Det gælder både vores tog, men også vores busforbindelser uden for de store byer. Og jeg har helt klart den opfattelse, og det har mit parti også, at vi er nødt til at revitalisere den kollektive transport. Det gælder både de direkte forbindelser – nu nævnte jeg f.eks. lige Struer, hvor man jo i gamle dage kunne tage af sted både om morgenen og om aftenen, frem og tilbage til større byer; det kan man ikke længere – men det gælder også bustrafikken, hvor vi skal bruge de nye teknologiske løsninger til mere og mere fleksibel kollektiv transport.

Kl. 19:43

Anden næstformand (Jeppe Søe):

Hr. Frederik Vad fra Socialdemokratiet.

Kl. 19:43

Frederik Vad (S):

Tak. Jeg kunne godt tænke mig at spørge: Hvad mener Radikale Venstre er det største uddannelsespolitiske problem i Danmark?

Kl. 19:43

Anden næstformand (Jeppe Søe):

Ordføreren.

Kl. 19:43

Martin Lidegaard (RV):

Det er jeg slet ikke i tvivl om. Det er de 20 pct. af en ungdomsårgang, der efter 70 års velfærdsstat stadig ikke får en uddannelse. Det skal vi gøre bedre, og der ved jeg, at vi er enige med regeringen. Vi er måske lidt uenige om, hvad vi skal gøre. Det kræver en række tiltag, for det er sikkert det næste spørgsmål. Vi synes, at det står helt øverst på dagsordenen at investere i erhvervsuddannelserne og i velfærdsuddannelserne, som et af svarene, men vi mener også, at der skal tidlige, forebyggende indsatser til helt nede på daginstitutions- og skoleområdet for at give de 20 pct. en reel chance. Vi ved, at det er de tidlige, forebyggende indsatser, der også hjælper her.

Kl. 19:44

Anden næstformand (Jeppe Søe):

Spørgeren.

Kl. 19:44

Frederik Vad (S):

Hvis det er rigtigt, er Radikale Venstre så også enig i, at hver eneste ny krone fundet til uddannelsesområdet i den her regeringsperiode, i den her valgperiode, skal bruges først og fremmest dér – lige dér – og ikke alle mulige andre steder?

Kl. 19:44

Anden næstformand (Jeppe Søe):

Ordføreren.

Kl. 19:44

Martin Lidegaard (RV):

Det er en meget høj prioritering for os, ja. Altså, vi har lidt svært ved at forstå det der nulsumsspil, som regeringen insisterer på, nemlig at man kun må investere i erhvervsskoler og velfærdsuddannelser, hvis man forringer andre uddannelser. Sådan ser vi ikke på det. Vi er enige i, at erhvervsskoler og velfærdsuddannelser står meget højt. Vi synes også, at det som sagt er vigtigt at satse på de her grupper, for det starter jo i folkeskolen. Hver sjette går ud af skolen uden basale færdigheder, uden at kunne skrive, læse og regne – det er jo der, det starter. Det betyder, at 20 pct. ikke fuldfører en uddannelse i folkeskolen, og så er det meget svært at komme ind på arbejdsmarkedet.

Så ja, vi vil meget gerne prioritere de uddannelser, som jeg ved ligger hr. Frederik Vad på sinde. Vi har lidt for svært ved at forstå, hvorfor man kun må tage pengene fra andre uddannelser.

Kl. 19:45

Anden næstformand (Jeppe Søe):

Hr. Mohammad Rona fra Moderaterne.

Kl. 19:45

Mohammad Rona (M):

Tak for det, og tak for talen. Jeg har faktisk lige besøgt Østrig sammen med udlændingeministeren, og i den forbindelse var vi ude at besøge grænsen mellem Østrig og Ungarn. Lige nu er der jo et massivt migrationspres især i det område, fordi mange af dem kommer via Balkanruten. Østrig gør et stort stykke arbejde i forhold til at registrere og alle de her ting. Så det er lidt i tråd med hr. Peter Skaarups spørgsmål. Jeg vil bare lige høre, hvilke helt konkrete tiltag De Radikale har omkring det her migrationspres, der er lige nu.

Kl. 19:45

Anden næstformand (Jeppe Søe):

Ordføreren.

Kl. 19:45

Martin Lidegaard (RV):

Vores håb er jo, at man kan samle EU om en aftale, der baserer sig på den samme logik som den aftale, man har med Tyrkiet, men hvor vi i større omfang garanterer flygtninges rettigheder, og hvor vi også har en større, kan man sige, vilje til at tage kvoteflygtninge til Danmark, altså de mest sårbare flygtninge, som del af sådan en aftale. Det kan jo laves på mange måder. Det væsentlige for os er, at man på den ene side erkender behovet for at passe på og beskytte flygtningene og tager vores del af et solidarisk ansvar og på den anden side får en bedre kontrol med det her område ved EU's ydre grænser og får stoppet den her dødbringende fragt over Middelhavet.

Kl. 19:46

Anden næstformand (Jeppe Søe):

Spørgeren.

Kl. 19:46

Mohammad Rona (M):

Tak for det. Grunden til, at jeg spørger, er, at ordføreren tidligere har udtalt, at man hverken er støtteparti eller opposition. Derfor vil jeg bare lige høre, hvor man egentlig står i det her spørgsmål. Lad os nu lege med den tanke, at vi i morgen åbner et modtagecenter i, lad os bare sige Rwanda. Er De Radikale så med på den idé?

Kl. 19:47

Anden næstformand (Jeppe Søe):

Ordføreren.

Kl. 19:47

Martin Lidegaard (RV):

Vi er stadig væk grundlæggende imod tanken om, at Danmark som ene land skal åbne et asylcenter i et, havde jeg nær sagt, arbitrært afrikansk land. Det er simpelt hen, fordi vi ikke tror på modellen. Vi har også svært ved at tro på, at man kan yde den beskyttelse, der skal til, og vi har også svært ved se, at der skulle være nogen som helst form for solidaritet i sådan en ordning. Så det ville vi som udgangspunkt ikke støtte, sådan som det nu lige foreligger her. Vi vil støtte en fælleseuropæisk, gennemarbejdet løsning, der bygger på det princip, at man forsøger at skille flygtninge fra migranter, før de kommer hertil, og så får et solidarisk system for modtagelse af dem, der er flygtninge. Ja, det vil vi gerne.

Kl. 19:47

Anden næstformand (Jeppe Søe):

Så er det hr. Sigurd Agersnap, Socialistisk Folkeparti.

Kl. 19:47

Sigurd Agersnap (SF):

Tak for det. Ordføreren har jo tidligere i løbet af dagen spurgt en del til, hvordan man vil fordele 100 kr. i det danske samfund. Derfor kunne jeg godt tænke mig at spørge ordføreren lidt til, hvordan man fordeler velstanden i det danske samfund. For det er jo sådan, at hvis man går tilbage til 1995, tjente de rigeste 5 pct. af danskerne ca. 16 pct. af indkomsterne. Kigger man tilbage til 2019, tjente de samme rigeste 5 pct. mere end 21 pct., faktisk meget tæt på 22 pct. af indkomsterne. I dag er det for første gang i 30 år sådan, at den rigeste procent sidder på mere end 9 pct. af al indkomsten i Danmark. Derfor vil jeg gerne spørge ordføreren sådan helt åbent, hvad Radikale Venstre mener om den udvikling, hvor vi ser stadig større ulighed, og hvor vi ser, at velstanden i det danske samfund klumper sig mere sammen i toppen.

Kl. 19:48

Anden næstformand (Jeppe Søe):

Ordføreren.

Kl. 19:48

Martin Lidegaard (RV):

Jeg tror, at jeg kan sige det sådan, at den ulighed, der virkelig går mig på i Danmark – også på daglig basis, når jeg kører mine unger ned i skolen, og når jeg oplever den på gaden i Nordvest og på Nørrebro, som jeg cykler igennem hver dag – er, at vi ikke er bedre til at bryde den negative sociale arv, end de er i USA. Vi er langt bedre til at lappe på uligheden bagefter med høje overførselsindkomster, men at hjælpe alle børn til at have lige muligheder uanset deres opvækst er vi grundlæggende set trods 70 års velfærdsstat ikke blevet bedre til. Det er den ulighed, der bekymrer mig.

Det er muligt, at der også er kommet en større formuekoncentration i Danmark, som ordføreren spørger til, og det kan der være mange holdninger til. Altså, jeg afviser ikke, at det også kan give anledning til initiativer. Men det, der virkelig bekymrer mig, og det, jeg synes er et politisk anliggende, er, at vi stadig væk ikke er i stand til at give børn lige muligheder i det her land.

Kl. 19:49

Anden næstformand (Jeppe Søe):

Spørgeren.

Kl. 19:49

Sigurd Agersnap (SF):

Det forstår jeg godt. Det er jo også vigtigt med en tidlig indsats, og det følger jo også i forlængelse af Grundtvig, som sagde, at vi skal stræbe efter et samfund, hvor få har for meget og færre har for lidt.

Men det, jeg spørger om, er, hvordan vi fordeler velstanden i det danske samfund, altså det, der er klassisk fordelingspolitik. Vi kan jo se, at flere og flere formuer og indtægter fordeler sig i toppen af det danske samfund. Det har også den effekt, at det i dag mange steder bedre kan betale sig at eje end at arbejde. Er Radikale Venstre enig i, at det er et problem, når det bedre kan betale sig at eje end at arbejde, og at det er et problem, når formuerne koncentrerer sig i toppen?

Kl. 19:50

Anden næstformand (Jeppe Søe):

Ordføreren.

Kl. 19:50

Martin Lidegaard (RV):

Jeg er stor fan af Grundtvig, også det citat, der kom der. Hvis vi kigger på det med ejendom, er den største økonomiske skævvridning i danmarkshistorien sket ved det boligskattestop, der blev indført af Anders Fogh Rasmussen i 2001, og som vi stadig væk ikke har rettet op på, heller ikke med den fælles aftale, vi alle sammen har været med til at lave om ejendomsbeskatningen i Danmark. Der er kommet en skævvridning mellem by og land, apropos den diskussion, vi havde før, og derudover må man sige, at der er kommet en masse skattefrie gevinster, som folk måske burde have betalt lidt mere af. Og den diskussion tager vi gerne.

Kl. 19:50

Anden næstformand (Jeppe Søe):

Den sidste, vi når i denne omgang, er hr. Carsten Bach fra Liberal Alliance.

Kl. 19:50

Carsten Bach (LA):

Tak, hr. formand, for at jeg også lige kunne nå at få ordet i den her sammenhæng. Jeg kan desværre ikke sige tak for talen, for jeg havde ikke lejlighed til at høre ordførerens tale, så jeg skal heller ikke kunne sige, om den føltes lang.

Til gengæld havde jeg lejlighed til den anden dag at høre den fungerende forsvarsminister præsentere regeringens udspil til en ramme for et nyt forsvarsforlig. Umiddelbart var det en ramme, der var blottet for konkrete tiltag i forhold til nyt personel og nyt materiel. Jeg kan så faktisk også forstå på den fungerende forsvarsminister, at forhandlingerne om de investeringer i forsvaret kommer vi først til i efteråret.

Det, vi dog ved på nuværende tidspunkt, er, at både Socialdemokratiet, Venstre og Moderaterne går ind for en længere værnepligt og en udvidet værnepligt, altså flere værnepligtige. Derfor vil jeg gerne spørge hr. Martin Lidegaard, om Det Radikale Venstre ikke er enige med Liberal Alliance i, at det er en måske lidt doven tilgang til rekruttering af personel til forsvaret til de opgaver, som forsvaret rent faktisk skal løse i en NATO-ramme.

Kl. 19:52

Anden næstformand (Jeppe Søe):

Ordføreren.

Kl. 19:52

Martin Lidegaard (RV):

Jo, det er vi helt enige i, og det er dejligt at have hr. Carsten Bach tilbage på forsvarsordførerposten. Jeg glæder mig til at samarbejde i de kommende måneder.

Vi tror egentlig ikke, at man får særlig meget ud af at hverken udvide eller forlænge værnepligten. Hvis det er rekruttering, er det jo egentlig ikke rekruttering, der er forsvarets udfordring. Det er fastholdelse. Tre ud af fire værnepligtige – og de er jo alle sammen frivillige nu om dage – forsvinder efter endt værnepligt, og jeg kan ikke tro, at man kan få det tal meget højere op ved at tvangsudskrive tusindvis af nye unge. Så kan man spørge sig selv, om vi kan udvide værnepligten så meget, f.eks. til 12 måneder, at man kan bruge de værnepligtige nogle måneder til at afløse de stående styrker på nogle områder, f.eks. bevogtning, eller hvad ved jeg. Det kan vi jo ikke afvise. Vi skal bare huske på, at hver gang vi udvider værnepligten, beslaglægger vi en masse personelressourcer blandt de professionelle soldater, som vi gerne vil bruge til at sende ud, for hvem skal uddanne alle de nye værnepligtige? Så der er en kæmpe omkostning forbundet med en udvidelse af værnepligten.

Så ja, jeg er også lidt skeptisk over for den del af regeringens udspil, og jeg håber, at vi sammen med Liberal Alliance i hvert fald kan blive enige om, at der skal være et formål med at gøre det, hvis vi skal gøre det.

Kl. 19:53

Anden næstformand (Jeppe Søe):

Spørgeren.

Kl. 19:53

Carsten Bach (LA):

Tak for den tilkendegivelse. Så vil jeg gerne blive inden for det samme område, men rykke et lidt andet sted hen. Det handler også om værnepligt. Det er jo et meget ukonkret udspil, og det betyder for os andre, at vi har mulighed for at kunne forhandle det ind i det, vi gerne vil have ind. Hvis nu ordføreren fra Det Radikale Venstre hr. Martin Lidegaard kunne vælge, ville Det Radikale Venstre så prioritere værnepligt, eller ville Det Radikale Venstre  eventuelt prioritere nogle nye skibstyper til afløsning for Thetisklassen i Arktis eller nogle andre arktiske kapaciteter?

Kl. 19:53

Anden næstformand (Jeppe Søe):

Ordføreren.

Kl. 19:53

Martin Lidegaard (RV):

Det er et dejlig åbent spørgsmål. Jeg vil sige det sådan, at det, vi ser for os, er et forsvarsforlig, hvor vi virkelig satser på at udvikle et højteknologisk forsvar, hvor hver eneste soldat får så stor virkning som muligt og bliver så robust som muligt, fordi vi satser på virkelig at give kapaciteter, der kan og vil noget. For jeg ikke sikker på, at vi får meget mere personel i forsvaret, ligesom jeg ikke tror, at vi får meget mere personale i sundhedssystemet. Derfor skal vi bruge det, vi har, bedre, blive bedre til at fastholde det og udvikle teknologier og kapaciteter, der i sig selv er med til at gøre forsvaret stærkere og mere robust.

Kl. 19:54

Anden næstformand (Jeppe Søe):

Dermed tak til hr. Martin Lidegaard fra Radikale Venstre. Næste ordfører er hr. Morten Messerschmidt fra Dansk Folkeparti.

Kl. 19:54

(Ordfører)

Morten Messerschmidt (DF):

Man behøver ikke at have været medlem af Folketinget i særlig lang tid for at finde ud af, at en fast del af arbejdet består i markeringer og jubilæer – når man har siddet i Folketinget i 10 år, når man fylder rundt osv. På den måde er vi gode til at være kollegiale og gratulere hinanden. Men der er alligevel en jubilæumsmarkering, som jeg synes i dag har været underlig fraværende i debatten, nemlig det forhold, at det i år er 40 år siden, at et flertal i Folketinget vedtog udlændingeloven. Det bør jo også markeres. Derfor har jeg tænkt mig at bruge min tid på at markere det ved at læse overskrifter op fra de danske aviser rundt i landet, sådan at alle de partier, der har 40-årsjubilæum i dag, kan glæde sig over resultaterne.

København: »Bølge af knivstikkerier har ramt hovedstadsområdet.« 

Frederikssund: »Asylsøgere dømt for at kaste brosten mod Røde Kors-ansatte«.

Køge: »Seks unge fængslet for vold, røveri og hærværk«.

Middelfart: »Bilist overfaldet med slag, spark og kniv«.

Esbjerg: »Mand dømt for voldtægt: På fri fod i flere måneder«.

Næstved: »17-årig varetægtsfængslet i fire uger efter knivoverfald«.

Odense: Indvandrerdrenge overdængede håndværker med sten.

Amager: »Overfald på glade studenter: Blev overdænget af æg og olie«.

Hjørring: »Tre asylansøgere udvises for voldtægt«.

Helsingør: »Bank ved folkeskole: To mænd blev tæsket med baseballkøller«.

Skanderborg, Hørning, Galten, Ry og Sønder Ege: »Voldelige unge hærger lokalområde: En storm af hærværk, vold, tyveri og trusler«.

Tingbjerg: »Præst flygter fra stenkast og grov hærværk«.

Frederiksberg: »21-årig mand påkørt. Tre unge sigtes for uagtsomt manddrab«.

Ringsted: »Politiet efterlyser mand efter påkørsel af cyklist«.

Herlev: »Bilist påtalte høj fart – og blev spyttet i hovedet«.

Middelfart: »Voldsmænd i træningssæt og Adidas trøje: Angreb knallertfører i lyskryds«.

Brønshøj: »Pølsedame lukker: Indvandrerdrenge chikanerer mig«.

Vollsmose: »Drenge fængslet for røveri mod hundelufter«. 59-årig mand stadig i koma.

Roskilde: »35-årig mand dømt til udvisning for voldtægt – nu er han forsvundet«.

Hillerød: »Mellemøstligt udseende mænd forsøgte at kommandere kvinde ind i deres bil«.

Helsingør: »Voldtægt af barn, vold, psykisk vold, og trusler: 56-årig mand idømt fængsel og udvisning for bestandigt«.

Aarhus: »Ung kvinde overfaldet på gaden: Tre varetægtsfængslet – og flere kan blive det«.

København: »Slipper for udvisning: Voldtog kvinde, mens hun havde en kniv for struben«.

Odense: »Fyns Politi efterlyser 33-årig mand for voldtægt og vold«.

København: Kvinde slået og voldtaget gennem 12 års ægteskab: Afghansk mand udvist.

Amager: Efterlyst for voldtægt: 18-årig mand anholdt.

Holstebro: »40-årig mand voldtog 12-årig steddatter 20 gange«.

Roskilde: »Politiet efterlyser voldtægtsforbryder: Har du set Wasim?« 

Odense: »Eftersøgt for voldtægt i Odense er tidligere blevet betinget udvist«.

Kl. 20:00

Fanø: To 14-årige piger har anmeldt voldtægt og voldtægtsforsøg ved fodboldturnering.

Brøndbyøster: Politiet efterlyser mand efter voldtægtsforsøg.

København: »Hjemmehjælper idømmes forvaring efter serie af voldtægter«.

Gullestrup: 16-årig dreng anholdt for voldtægten i Gullestrup på 10-årig pige.

Skagen: »Fire mænd efterlyses for voldtægtsforsøg i Skagen«.

Herlev: »Mand dømt for voldtægt af ægtefælle«.

København: »Indvandrerbander overhaler rockerne«.

Kalundborg: »Tre brutalt skudt ned i baghold«.

Nørrebro og Tingbjerg: »To tilfældige skudt ned på åben gade: Nu advarer politiet alle unge mænd«.

København: »Fire anholdt for bandedrab«.

Albertslund: »Tilfældig fodgænger ramt under vildt skyderi«.

København: »Vildt skyderi: Så mange tilfældige er skudt«.

Kastrup: Bandeslagsmål i Københavns Lufthavn.

Husum: »Fem dømt for bandedrab og våben«.

Odense: »32-årig sigtes for grov vold efter knivstik i frisørsalon«.

Græsted: »Overfald med økse og kniv: Politiet har anholdt flere i sagen«.

Herning: »Dødeligt knivstikkeri i Herning: 22-årig dræbte ung mand – to andre skyldige i grov vold med døden til følge«.

Kolding: »22-årig mand truet med springkniv under røveri«.

Brabrand: »28-årig dømt for overfald med kniv, slag og spark«.

København: »11 knivstikkerier på en måned«.

Herning: »Seks sager siden marts: Voldsomt mange knivstikkerier i Herning«.

Valby: »15-årig forsøgt dræbt med machete på legeplads«.

Nørrebro: »Seks anholdt for knivstikkeri i supermarked«.

Odense: »Offer for knivoverfald blev stukket 18 gange: Otte sigtet for vold og forsøg på manddrab«.

Horsens: »To unge mænd indlagt efter kniv-overfald«.

København: »Desperate Wolt-bude konfronterer tyve: Truet med machete«.

København: »14-årig dreng anholdt for flere grove knivrøverier«.

Fredericia: »Tre drenge truet med kniv: Fik frarøvet mobiltelefoner og en knallert«.

Østerbro: »Tre unge drenge overfaldet og røvet«.

Aarhus: Fire 11-13-årige drenge truet med kniv i Bruuns Galleri.

Herning: »12-årig forsøgt røvet på banegård, da han ventede på bussen«.

Jebjerg: »Politiet efterlyser sort Mercedes: Fem mænd jagtede 15-årig efter byfest«.

Brøndby: »15-årig blev tæsket på perron af en gruppe unge foran øjnene af sin veninde«.

Helsingør: »'Du skal dø, din hund': Dreng truet på livet og overfaldet med kniv«.

Haderslev: Sammenstød mellem politi og unge kulminerede med bilbrande.

Aarhus: »Bilafbrænding og livsfarligt angreb på politiet: Bil med betjente fik knust forruden af stenkast«.

København: Redningsfolk chikaneres af bander: 'Skrid ud af vores område, svin'.

Kalundborg: »Tre biler udbrændt i Kalundborg«.

København: »Mere end 60 bilbrande i alt«.

Odense: »Ny bilafbrænding: Unge set køre fra gerningsstedet«.

Herning: »Trusler, stenkast og hærværk«.

Husum: »Ikke kun Netto hærges: Møntvaskeri blev smadret af bøller«.

Slagelse: »Slagelse i flammer: 40 biler brændt af på 4 uger«.

Dermed udløb min tid før min liste, og jeg skal på den baggrund fremføre følgende forslag til vedtagelse:

Forslag til vedtagelse

»Folketinget giver den danske befolkning en uforbeholden undskyldning for 40 års forfejlet indvandringspolitik.«

(Forslag til vedtagelse nr. V 29).

Kl. 20:05

Anden næstformand (Jeppe Søe):

Forslaget til vedtagelse vil indgå i den videre forhandling.

Den første korte bemærkning er fra hr. Frederik Vad, Socialdemokratiet.

Kl. 20:05

Frederik Vad (S):

Tak for talen. Det er jo i virkeligheden lidt svært at skifte bane, men jeg vil forsøge at gøre det alligevel. Jeg blev ret påvirket af den tale, hr. Morten Messerschmidt holdt – det vil jeg bare sige.

Regeringen har foreslået, at vi skal sænke aldersgrænsen for fri abort uden forældres samtykke fra 18 til 15 år, og der har været noget diskussion herinde fra visse partiers side om, hvorfor vi ikke bør gøre det. Jeg kunne godt tænke mig at spørge hr. Morten Messerschmidt, om han ikke er enig i, at hvis vi gør det, kan det også have en positiv betydning for rigtig mange unge kvinder med anden etnisk baggrund, fordi det tager noget meget, meget vigtigt, sårbart og skrøbeligt ud af deres forældres hænder  og giver dem indflydelse på deres eget liv.

Kl. 20:06

Anden næstformand (Jeppe Søe):

Ordføreren.

Kl. 20:06

Morten Messerschmidt (DF):

Der er mange dysfunktionelle familier, både muslimske og ikkemuslimske; det er jeg helt enig med hr. Frederik Vad i. Men jeg synes ikke, vi skal indrette hovedreglen efter undtagelsen, og det er det, der er problemet med det forslag, som regeringen har fremlagt.

Når det så er sagt, er jeg glad for, at hr. Frederik Vad blev påvirket, for der er jo ikke nogen tvivl om, at den virkelighed, som danskerne oplever derude, er noget, som ikke hr. Frederik Vad, men hans parti bærer et stort ansvar for. Jeg har i lang tid været i tvivl om det der med at give undskyldninger, men statsministeren er jo gået forrest og har sat en ny standard, og jeg synes, det må være det mest oplagte – og derfor er jeg også glad for, at hr. Frederik Vad bliver påvirket – at give danskerne en undskyldning, for det, der er den levende virkeliggørelse af udlændingeloven fra 1983. Så det håber jeg også at hr. Frederik Vad vil bakke op om.

Kl. 20:07

Anden næstformand (Jeppe Søe):

Spørgeren.

Kl. 20:07

Frederik Vad (S):

Det kan nogle gange undre mig, at Dansk Folkeparti har meget travlt med at føre en eller anden historisk retssag over ting, der er sket tidligere. Sidst, jeg stod og diskuterede med hr. Morten Messerschmidt i en debat om Muhammedtegningerne, sagde han også, at jeg var Erik Scavenius' arvtager. Er det væsentlige ikke, at der lige nu er et stort flertal i Folketinget – mit eget parti inklusive – der ønsker at ændre på den virkelighed?

Kl. 20:07

Anden næstformand (Jeppe Søe):

Ordføreren.

Kl. 20:07

Morten Messerschmidt (DF):

Den virkelighed, vi lever i, er jo et produkt af den tid, der var, og derfor er historien jo vigtig. Vi har alle sammen en selvransagelse at måtte foretage, og det gælder i den grad Socialdemokratiet i relation til det 20. århundredes fejltagelser, hvor samarbejdet med Erik Scavenius og De Radikale både under første og anden verdenskrig er et mørkt kapitel, men hvor udlændingeloven jo er et om muligt endnu mørkere kapitel, fordi det gjorde en så uoprettelig skade.

Det er jo rigtigt, at Socialdemokratiet har valgt at sige, at man nu stopper for tilstrømningen, men det løser jo ikke problemet med de måske hundredtusindvis af folk, der er kommet herind, som aldrig burde have været her.

Kl. 20:08

Anden næstformand (Jeppe Søe):

Så er det hr. Dennis Flydtkjær fra Danmarksdemokraterne.

Kl. 20:08

Dennis Flydtkjær (DD):

Det er også lidt et andet emne, og jeg vil egentlig starte med at rose Dansk Folkeparti for, at man kommer med rigtig mange forslag, men det er også rigtig mange dyre forslag, og derfor vil jeg også spørge ind til den der manglende finansiering, der ligger i det.

For hr. Morten Messerschmidt har været ude at sige, at nu skal pensionsalderen ikke stige – det koster 45 mia. kr.; der skulle være et ultimativt krav om, at der skal laves en inflationspakke til 10 mia. kr.; registreringsafgiften skal fjernes, hvilket koster 18,5 mia. kr. – efter tilbageløb tror jeg det er omkring 10 mia. kr.; og man vil have, at arbejdsmarkedsbidraget skal fjernes for pensionister. Og man har en lang række andre forslag, men hvis vi bare tager de tre første af dem, er vi oppe over 65 mia. kr. bare for tre forslag og igen uden finansiering.

Så jeg vil egentlig bare høre, om hr. Morten Messerschmidt ikke synes, at det er det mest ansvarlige, at man så også løfter sløret for, hvordan man vil finansiere tingene, og om man ikke burde komme med en økonomisk plan, som trods alt viser, hvordan man vil finde 65 mia. kr. bare til de tre forslag – og der er jo en lang række af forslag ud over dem, som man ikke har finansieret.

Kl. 20:09

Anden næstformand (Jeppe Søe):

Ordføreren.

Kl. 20:09

Morten Messerschmidt (DF):

Det vil jeg rigtig gerne, og jeg er da ked af det, hvis hr. Dennis Flydtkjær ikke har fået finansieringen. Den gentager jeg så lige. Altså, det til inflationspakken, som jo er et engangsbeløb på de her 10 mia. kr., tager vi af råderummet, hvor man allerede i forrige finansår havde et overskud på 60 mia. kr. for PAL-beskatning, fordi aktieavancen var så stor. Så der er finansiering der; det er ikke strukturelt.

Hvad angår registreringsafgiften, er det direkte anvist, at vi gerne vil tage de penge, som de seneste mange år er gået til at ansætte folk til rent administrative opgaver – djøf'ere, kommunikationsmedarbejdere osv. – i staten. Det er anvist, tror jeg, af samme kilde, som hr. Dennis Flydtkjær har, nemlig CEPOS, til siden 2011 og frem til nu at have givet en merudgift på 9,4 mia. kr. Det er en til en det, som vores forslag på registreringsafgiftsområdet koster.

Så vil jeg i forhold til pensionsalder sige: Jamen vi anerkender ikke de beregninger. Altså, sagen er, at hvis vi i Danmark var lige så gode til at holde seniorerne på arbejdsmarkedet, som man er bare i Norge, havde vi 66.000 flere mennesker i beskæftigelse, og det ville give så mange flere penge i kassen, at man selvfølgelig kunne lægge et loft over pensionsalderen.

Så alt er finansieret, men jeg skal sørge for, at det bliver eftersendt til hr. Dennis Flydtkjær.

Kl. 20:10

Anden næstformand (Jeppe Søe):

Spørgeren.

Kl. 20:10

Dennis Flydtkjær (DD):

Ja, man må jo sige, at der ingen huller er i hr. Morten Messerschmidts mangel på almen økonomisk viden. Altså, man kan jo ikke bare sige: Vi anerkender ikke regnestykket fra Finansministeriet, og så går tingene op.

Altså, hvis man fjerner stigningen i pensionsalder, koster det 45 mia. kr., og så er det jo nemt at sige: Vi anerkender bare ikke reglerne – så koster det ikke noget. Vi er sådan set enige i, at man skal få folk til at blive længere på arbejdsmarkedet frivilligt, hvis de vil, men det skaffer jo ikke 45 mia. kr.

Så Dansk Folkeparti skylder at komme med en økonomisk plan, når det bare for de her tre ønsker, jeg listede op, koster 65 mia. kr. Altså, hvor vil man bare i forhold til pensionen finde 45 mia. kr.? Det er jo et ret stort beløb; det er jo ikke noget, man bare lige hiver op af hatten ved at sige, at man ikke lige anerkender regnemetoden.

Kl. 20:11

Anden næstformand (Jeppe Søe):

Ordføreren.

Kl. 20:11

Morten Messerschmidt (DF):

Altså, jeg er ked af det, hvis jeg ligesom gav anledning til skuddermudder i hr. Dennis Flydtkjærs talepapirer ved rent faktisk at svare på hans spørgsmål allerede i første runde, så anden runde bliver sådan lidt underlig. Men nu prøver jeg så igen.

Altså, inflationspakken er finansieret af råderummet. Det er 10 mia. kr. Vi fremlagde den sidste påske – den ligger på vores hjemmeside.

Registreringsafgiften finansieres ved at rulle de unødvendige administrative udgifter, som er kommet med skiftende regeringer siden 2011 – jeg tror faktisk, hr. Dennis Flydtkjær var med til en del af det – og som der ikke er behov for, tilbage. Dem ruller vi tilbage; det giver 9,4 mia. kr.

Hele spørgsmålet om pensionsalder mener vi skal ses sammen med, at vi skaber et arbejdsmarked, hvor seniorerne har bedre mulighed for at se sig i det – at man har nedsat arbejdstid osv. – så man ikke nødvendigvis trækker sig tilbage, når man er 70 år, men måske bliver længere, men at man har ret til det.

Så de eneste huller, der tilsyneladende er her, er dem, der mangler i hr. Dennis Flydtkjærs ører, så han kan høre, hvad jeg siger.

Kl. 20:12

Anden næstformand (Jeppe Søe):

Fru Brigitte Klintskov Jerkel fra Det Konservative Folkeparti.

Kl. 20:12

Brigitte Klintskov Jerkel (KF):

Tak, og tak for talen. I Det Konservative Folkeparti mener vi, at kriminelle udlændinge absolut ikke skal have dansk statsborgerskab, fordi det er noget af det fineste, man kan få. Er ordføreren enig i det? Og er ordføreren enig i, at der stadig væk er meget arbejde at gøre, for at ingen kriminelle kan få et dansk statsborgerskab her i landet?

Kl. 20:12

Anden næstformand (Jeppe Søe):

Ordføreren.

Kl. 20:12

Morten Messerschmidt (DF):

Jeg er enig i budskabet. Jeg er fuldstændig uenig i, at der er meget arbejde at gøre. Altså, det eneste, det kræver, er, at Det Konservative Folkeparti accepterer, at det er Folketinget, der lovgiver, og ikke Den Europæiske Menneskerettighedsdomstol. Det er bare én lov, vi skal ændre.

Når flertallet herinde afviser at give dybt kriminelle – som mange af dem, jeg har nævnt her – en udvisningsdom, så er det jo, fordi det store flertal herinde insisterer på nogle konventioner, som er skrevet i en helt anden tid, altså længe før hele den her folkevandring af muslimer, der vandrede ind i Europa, begyndte, og jeg fatter helt dybt inde i mit hjerte ikke, hvorfor man ikke bare lader den udvisningspraksis, som jeg tror langt hovedparten af danskere ønsker, blive til lov. Det er jo ikke sådan, at man bliver et eller andet middelaldersamfund ved at træde ud af den europæiske menneskerettighedskonvention. Altså, der er jo masser af velordnede demokratier, der har det sådan, og som bare lader vælgerne afgøre det.

Så det er ikke noget, der er et stort indgreb. Det er bare et enkelt tryk på knappen.

Kl. 20:13

Anden næstformand (Jeppe Søe):

Spørgeren.

Kl. 20:13

Brigitte Klintskov Jerkel (KF):

I Det Konservative Folkeparti mener vi selvfølgelig, det er vigtigt, at man lever op til de forpligtigelser, som man har aftalt i forhold til konventionerne. Men vi kan jo forstå, at der i regeringsgrundlaget står, at man godt vil lave et tjek af konventionerne, og det bidrager vi meget gerne til.

Men jeg kunne egentlig også godt tænke mig at spørge ordføreren om noget andet. For der er jo tydeligvis en migrantkrise under opsejling. Alene her i første kvartal af 2023 nævnes der i medierne tal som 45.000 migranter, der er sejlet sted fra Tunesien, og det gør i hvert fald mig meget bekymret i forhold til den her migrantkrise og i forhold til hvad vi så i 2015. Kunne ordføreren komme ind på nogle konkrete idéer til, hvordan man kunne imødegå den her udfordring?

Kl. 20:14

Anden næstformand (Jeppe Søe):

Ordføreren.

Kl. 20:14

Morten Messerschmidt (DF):

Meget gerne. Jeg tror, vi alle sammen i den borgerlige familie er enige i, at det, der skete fra 2015-2019, ikke nødvendigvis var det smukkeste kapitel i vores fælles historie, og et af de helt store svigt var selvfølgelig, at fru Inger Støjberg ikke lukkede grænsen, da de 40.000 syrere kom, og det kommer vi til at gøre næste gang.

Kl. 20:14

Anden næstformand (Jeppe Søe):

Fru Lotte Rod fra Radikale Venstre.

Kl. 20:15

Lotte Rod (RV):

Der er én ting, som hr. Morten Messerschmidt holder næsten lige så meget af som udlændingeloven, og det er Den Blå Betænkning, som jo er en af de vigtigste ting, vi har lavet, i dansk skolehistorie, og som var der, hvor vi for alvor fremmede den kritiske tænkning. Men samtidig med at vi lavede Den Blå Betænkning, udgav vi også 1941-cirkulæret om dannelse, og det har egentlig undret mig lidt, hvorfor hr. Morten Messerschmidt ikke taler noget mere om det.

Kl. 20:15

Anden næstformand (Jeppe Søe):

Ordføreren.

Kl. 20:15

Morten Messerschmidt (DF):

Det er nok, fordi jeg er besat af K. Helveg Petersen og alle andre konservative misdædere. Altså, dem, for hvem hele undergravningen af dannelse og folkeskole og kultur har været et drivende element i deres hverdag, betragter jeg jo som mine hovedmodstandere. Og det er derfor, at Den Blå Betænkning, som blev skrevet af K. Helveg Petersen, der jo stadig væk, kan man sige, familiært er beslægtet med fru Lotte Rod, i hvert fald i partimæssig sammenhæng, danner grundlag for folkeskolen af i dag.

Kl. 20:15

Anden næstformand (Jeppe Søe):

Spørgeren.

Kl. 20:15

Lotte Rod (RV):

Nu skal hr. Morten Messerschmidt høre, hvad der står i 1941-cirkulæret, som vi altså udgav sammen med Den Blå Betænkning. Der står nemlig:

Skolen skal udvikle og styrke børnenes sans for de etiske og kristelige værdier, give dem ærbødighed for menneskelivet og for naturen, kærlighed til hjemmet og vort folk og land, respekt for andres meninger, følelse for fællesskab mellem folkene og for samhørighed med andre nordiske folk.

Jeg spørger selvfølgelig, fordi jeg godt kunne tænke mig, at vi udvikler fagene og målene for vores fag, og måske kunne vi faktisk godt finde nogle fælles dannelsesrødder.

Kl. 20:16

Anden næstformand (Jeppe Søe):

Ordføreren.

Kl. 20:16

Morten Messerschmidt (DF):

Det vil jeg bestemt ikke afvise. Altså, for min skyld kan vi godt udskifte folkeskolens formålsparagraf med den passus, som fru Lotte Rod lige læste op.

Kl. 20:16

Anden næstformand (Jeppe Søe):

Så er det hr. Søren Søndergaard fra Enhedslisten.

Kl. 20:16

Søren Søndergaard (EL):

Tak. For knap 3 måneder siden ønskede et bredt flertal uden om regeringen en forundersøgelse i Samsamsagen, og det fik de. Den er jo så blevet gennemført, og på den baggrund konkluderede de samme partier, at der skulle være en egentlig undersøgelse af sagen. Det var regeringen selvfølgelig ikke enig i. Der var dog ét parti, der skiftede opfattelse. Det var Dansk Folkeparti, der gik fra at være med til at ønske undersøgelse til ikke længere at ville ønske undersøgelse. Derfor var vi jo nogle, der sad spændt hernede i går, da vi behandlede punkt 40 på Folketingets dagsorden, som var forslag til folketingsbeslutning om iværksættelse af en granskningskommission om Samsamsagen.

Desværre mødte Dansk Folkeparti ikke op til debatten. Altså, nu forstår jeg, at det er, fordi hr. Morten Messerschmidt har siddet på Det Kongelige Bibliotek og læst gamle aviser, og det var derfor, at hr. Morten Messerschmidt ikke var her. Men kan hr. Morten Messerschmidt så ikke benytte lejligheden i dag til at forklare, hvorfor Dansk Folkeparti har skiftet synspunkt i den sag?

Kl. 20:17

Anden næstformand (Jeppe Søe):

Ordføreren.

Kl. 20:17

Morten Messerschmidt (DF):

Først og fremmest vil jeg ikke have siddende på mig, at jeg sidder en sen tirsdag aften på Det Kongelige Bibliotek. Jeg var i baren i Bakkens Hvile og passede mit arbejde. (Munterhed).

Nej, når vi har skiftet position, er det, fordi vi har fået – vil jeg sige – efterretninger, i forhold til bemeldte person og hvad det egentlig er for en type, vi har med at gøre her. Og jeg tror egentlig, at uanset hvor meget hr. Søren Søndergaard får at vide, vil han nok mene det samme. Men vi borgerlige, som i almindelighed forsøger at holde fædrelandsfjendtlige folk ude af Danmark, har det nok på en anden måde.

Kl. 20:18

Anden næstformand (Jeppe Søe):

Spørgeren.

Kl. 20:18

Søren Søndergaard (EL):

Jamen jeg synes, det er meget interessant, hvor hr. Morten Messerschmidt har fået den information fra. Det kunne jeg da godt tænke mig at vide. Man behøver jo ikke at sige noget nærmere; man kan bare sige, hvor den er fra. For det er jo ikke noget, der er oplyst fra udvalget. Altså, hvis det var noget, der var oplyst fra udvalget, var den jo tilgængelig for udvalgets andre medlemmer. Det er den jo ikke. Så det er altså noget, som hr. Morten Messerschmidt har modtaget, men har holdt hemmeligt over for udvalget. Og der synes jeg bare, at så skylder hr. Morten Messerschmidt måske at forklare befolkningen, hvor den information kommer fra.

Kl. 20:19

Anden næstformand (Jeppe Søe):

Ordføreren.

Kl. 20:19

Morten Messerschmidt (DF):

Nu sidder jeg ikke i bemeldte udvalg, så jeg kan jo ikke holde noget hemmeligt over for udvalget. Men jeg vil egentlig opfordre hr. Søren Søndergaard til at kontakte statsministeren, eftersom det efter grundlovens § 19 er regeringen, der fører udenrigspolitikken. Jeg er sikker på, at hun kan orientere ham fyldestgørende.

Kl. 20:19

Anden næstformand (Jeppe Søe):

Så er det hr. Søren Egge Rasmussen fra Enhedslisten.

Kl. 20:19

Søren Egge Rasmussen (EL):

Tak. Jeg kan godt være lidt i tvivl om, om Dansk Folkepartis hadprædikant, som har læst de gamle aviser, er interesseret i andre emner i dag end det, der var i talen. Hvis vi nu skal holde samme stil, kan man jo sige: Danmark, 29 års ulovlige og systematiske halekupering af grise. Svinestalde i Danmark: 29.000 pattegrise dør om dagen. På landevejene i Danmark: Hvert år 15 millioner levende grise på vej i lastbiler til eksport.

Jeg kunne godt tænke mig at høre, om Dansk Folkeparti, som har en vis interesse for dyrevelfærd, kan se, hvordan vi kan højne dyrevelfærden for grise i Danmark, for jeg synes, at vi gentagne gange får lister om, hvor slemt det står til, og jeg har noteret mig, at Pia Kjærsgaard fra Dansk Folkeparti har en vis interesse for sagen. Jeg har også set, at Morten Messerschmidt har stillet et udvalgsspørgsmål. Så kan ordføreren se nogle løsninger til at forbedre dyrevelfærden for grise i Danmark?

Kl. 20:20

Anden næstformand (Jeppe Søe):

Ordføreren.

Kl. 20:20

Morten Messerschmidt (DF):

Ja, og jeg kan glæde hr. Søren Egge Rasmussen med, at det faktisk er et område, hvor hans partikollega Søren Bo Søndergaard og jeg har samarbejdet. Vi har jo begge to en gedulgt fortid i Europa-Parlamentet, hvor vi samarbejdede om det, der hed Eight Hours, altså at man skulle lægge en grænse for bl.a. dyretransporter. Det er netop noget, der ikke bare ligger Pia Kjærsgaard, men faktisk alle medlemmer af Dansk Folkeparti meget på sinde, altså at få f.eks. lagt en grænse på transporten af levende dyr. Det kunne også være, at man skulle sige, at dyr simpelt hen skal slagtes inden for en vis radius, altså det der med, at de skal sendes over lange afstande osv. Det er vi meget optaget af. Og jeg tror faktisk, Dansk Folkeparti og Enhedslisten på det område ville kunne finde hinanden.

Kl. 20:21

Anden næstformand (Jeppe Søe):

Spørgeren.

Kl. 20:21

Søren Egge Rasmussen (EL):

Jamen det overrasker mig lidt, hvis ordføreren udelukkende har, hvad skal man sige, forventning om, at det er EU, som løser problemerne, for så kan man komme til at vente i mange år på, at løsningen kommer igennem. Og det lykkedes jo ikke at få maks. 8 timers transport af levende dyr indført i EU, så vi står med problemet i Danmark; der er sådan set husdyr, der lider under at blive eksporteret. Så jeg synes ikke rigtigt, jeg fik fat i, hvordan ordføreren vil løse problemet. Er der nogle løsninger, som vi kan tage igennem Folketinget eller deslige her i Danmark?

Kl. 20:21

Morten Messerschmidt (DF):

Det er der da i høj grad. I modsætning til Enhedslisten er Dansk Folkeparti jo med i finansloven, hvor vi bl.a. har fået afsat yderligere midler til den hotline, der er, når dyr kommer til skade på vejene og andre steder. Så vi gør da alt, hvad vi kan, nationalt som internationalt. Det, der var mit ærinde, var bare sige, at det gør vi også gerne sammen med Enhedslisten, selv om det måske ikke er hver dag, vi er enige; det var vi såmænd heller ikke om at afsætte penge til dyrene på finansloven.

Kl. 20:22

Anden næstformand (Jeppe Søe):

Så er der ikke flere på talerlisten. Tak til hr. Morten Messerschmidt. Den næste ordfører er fru Franciska Rosenkilde fra Alternativet.

Kl. 20:22

(Ordfører)

Franciska Rosenkilde (ALT):

Tak for det. Kære kolleger, kære alle jer, der følger med i debatten andre steder fra, afslutningsdebatten i dag markerer, at arbejdet i Folketinget afrundes for dette folketingsår. Meget er sket, siden vi startede op efter valget i november og regeringshandlingerne i slutningen af sidste år.

Ved valget sikrede vi rød blok et flertal, men Danmark fik i stedet en regering hen over midten, en centrum-højre-regering, hvis I spørger mig – en regering, der ser sig selv som et arbejdsfællesskab; en regering, som ikke er bundet sammen af værdier og visioner, men er et magtfællesskab, hvor man desværre kun kan blive enige om en rent teknokratisk drift af vores land som en virksomhed, ikke som et samfund.

Danskerne er blevet budt indenfor i Danmark A/S – en virksomhed med overskud på den økonomiske bundlinje. Vi har netop kunnet læse i vismandsrapporten, at den offentlige saldo systematisk er blevet undervurderet siden 2010 med 2,5 pct. af bnp i gennemsnit. Det svarer til, at vi har et ekstra overskud for 2022 på 70 mia. kr. Ja, den danske økonomi er stærk, og det økonomiske system, vi har i dag, har været rigtig godt til at gøre os rige som land. Det har givet os en højere levestandard end vores forældre og bedsteforældre. Selv om rigdommen ikke er særlig ligeligt fordelt, er vores samfund blevet rigere.

Men det er samtidig også det økonomiske system, der har skabt de kriser, vi står i. Det ødelægger planeten, naturen, miljøet og klimaet, og det udfordrer os på livskvalitet og trivsel. Vender vi blikket mod den grønne bundlinje i Danmark A/S, står det først og fremmest soleklart, at den danske natur har det skidt. I Danmark indberetter vi både tankstationer, golfbaner og kirkegårde som beskyttet natur i forsøget på at leve op til målet om mere beskyttet natur. Men i praksis har vi alt for lidt af den, kun omkring 2 pct. af vores land er dækket af vild natur, mens landbruget fylder 62 pct. af vores landskab. Og det har fatale konsekvenser for vores natur. Tabet af biodiversitet er ikke stoppet, og biodiversiteten er fortsat under stort pres i Danmark.

Vores miljø har det skidt. I årtier har vi forurenet med kemikalier, plastik, næringsstoffer og andre menneskeskabte påvirkninger. Det ødelægger livet i havene og i søerne, og det gør snart vores drikkevand udrikkeligt. Og som det nok ikke er gået hen over hovedet på nogen, står vi samtidig midt i en buldrende klimakrise, som har katastrofale følger for livet på vores planet. Vi ser ind i en fremtid med stigende verdenshave, store områder, der bliver ubeboelige, og millioner af klimaflygtninge. Vi kan ikke længere pryde os af at være et grønt foregangsland, for hvis resten af verden levede som os danskere, ja, så ville det kræve mere end fire jordkloder at dække forbruget af ressourcer. Så den grønne bundlinje har det ikke godt.

Hvordan står det så til med den sociale bundlinje i Danmark A/S? Stress er blevet en folkesygdom, som det hvert år koster samfundet milliarder af kroner at håndtere. Vi har skabt et arbejdsmarked, som alt for mange ikke kan holde til. Samtidig døjer flere og flere danskere i dag med psykiske sygdomme. Det koster en hel masse livskvalitet i rigtig mange levede liv. Derudover har vi en beskæftigelsesindsats, der nedbryder alt for mange mennesker. Og blandt børn og unge er mistrivslen skyhøj. Flere og flere oplever problemer med mental sundhed, f.eks. stress, angst, depression og lav livskvalitet. Hver tredje unge kvinde og hver femte unge mand mellem 16 og 24 år reporterer et dårligt mentalt helbred, og over halvdelen af de unge kvinder oplever at være stressede. Det er heldigvis noget, som også fylder mere og mere i den offentlige debat, men det er et enormt problem, som kalder på handling. Også ensomhed er udbredt i det her land. Næsten hver tiende dansker føler sig ensom i livet. Så den sociale bundlinje har også enorme problemer.

Kl. 20:27

I Alternativet er årsagerne klare. Vi kan ikke drive Danmark som en virksomhed – en virksomhed, hvor den grundlæggende politiske vision er evig økonomisk vækst og øget arbejdsudbud. Vores samfundsmodel kommer simpelt hen til kort, og hvis vi skal videre, skal vi have en ny økonomisk model.

I Alternativet ønsker vi et bæredygtigt samfund, hvor der er plads til menneskelig livskvalitet, og hvor vi samtidig holder os inden for klodens bæreevne. Det kræver politisk vilje, og det kræver en anden økonomisk tænkning. Det kræver, at vi tør diskutere dilemmaerne i økonomisk vækst, for hvis vi vil have mere natur, et sundere miljø og et bæredygtigt klima, så skal vi prioritere det. Hvis vi vil have plads til menneskelig livskvalitet, til kreativitet og nærvær, så skal vi have det med i ligningen, når vi laver politik på Christiansborg.

I Alternativet beder vi om et perspektiv, der rækker ud over den økonomiske tankegang. Det kan godt være, at øget arbejdstid skæpper godt i kassen, men hvad med konsekvenserne for de mennesker, der skal slide endnu hårdere? Har vi godt nok styr på de sociale konsekvenser eller på konsekvenserne for vores miljø, natur og klima? Jeg anerkender, at det kan være svært at gøre op med eksisterende strukturer og indføre nye. Det vil også kræve et opbrud med en gammel tankegang, med normer og med magt, og det skal vi tage hånd om. Men i bund og grund handler vores perspektiv om, at vi skal være bevidste om, at vores handlinger skaber ringe i vandet, at tingene hænger sammen, at kriserne hænger sammen.

På den baggrund vil jeg gerne genopfriske Alternativets idé om de tre bundlinjer lige om lidt. Først vil jeg dog bemærke, at det jo er rimelig enkelt, at det koster på den økonomiske bundlinje, at mennesker lider af stress, har brug for lægebesøg, korte eller langvarige sygemeldinger. Det koster også at tillade udledning af forurening i vores miljø, plastik i havene, pesticider i vandboringer. Og sådan kunne jeg blive ved.

Grundlæggende er vi nødt til at forstå, at det også kan være økonomisk ansvarligt ikke altid at vælge den billigste løsning. Det er en af de afgørende idéer i Alternativets tankegang om de tre bundlinjer: den økonomiske, den sociale og den grønne bundlinje. I mine øjne er det fundamentet for en ny samfundsmodel. Hele idéen om tre bundlinjer er at indrette et samfund, hvor menneskelige og miljømæssige ressourcer er i centrum, ikke blot økonomi. Hvis vi skal have et godt og bæredygtigt samfund, bliver vi nødt til at have balance på alle tre bundlinjer. Det gode liv kan ikke reduceres til et spørgsmål om økonomisk vækst og produktivitet. Med de tre bundlinjer investerer vi i naturen, i mennesket og i fællesskabet.

I Alternativet har vi et konkret oplæg til, hvordan man bruger de tre bundlinjer. På den grønne bundlinje vil vi f.eks. opgøre drivhusgasudledninger, økologiske fodaftryk og kemikaliebelastningen. Politik skal besluttes ud fra, hvordan det påvirker det samlede danske forbrug og den samlede danske produktion, ud fra, om Danmarks aftryk på jordkloden bliver mindre, og ud fra, om kemikaliebelastningen vil falde.

På den sociale bundlinje vil vi bl.a. opgøre helbred, fattigdom og demokrati. Vores politik skal besluttes ud fra, hvordan den påvirker vores mentale og fysiske helbred, om den resulterer i færre fattige i Danmark, og om den gør demokratiet stærkere.

På den økonomiske bundlinje vil vi bl.a. opgøre lighed, erhvervskompetencer og finansiel stabilitet. Vi skal vurdere vores politik ud fra, om den skaber mere lighed i Danmark, om vi danskere får styrket vores erhvervskompetencer, og om den bidrager til stabilitet på de finansielle markeder.

Et tidligere medlem af Folketinget beskrev min vision med et billede. Alternativet er først tilfredse, når vi alle sammen går i sivsko og menuen står på vandgrød, sagde han. Jeg siger ikke, hvilken kristendemokrat det var. Men nej, det er ikke min vision. Min vision handler hverken om at gå i sivsko eller at sippe vandgrød. Min politiske vision handler om, at det skal være nemmere og billigere for os at leve bæredygtigt, at velstanden i det her land og globalt set skal fordeles mere ligeligt, og at vi skal have nedbragt vores overforbrug. Hvert år afbrændes 677 t ubrugt tøj i Danmark ifølge Forbrugerrådet Tænk. Hvert år smides 814.000 t spiselige fødevarer ud i Danmark; det fremgår af Miljøstyrelsens samlede kortlægning af madspild. Hvert år smider vi masser af værdifulde ting ud, fordi det på alt for mange områder er billigere at købe nyt end at reparere det gamle.

Alt det skal vi have gjort op med. Vi skal kortslutte de systemer, der ikke virker. Det kræver strukturel forandring, og strukturelle forandringer er et politisk ansvar. I det lys synes jeg, det er dybt beklageligt, at vi har en regering, der i alt for mange sammenhænge stirrer sig blind på økonomisk vækst og arbejdsudbud. At tingene stadig ser sådan ud, beviser, at vi politikere ikke har gjort vores arbejde godt nok.

Med dagens debat lukker dette folketingsår, og inden jeg runder af, har jeg nogle forslag til læseemner, som jeg vil anbefale mine kollegaer, særlig jer i regeringen, til sommerferien: doughnutøkonomi, regenerativt landbrug og 30 timers arbejdsuge. Tak for ordet.

Kl. 20:33

Formanden (Søren Gade):

Tak for det. Der er foreløbig en række korte bemærkninger. Jeg giver først ordet til hr. Morten Dahlin fra Venstre. Værsgo.

Kl. 20:33

Morten Dahlin (V):

Tak for det. Jeg vil gerne spørge om noget lidt mere jordnært eller måske mere vandnært, alt efter temperament. Alternativet har været ude at foreslå, at man skal forbyde danske restauranter og caféer at tage penge for vand. I den forbindelse er der en del danske restauratører, der har været ude at sige, at det faktisk er en ganske stor del af deres forretning, at de er hårdt presset efter coronanedlukning og den nedgang, der var i turisme. Vi ved jo historisk set, at en af de brancher, det er allersværest at klare sig i, er restaurant- og cafébranchen; der er enormt mange, der åbner og så lukker igen. På den anden side ved vi også, at hvis vi gerne vil tiltrække turister til Danmark, har vi brug for et stærkt restaurant- og cafémiljø, ikke kun for turisterne, men også for os danskere. Derfor vil jeg bare høre Alternativet, om den modstand, man har mødt, og de, synes jeg, meget gode argumenter, der har været fra restaurantbranchen, ikke giver anledning til nogle overvejelser hos Alternativet, og at man måske skulle sige, at det var en ommer, det var en smutter, så det forslag trækker vi tilbage.

Kl. 20:34

Formanden (Søren Gade):

Ordføreren.

Kl. 20:34

Franciska Rosenkilde (ALT):

Tak for spørgsmålet. Jeg har selv en fortid i branchen, og jeg ved udmærket, hvordan det kan være at drive både café og restaurant. Alternativet er kommet med et meget ambitiøst vandudspil, fordi vi ønsker at have rent vand i Danmark. Både vores have, søer og grundvand har det rigtig sløjt. Det her forslag om, at rent drikkevand bør være en menneskeret, og det vil sige, at man bør kunne få det gratis på restauranter, har faktisk mødt utrolig meget ros fra rigtig mange danskere. Så jeg må bare sige, at der er rigtig mange danskere, der kender følelsen af at blive tilbudt vand, men når man så kommer ind på en restaurant og får bonen, kan man se, at der står 50 kr., og det var man måske ikke lige med på. Så postevand bør være en menneskeret.

Kl. 20:35

Formanden (Søren Gade):

Hr. Morten Dahlin.

Kl. 20:35

Morten Dahlin (V):

Men den følelse kender jeg jo selv. Jeg er også træt af, at der, når jeg handler i Bilka, står, at jeg har givet 32 kr. for kylling, men det gør jo ikke, at jeg stiller mig hen i Folketingssalen og siger, at det nu skal være gratis. Ordføreren bruger jo eksemplet gratis, men det er jo ikke gratis for restauratørerne, det er jo ikke gratis for caféejerne, for de har jo udgifter til løn, til husleje, til opvaskere, til indkøb, og derfor pålægger man jo bare dem en ekstra udgift. Og hvis ikke de kan få pengene ind via vand, lægger de jo bare pengene andre steder hen på regningen, og det vil sige, at forbrugerne ikke sparer nogen penge, men til gengæld bliver de på caféerne og restauranterne irriterede. Skulle vi ikke i fællesskab sige, at det var en ommer?

Kl. 20:35

Formanden (Søren Gade):

Ordføreren.

Kl. 20:35

Franciska Rosenkilde (ALT):

Nej, det mener vi ikke. I Alternativet mener vi helt principielt, at retten til drikkevand bør være en menneskeret. Hvordan restauranter vælger at prissætte deres varer, har jeg ikke nogen mening om, det kan de jo gøre, som de vil. Hvad angår den der kylling, du køber nede i supermarkedet, står prisen jo på, når du tager den op i kurven, så man må formode, at du kan læse det, hvorimod på en restaurant er det rigtig uklart, hvad postevandet koster. Så det vil gøre det meget nemmere for forbrugerne, at man ved, at det kan man få.

Kl. 20:36

Formanden (Søren Gade):

Tak for det. Jeg har bare en lille bemærkning. Det hedder »det kan ordføreren læse«, ikke »du«. Så går vi videre til den næste spørger, og det hr. Frederik Vad fra Socialdemokratiet.

Kl. 20:36

Frederik Vad (S):

Tak, og tak for talen. Jeg er lidt interesseret i Alternativets syn på unges mistrivsel og mistrivsel i det hele taget, for jeg oplever tit i den her debat, at diagnosen lidt bliver stillet på et forkert grundlag. Svageliggørelse fylder mere end myndiggørelse, psykologi fylder mere end pædagogik, og der er sådan en idé om, at det handler om test og karakterer og pres i uddannelsessystemet, selv om vi kan se, at uagtet hvilken uddannelseskultur man har hele Vesten, stiger de her mistrivselstal bare. Test eller ikke test, karakterer eller ikke karakterer, vi kan se, at det her er et vilkår i hele den vestlige verden i de her år. Derfor kunne jeg godt tænke mig at spørge ordføreren, om ordføreren ikke tror, at en meget, meget stor del af den her mistrivselskrise skal løses i myndiggørende forpligtende fællesskaber og ikke handle om, at uddannelsessystemet er blevet for hårdt?

Kl. 20:37

Formanden (Søren Gade):

Ordføreren.

Kl. 20:37

Franciska Rosenkilde (ALT):

Tak for et rigtig godt spørgsmål og meget vigtigt spørgsmål, for jeg synes, at når vi kigger på tallene om vores børn og unge i de her år, er det jo rigtig vigtigt, at vi ser det som et strukturelt problem og ikke et individuelt problem, for når hele generationer har sådan en mistrivsel, må det være, fordi der er noget galt med systemet. At det er det samme i hele Vesten, kunne være, fordi vi har nogle af de samme økonomiske systemer i hele Vesten, som presser de unge i en præstationskultur, i en konkurrencekultur. Det er jo ikke isoleret i Danmark; det er jo netop i hele Vesten. Derfor burde man kigge på, at det er systemet, der presser de unge igennem.

Jeg er fuldstændig enig i, at myndiggørelse er langt bedre, for der er ingen, der ønsker at offergøre unge, tværtimod, men vi er jo nødt til at tage et ansvar, når vi kan se, det er hele generationer, der viser mistrivsel. Så det, at det sker i hele Vesten, ser jeg kun som et endnu bedre argument for, at det er systemet, det er galt med.

Kl. 20:38

Formanden (Søren Gade):

Hr. Frederik Vad.

Kl. 20:38

Frederik Vad (S):

Men handler det ikke om, at vi i al for høj grad får lov til at svælge i os selv? Præstation som sådan er der jo ikke noget galt med, og vi kan jo bare se, at den tid, unge bruger på alt muligt andet end skole – fritidsjob, foreningsaktiviteter, holdidræt osv. – er nedadgående i store dele af vores land. Så handler det grundlæggende ikke om, at vi er for meget overladt til os selv og i virkeligheden for lidt sammen med andre, som forventer noget af os?

Kl. 20:38

Formanden (Søren Gade):

Ordføreren.

Kl. 20:38

Franciska Rosenkilde (ALT):

Jeg tror ikke, at der er noget galt i, at man forventer noget af hinanden. Det tænker jeg at vi alle sammen gør også i forpligtende fællesskaber. Det er sådan set kun godt.

Problemet er jo ikke nødvendigvis, at der skal præsteres – og det er også meget de unge, der selv siger det her, og det synes jeg er vigtigt at vi politikere lytter til. De præsterer jo helt vildt, de unge. Så det er jo ikke det, der er problemet. Problemet er en kombination af flere ting, som jeg tænker vi kan se også i andre vestlige lande: præstation, sociale medier, presset økonomi, boligmarkeder, der kun er for de få, osv. osv. Det er det samme, der sker i de vestlige lande, og det er derfor, at vi også har pressede unge- og børnegenerationer.

Kl. 20:39

Formanden (Søren Gade):

Fru Pia Olsen Dyhr, Socialistisk Folkeparti. Værsgo.

Kl. 20:39

Pia Olsen Dyhr (SF):

Tak til ordføreren for en spændende tale. Jeg tror, at vores to partier fuldt ud deler synet på regeringens manglende ambitioner på klimaområdet. Jeg tror ikke, det er nogen hemmelighed, at vi ønsker, at der skal mere tempo på.

Jeg har så også hørt Alternativet sige flere gange, at det er problematisk med det samarbejdsklima, der er herinde, og den arbejdskultur, der er. Derfor kunne jeg godt tænke mig at høre Alternativets syn på eller måske få et bud på, hvordan vi så sikrer de 90 mandater, der skal til for at løfte klimadagsordenen. Hvad er det, der skal til? Hvad skal vi ændre i vores samarbejdskultur for at sikre, at det bliver mere ambitiøst? For det må jo være det, der skal til. Eller hvordan hænger det sammen?

Kl. 20:40

Formanden (Søren Gade):

Ordføreren.

Kl. 20:40

Franciska Rosenkilde (ALT):

Tak for spørgsmålet. Jeg er helt enig med ordføreren i, at vi nok er enige om, at det går for langsomt med at løfte klimadagsordenen.

Jeg synes lidt, det er to forskellige ting, der bliver blandet sammen. Man kan jo godt have høje politiske ambitioner på et område – det er det, vi mangler. Samtidig har Alternativet flere gange problematiseret selve forløbet omkring lovgivningsprocessen, når den så går i gang: Alt er pludselig hastelovgivning; der er ikke tid til at gå i dokumenterne ordentlig igennem, og det er jo tit meget kompliceret stof, vi sidder med; vi oplever, at man ikke får svar på spørgsmål; man kan ikke få lov til at bore ned i tallene; det hele skal gå meget stærkt, når det så endelig kommer. Det synes vi er et problem, for vi sidder altså med kæmpe anlægsprojekter for mange milliarder, vi sidder med kæmpe investeringer for mange milliarder. Hvis der ikke er tid nok til, at vi som folketingsmedlemmer har mulighed for at dykke ordentligt ned i det her, skaber vi dårlig politik.

Kl. 20:41

Formanden (Søren Gade):

Fru Pia Olsen Dyhr.

Kl. 20:41

Pia Olsen Dyhr (SF):

Jeg har ingen problemer med, at man bruger tid på ordentlig lovgivning. Jeg synes også, at vi i Folketinget skal gribe i egen barm og sørge for, at der faktisk er tid til ordentlig behandling. Jeg synes, der har været meget hastelovgivning, og vi kan blive bedre. Jeg tror, at vi under corona fik speedet tempoet op, og vi har svært ved at få sat tempoet ned igen.

Men det er egentlig ikke det, jeg er ude efter. Vores udfordring er jo, at vi godt sammen kan sige, at vi skal have høje ambitioner for klimadagsordenen, men SF og Alternativet alene har jo ikke 90 mandater. Så er et skridt på vejen ikke bedre end at sige, at så dropper man det helt? Har vi ikke et ønske om at sige, at vi kan tage det, de andre kan gå med til, selv om vi måske ikke kan få det hele?

Kl. 20:42

Formanden (Søren Gade):

Ordføreren.

Kl. 20:42

Franciska Rosenkilde (ALT):

Det er måske et af de steder, hvor SF og Alternativet vælger at bruge sine parlamentariske mandater lidt forskelligt. Alternativets klimapolitik handler rigtig meget om at løse de problemer, der er, og hvis vi ikke kan se, at de aftaler, der bliver indgået, løser problemerne, har vi ikke lyst til at lægge mandater til dem. Det gælder alt fra landbrugsaftaler til affaldsaftaler, som nok er lidt bedre end ingenting, men hvis de ikke medvirker til at løse den accelererende klimakrise, vi står i, hvilket er bydende nødvendigt for alt det andet, vi skal løse, så bliver det ikke med Alternativets mandater.

Kl. 20:42

Formanden (Søren Gade):

Hr. Alex Vanopslagh, Liberal Alliance, værsgo.

Kl. 20:42

Alex Vanopslagh (LA):

Tak. Jeg vil egentlig tage fat på den diskussion, som jeg også havde med en ordfører fra Alternativet tidligere i aften, nemlig i forhold til Alternativets ønske om at tage et opgør med hamsterhjulsamfundet, at vi skal have en kortere arbejdsuge, at vi skal skrue ned for forbruget, at vi skal have et opgør med den økonomiske vækst, og ønsket er jo selvfølgelig, at man opnår en bedre trivsel og mere bæredygtighed og alt det der. Men jeg vil egentlig ikke tale om de potentielle gevinster eller ulemper ved at fastholde det nuværende, men jeg vil høre ordføreren om Alternativets plan.

Hvis man følger den, vil det unægtelig få den konsekvens på negativsiden, at vi bliver fattigere som samfund, og at der vil være færre penge at gøre godt med politisk, og jeg vil egentlig bare høre, hvad ordføreren gør sig af overvejelser i forhold til det. Hvad er det, man skal skære væk i forhold til de offentlige udgifter, og hvad er det for nogle fremtidige teknologier, eksempelvis i sundhedsvæsenet, som vi ikke skulle have råd til, fordi vi er blevet fattigere? Altså, er der ikke noget, der nager hos ordføreren?

Kl. 20:43

Formanden (Søren Gade):

Ordføreren.

Kl. 20:43

Franciska Rosenkilde (ALT):

Tak for spørgsmålet, det er superrelevant, og jeg anerkender, at det måske kan være svært helt at sætte sig ind i det. For det, som Alternativet kæmper for, er jo et helt andet system, og det vil sige, at det ikke er noget med, at det her system skal være lidt mindre. Men vi vil eksempelvis gerne have en langt mere forebyggende sundhedspolitik. Vi er ikke kun optaget af, at der bliver uddannet nok sygeplejersker, men vi er også optaget af, at man som mennesker ikke bliver syge, altså livstilssygdomme, stress, som skaber en masse sygefravær, der koster samfundet mange milliarder. Hvis vi i langt højere grad investerer i forebyggelse, vil vi også spare på den længere bane.

Omvendt er der det, at de offentlige udgifter, hvad jeg tænker at ordføreren vil være enig med mig i, år for år stiger, på trods af at den oplevede velfærd ikke bliver større, tværtimod. Så der er jo noget i systemet her, der trænger til at blive lavet om, og det vil sige, at jeg sagtens tror, at man kan få en bedre oplevet velfærd ved at bruge pengene anderledes, og altså ikke ved at presse sygeplejerskerne til at arbejde mere, men i stedet for kigge på arbejdsforholdene og lønnen og måske derfor gøre det attraktivt at være sygeplejerske.

Kl. 20:45

Formanden (Søren Gade):

Hr. Alex Vanopslagh.

Kl. 20:45

Alex Vanopslagh (LA):

Jo, men du skal jo så også have råd til at give noget mere i løn til sygeplejerskerne, som skal arbejde mindre. De får ikke færre opgaver, men de skal arbejde mindre, og der kommer jo ikke flere kollegaer, fordi folk generelt skal arbejde mindre og gå tidligere fra arbejdsmarkedet. Og hvor skal pengene komme fra? Altså, jeg kan bare ikke rigtig se, at det hænger sammen, og der savner jeg måske, jeg ved ikke, om det er selvindsigt eller ærlighed. Men der er jo så mange goder i samfundet, som kommer af at være velstående og desværre også af at beskatte velstanden, der gør, at vi kan have et velfærdssamfund. Det ville jo ikke kunne lade sig gøre, hvis det er sådan, at vi kun har to tredjedele af de offentlige udgifter til rådighed af, hvad vi har i dag. Det er jo fri fantasi.

Kl. 20:45

Formanden (Søren Gade):

Ordføreren.

Kl. 20:45

Franciska Rosenkilde (ALT):

Det er det ikke. Vi kan jo beskatte helt anderledes, end vi gør i dag. Alternativet ønsker, at forureneren skal betale langt mere. Vi ønsker ikke, at man laver store skatterabatter til eksempelvis Aalborg Portland og andre udledere. Vi ønsker ikke, at man skal sænke arveskatterne og på den måde samle formuen på få hænder. Vi ønsker klart en mere ligelig fordeling af ressourcerne. Men jeg tror ikke på, at vi bliver et fattigere land af at sænke vores overforbrug. Som jeg lige læste op her, er der mange hundrede ton af både tøj og mad, der hvert år bliver smidt ud, før det overhovedet når i supermarkederne. Så overforbruget er jo så massivt.

Kl. 20:46

Formanden (Søren Gade):

Fru Susie Jessen fra Danmarksdemokraterne, værsgo.

Kl. 20:46

Susie Jessen (DD):

Tak, og tak for talen. Jeg har set et lille udspil, som Alternativet havde for noget tid tilbage om, at man gerne vil stoppe landbrugets eksport af kød, og vi ved jo, hvad eksportindtægterne fra fødevareindustrien er. Var det sidste år 196 mia. kr., der kom ind i den danske statskasse fra fødevareindustrien? Så jeg har egentlig et spørgsmål. Hvis man nu stopper den danske eksport af kød til udlandet, hvor skal de penge så egentlig komme fra? Altså, vi kommer til at mangle lidt, gør vi ikke?

Kl. 20:47

Formanden (Søren Gade):

Ordføreren.

Kl. 20:47

Franciska Rosenkilde (ALT):

Det tal, som ordføreren nævner som indtægt, er næppe fra den animalske produktion. Punktum. Når det så er sagt, er det klart, at vi gerne vil have mere natur i Danmark. Det tror jeg vi er enige om i hele Folketinget, og det kræver altså noget mere plads, og det vil sige, at vi skal dyrke flere fødevarer på mindre plads, fordi naturen også skal have plads. Og det vil sige, at vi skal investere i langt flere plantebaserede fødevarer, og dem kan vi også eksportere, hvis vi ellers ikke er for langsomme, fordi vi holder fast i et gammelt system. Hvis vi var lidt hurtigere, ville vi faktisk kunne få en højere markedsandel for de plantebaserede fødevarer og på den måde få en indkomst derfra. Men dybest set handler det jo om, at vores natur skal have plads, for ellers er der slet ingen fødevareproduktion i fremtiden.

Kl. 20:47

Formanden (Søren Gade):

Fru Susie Jessen.

Kl. 20:47

Susie Jessen (DD):

Tak. Det er rigtigt, at det, som jeg sagde, var fra Fødevareklyngen. Men vi, der har været på besøg i svinebrug rundtomkring forskellige steder i Danmark, ved jo også godt, hvor stor en eksportindtægt det er til Danmark. Vi ved godt, hvor meget kød Danmark producerer til hele verden, og at det er en markant del af vores økonomi og en vigtig del af vores økonomi.

Så det, jeg bare gerne vil sige, når man nu begynder at ville lade CO2-afgifter hagle ned over dansk landbrug, er, at det her da også kommer til at betyde rigtig meget for landdistrikterne og for arbejdspladserne rundtomkring i yderområderne.

Kl. 20:48

Formanden (Søren Gade):

Ordføreren.

Kl. 20:48

Franciska Rosenkilde (ALT):

Jeg vil rigtig gerne udfordre ordførerens præmis om, at et dansk animalsk landbrug er markant for dansk økonomi. Det danske landbrug får over 10 mia. kr. i landbrugsstøtte om året fra EU. Så det er ikke markant vigtigt for dansk økonomi.

Når det så er sagt, vil Alternativet rigtig gerne udvikle dansk landbrug, så vi også har en bæredygtig fødevareproduktion i fremtiden, og det er jo netop derfor, vi skal omlægge fra den meget massive animalske produktion til en mere plantebaseret produktion i fremtiden. Det skal vi hjælpe erhvervet med at omstille sig med, og det er jo der, hvor det store politiske svigt har været, og hvor også Landbrug & Fødevarer har svigtet. Man har overhovedet ikke taget sig af sine medlemmer. De står nu ansigt til ansigt med en CO2-afgift, fordi ingen har hjulpet dem med at omstille sig, og det vil Alternativet rigtig gerne gøre.

Kl. 20:49

Formanden (Søren Gade):

Fru Mona Juul, Det Konservative Folkeparti. Værsgo.

Kl. 20:49

Mona Juul (KF):

Tak for talen, og tak for opbakningen til vores beslutningsforslag om at fjerne lagerbeskatning på børsnotering; det er jeg rigtig, rigtig glad for. I dag er KLAR-alliancen jo også kommet med flere samlede forslag omkring iværksætteri, og jeg vil høre, om ordføreren kunne tænke sig at bakke op om nogle flere af alliancens gode forslag. Jeg tænker i hvert fald på sådan noget som at sikre medarbejderaktier i højere grad, så det ikke er så dyrt og bøvlet, og jeg tænker, at sådan noget som at styrke selvstændighedskulturen måske kunne være noget, Alternativet kunne være med på.

Kl. 20:49

Formanden (Søren Gade):

Ordføreren.

Kl. 20:49

Franciska Rosenkilde (ALT):

Mange tak for det spørgsmål. Jeg skal ærligt indrømme, at jeg simpelt hen ikke har læst det, der er kommet i dag. Jeg har været optaget af de meget interessante debatter herinde i salen. Men det, som spørgeren lægger op til, lyder absolut attraktivt for Alternativet. Vi vil gerne være med til at styrke iværksætterkulturen i Danmark. Vi vil gerne være med til at sikre, at små og mellemstore virksomheder kommer lettere i gang og får mere støtte til at drive rentable forretninger, især selvfølgelig det, der handler om den grønne omstilling. Så det vil vi meget gerne kigge på.

Kl. 20:50

Formanden (Søren Gade):

Fru Mona Juul.

Kl. 20:50

Mona Juul (KF):

Et helt andet spørgsmål, jeg godt kunne tænke mig at stille, er, hvad Alternativet bringer med til forhandlingerne omkring forsvaret. Nu har jeg været jeres hjemmeside igennem i dag, fordi jeg lige vil tjekke op på det og se, om der var noget spændende, jeg skulle spørge om, men jeg kunne ikke finde noget om forsvaret. Derfor kunne jeg virkelig godt tænke mig at høre, hvad det er, Alternativet egentlig kunne tænke sig at bringe til forhandlingerne. Jeg kan se, at der i gamle artikler, altså fra før valget, er noget, der har handlet om at gøre forsvaret grønt, og der er noget med konflikthåndtering og forskning i konflikt – noget med, at kvinder er bedre til at håndtere konflikter end mænd. Er det sådan nogle ting, vi skal høre fra Alternativet?

Kl. 20:51

Formanden (Søren Gade):

Ordføreren.

Kl. 20:51

Franciska Rosenkilde (ALT):

Jeg synes, det lyder som nogle rigtig, rigtig gode bud, som spørgeren her nævner, og som kunne være Alternativets bud. Vi er jo ikke sådan umiddelbart inviteret med – det må jeg jo erkende – men forsvaret skal jo også igennem en grøn omstilling som alle andre sektorer i vores samfund. Vi synes også, det er vigtigt, at man, inden man bare sprøjter en masse milliarder ind, får styr på økonomien i Forsvarsministeriet og finder ud af, hvad det er for noget materiel, der faktisk er brug for.

Så er vi også meget optaget af arbejdsforhold i forsvaret. Det er jo nogle af de ting, som forsvaret også selv siger der er problemer med. Og så er det klart, at det her med, at kvinder er bedre til konflikthåndtering, ikke kun er noget, Alternativet synes – det er noget, forskningen viser. Så derfor synes vi absolut, der er meget at tage fat på der.

Kl. 20:51

Formanden (Søren Gade):

Hr. Pelle Dragsted, Enhedslisten.

Kl. 20:51

Pelle Dragsted (EL):

Tak for det. Det er måske et lidt usædvanligt spørgsmål. Jeg hørte den forrige taler hr. Morten Messerschmidts indlæg, hvor han valgte at bruge 40-året for udlændingeloven til at læse en masse domme op for velsagtens at efterlade det indtryk, at udenlandske medborgere eller nydanskere er sådan nogle, der voldtager og begår kriminalitet. Det synes jeg var lidt trist fik lov at stå uimodsagt. For langt de fleste af de borgere, der er kommet til Danmark i de 40 år, er jo lovlydige, hårdtarbejdende mennesker, som bidrager til at øge vores velstand, og at der er personale ude på vores hospitaler og plejehjem. Og derfor synes jeg, at det er så trist. Vi har i øvrigt også gode kolleger her i salen, som er kommet i den periode.

Det kunne jo være, at der sidder nogle derude og ser med, altså nogle medborgere med udenlandsk baggrund, som er kommet hertil. Så derfor vil jeg bare høre, om ordføreren ikke fra talerstolen og sammen med mig vil sende en varm tak til de mennesker, som bidrager til vores samfund hver eneste dag.

Kl. 20:52

Formanden (Søren Gade):

Ordføreren.

Kl. 20:52

Franciska Rosenkilde (ALT):

Mange tak for den opfordring fra hr. Pelle Dragsted. Jo, det vil jeg meget gerne. Jeg ser absolut et mangfoldigt samfund som et stærkt samfund. Integrationen har aldrig gået så godt, som den gør nu. Unge kvinder med ikkevestlig baggrund stormer frem på uddannelserne. Kriminaliteten er rekordlav. På alle mulige måder vil jeg gerne sige en kæmpe tak til de mennesker, der kommer fra hele verden og bidrager positivt til Danmark og skaber det her multikulturelle samfund, som vi kun bliver stærkere af. Så jeg er fuldstændig enig med ordføreren om, at det kan vi kun være taknemlige for – ikke mindst hele vores omsorgssektor, der også kun er blevet beriget af folk fra andre lande. Så mange tak.

Kl. 20:53

Formanden (Søren Gade):

Hr. Pelle Dragsted.

Kl. 20:53

Pelle Dragsted (EL):

Tak for det. Jeg synes bare, det var vigtigt, at vi også fik sendt det signal her fra Folketingssalen og fra den fineste talerstol i landet. Tak.

Kl. 20:54

Formanden (Søren Gade):

Ønsker ordføreren ordet?

Kl. 20:54

Franciska Rosenkilde (ALT):

Jeg er meget enig. Så tak for det.

Kl. 20:54

Formanden (Søren Gade):

Vi fortsætter med hr. Martin Lidegaard, Radikale Venstre. Værsgo.

Kl. 20:54

Martin Lidegaard (RV):

Tak for talen. Jeg vil stille det samme spørgsmål til Alternativets forkvinde – forperson? – som jeg stillede til alle de andre, nemlig hvordan vi nu bedst bruger de penge, vi har til rådighed. Det gør jeg også dels inspireret af hr. Alex Vanopslaghs spørgsmål. For hvis vi skulle forestille os, at man ligesom overgår til en ny økonomi, en mere cirkulær økonomi, skal der jo foretages nogle investeringer. Og jeg er sådan set enig med hr. Alex Vanopslagh i, at man godt kan forudse, at der bliver nogle paradoksproblemer her, ikke sandt? For vi ønsker jo f.eks., tror jeg, både Alternativet og Radikale, at investere mere i børnehaver, forebyggelse, daginstitutioner, og det kræver jo flere medarbejdere, flere penge, mere arbejdskraft umiddelbart, før man så måtte komme til en bedre situation, hvor man så ikke har så stort behov og så meget sygdom osv. Så der er jo nogle overgange her. Derfor er det også ret oplagt, synes vi, at vi er nødt til at starte med at investere i mere vedvarende energi, i børns trivsel osv. Men hvordan vil Alternativet bruge 100 kr. i dag?

Kl. 20:55

Formanden (Søren Gade):

Ordføreren.

Kl. 20:55

Franciska Rosenkilde (ALT):

Jeg er meget enig med ordføreren i, at vi vil investere dem i forebyggelse, i børn og unge, i at mindske klimaforandringerne. Jeg tror, at forskellen helt grundlæggende er, at vi ikke ser det at øge arbejdsudbuddet på den måde, det bliver fremlagt af regeringen, som en vej at gå, fordi det netop ikke skaber incitament til, at flere bliver uddannet i omsorgssektoren, hvor vi mangler folk. Tværtimod kunne man bruge nogle af de penge på netop at kigge på lønforholdene i omsorgssektoren, man kunne kigge på arbejdsforholdene, og man kunne sørge for, at de arbejdsforhold blev attraktive. Og det er det samme, hvis vi gerne vil have flere til at tage en erhvervsuddannelse. Så skal vi jo ikke forringe universiteterne; vi skal i stedet gøre det attraktivt at tage en erhvervsuddannelse ved at investere i dem. Så dybest set vil Alternativet investere i mennesket frem for i systemet.

Kl. 20:56

Formanden (Søren Gade):

Hr. Martin Lidegaard.

Kl. 20:56

Martin Lidegaard (RV):

Det sidste er jeg helt enig i, nemlig at man ikke behøver at forringe universiteterne for at investere i erhvervsskoler og velfærdsuddannelser. Men vi mangler jo mennesker på arbejdsmarkedet. Det tror jeg vi var enige om. Og det gør vi jo ikke bare i daginstitutioner og på skoler, det gør vi også i virksomheder og stort set alle steder i det danske samfund. Så man kan nok ikke slippe helt uden om det spørgsmål, der er ret grundlæggende i dansk økonomi, og som måske mere er, hvor menneskene skal komme fra, end hvor pengene skal komme fra. Nu har vi en god økonomi, men vi mangler mennesker. Så hvis ikke man vil lave et øget arbejdsudbud, hvor vil man så få flere mennesker fra i Alternativet?

Kl. 20:56

Formanden (Søren Gade):

Ordføreren.

Kl. 20:56

Franciska Rosenkilde (ALT):

Selvfølgelig ved at gøre det attraktivt at tage de her uddannelser. Man får jo heller ikke flere mennesker ved at afskaffe en helligdag, man får bare dem, der er der, til at slide hårdere. Og det vil sige, at vi har en sygeplejerske lige nu, der har en vagt på 17 timer i streg uden at have en tissepause, og så siger man til hende, at hun skal arbejde mere. Det gør det ikke attraktivt for unge mennesker at søge den vej. Derfor er det jo helt grundlæggende, at man kigger langt mere forebyggende på de problemer, vi står i, frem for faktisk at tro, at man kan betale sig fra alting. Det her handler om arbejdsforhold, det handler om løn, og så handler det om forebyggelse, i stedet for at man hele tiden laver lappeløsninger, og så skal vi betale udgifterne, der er langt højere, i den anden ende: psykologhjælp til alle unge, alle de lappeløsninger, vi laver. Det er jo, fordi folk ikke har det godt, fordi vi ikke har indrettet et system, der faktisk virker. Stresshåndtering og alt andet bruger vi masser af penge på, når det er gået galt. Lad os investere, før det går galt.

Kl. 20:57

Formanden (Søren Gade):

Fru Marianne Bigum, Socialistisk Folkeparti. Værsgo.

Kl. 20:57

Marianne Bigum (SF):

Mange tak. Alternativet kom for nylig med 21 siders udspil om rent drikkevand og rent vandmiljø, som jo hænger grundlæggende sammen. Jeg vil gerne kvittere for et flot og visionært udspil med rigtig mange gode ting, som jeg er sikker på at vi kan samarbejde om. Også for mig har det her folketingsår handlet rigtig meget om vores vandmiljø, og jeg vil gerne sige tak for samarbejdet med Alternativet om at stoppe forureningen af vores havmiljø og kampen for genopretning af vores havnatur og vandnatur, så vi får god økologisk tilstand.

Så til mit spørgsmål: I jeres udspil skriver I, at I vil etablere et regeringsvandudvalg, som skal sikre en tværgående koordinering mellem ministerierne på vandområdet, fordi det netop er noget, der indgår i rigtig mange ministerier. Men vi har en flertalsregering, som mildest talt ikke gør tilstrækkeligt for at beskytte vores vandmiljø og vores natur, så jeg tænker, at det ikke er nok med et koordinerende vandudvalg i regeringen, men at vi også i Folketinget skal blive bedre til at sætte højere ambitioner for den her vigtige dagsorden. Så jeg vil høre ordføreren, om ordføreren kunne sætte nogle ord på, hvordan vi i Folketinget kan samarbejde bedre om det.

Kl. 20:59

Formanden (Søren Gade):

Ordføreren.

Kl. 20:59

Franciska Rosenkilde (ALT):

Tak for det. Det er gode spørgsmål. Og tak for at kvittere for vores ambitiøse vandudspil og for det gode samarbejde også med ordførerens parti om lige præcis den her dagsorden, som jeg ved ligger jer rigtig meget på sinde.

Noget af det, som er pointen i vandudspillet, og som ordføreren også er inde på, er netop, at vand går igennem så mange forskellige ministerier. Og derfor oplever vi tit den her silotænkning, hvor man simpelt hen ikke taler sammen, og derfor bliver der ikke lavet ordentlig sammenhængende politik på området. Faktisk er der ikke en særlig ambitiøs politik på området. Hver gang vi tester, ser vi for meget pesticid og kemikalier i vores drikkevand. Sidst man filmede i 70 timer i Vejle Fjord, fandt man én skrubbe. Hver gang vi går ud og laver målinger, ser vi bare et havmiljø og et vandmiljø i søerne og i grundvandet, der er langt, langt under det niveau, vi burde have i forhold til at skabe en ordentlig økologisk situation i vores vand. Det, der er vigtigt, er, at der her dog er noget, som står i regeringsgrundlaget, og derfor kan vi holde dem op på det her. Og det tror jeg er meget vigtigt i den her regeringsperiode.

Kl. 21:00

Formanden (Søren Gade):

Fru Marianne Bigum, værsgo.

Kl. 21:00

Marianne Bigum (SF):

Mange tak. Men hvordan tænker ordføreren at vi i Folketinget kan blive bedre til at samarbejde om det her og sætte kraftigere fokus på højere ambitioner?

Kl. 21:00

Formanden (Søren Gade):

Ordføreren.

Kl. 21:00

Franciska Rosenkilde (ALT):

Tak. Det tror jeg at vi gør ved netop at samtænke det. Så når vi laver landbrugsaftaler, når vi laver fiskeriaftaler, når vi laver havplaner, vandplaner, planer om grundvand og boringer, skal vi hele tiden huske på, at vi skal samtænke de her kriser. For klima, natur, miljø og biodiversitet er dybt afhængige af hinanden og af, at vi tager de her kriser og dermed også løsningerne sammen. Det skal vi huske hinanden på hele tiden, og så skal vi holde regeringen op på, at de faktisk har skrevet i regeringsgrundlaget, at vi skal gøre noget ved dansk grundvand og drikkevand.

Kl. 21:01

Formanden (Søren Gade):

Hr. Hans Kristian Skibby, Danmarksdemokraterne. Værsgo.

Kl. 21:01

Hans Kristian Skibby (DD):

Tak, hr. formand. Jeg vil gerne vende lidt tilbage til den diskussion, der var tidligere med ordføreren, om betydningen af dansk fødevareeksport og også om den animalske del af den. Der synes jeg, ordføreren var sådan lidt nonchalant i sin vurdering af betydningen af den her eksport, og hvad den betyder for danske arbejdspladser.

Det er jo altså sådan, hvis man kigger på de samlede eksporttal, at alene på kødområdet var det en eksport i 2021 på over 31 mia. kr. Så jeg vil bare spørge ordføreren, om ikke ordføreren i det mindste vil anerkende, at det har en stor betydning for vores arbejdspladser i Danmark, at vi faktisk har en dansk fødevareeksport, også den animalske del.

Kl. 21:02

Formanden (Søren Gade):

Ordføreren.

Kl. 21:02

Franciska Rosenkilde (ALT):

Tak. Jeg vil starte med at anerkende, at den animalske produktion står for 90 pct. af landbrugets udledninger i en accelererende klimakrise, hvor Danmark har et kæmpe økologisk fodaftryk, der svarer til at forbruge cirka fire jordkloder om året i naturressourcer, hvilket jo alt andet lige er meget ikke bæredygtigt. Derfor er vi nødt til at kigge på vores landbrug og fødevareproduktion, og det er klart, at der har været en tradition for en meget animalsk produktion, som jo har udviklet sig. Danske landmænd har været gode til at lave en animalsk produktion med masser af støtteordninger, med masser af goodwill fra forskellige politikere, så strukturerne nu er lagt fuldstændig under en animalsk produktion. Det skal vi have lavet om, og det skal vi primært på grund af klimaudledninger, vores miljø, vores føromtalte vandmiljø, der er fuldstændig smadret af fosfor- og kvælstofudledninger, og på grund af dyrevelfærd.

Det her handler simpelt hen bare om, at vi skal tage erhvervet i hånden, og så skal vi omstille til færre dyr, så de får det bedre, og så vores miljø og natur får det bedre, og til flere plantebaserede fødevarer, som også har en eksportværdi.

Kl. 21:03

Formanden (Søren Gade):

Hr. Hans Kristian Skibby.

Kl. 21:03

Hans Kristian Skibby (DD):

Man kunne jo også have fokus på, hvad aftrykket er i forhold til den volumen, der er på den danske produktion. Altså, hvis man kigger på tallene, er det sådan, at Danmark er et land, hvor vi er så dygtige til at få effektivitet ind i vores landbrug, at vi faktisk kan producere fire gange så mange fødevarer, som vi selv konsumerer her i Danmark. Det betyder bl.a., at hvis vi kigger på fødevareindustrien, er der en årlig eksport på 173 mia. kr. inden for den samlede fødevareindustri, og der synes jeg jo nok, at man negligerer det noget hos Alternativet i forhold til at sikre danske arbejdspladser. Man kan jo ikke bare sådan regne med, at tingene forsvinder ud i tågen.

Kl. 21:04

Formanden (Søren Gade):

Ordføreren.

Kl. 21:04

Franciska Rosenkilde (ALT):

Nej, bestemt ikke, for der er jo også arbejdspladser i den grønne omstilling. Der bliver talt, som om det er sådan, at når vi omstiller til et klimavenligt og bæredygtigt samfund, stopper al form for økonomisk forbrug eller produktion eller arbejdspladser, eller hvad vi ellers kender i dag. Sådan er det jo ikke. Der er masser af arbejdspladser i den grønne omstilling. Problemet er bare, at hvis vi ikke hjælper erhvervet nu med at omstille sig, er der ingen fødevareproduktion i fremtiden. 80 pct. af det opdyrkede land i Danmark går til foder til de her dyr. Hvis vi gerne vil producere mange fødevarer, skal vi netop reducere antallet af dyr og så producere plantebaserede fødevarer til menneskene i stedet.

Kl. 21:04

Formanden (Søren Gade):

Hr. Per Larsen, Det Konservative Folkeparti. Værsgo.

Kl. 21:04

Per Larsen (KF):

Tak for det, og tak for talen, og tak for den ihærdige indsats i forhold til at lægge forslag frem. Det har jeg stor respekt for. Men jeg interesserer mig også en lille smule for Alternativets politik, og det forekommer mig måske, at det ikke er det hele, der sådan er fuldstændig gennemført, og der er jo så også lige mulighed for, at man kan uddybe nogle ting her i sådan en debat.

For I har jo et forslag omkring borgerløn, og borgerløn er jo uden tvivl meget sympatisk. Men det, man skriver her, når jeg kigger i jeres program, er:

»Alternativet vil indføre garanteret, ubetinget minimumsforsørgelse for alle (borgerløn). Såvel niveau som finansiering skal undersøges af en arbejdsgruppe og eventuelt siden afprøves i målrettede eksperimenter om delelementer sideløbende med, at borgerløn udrulles i hele landet.« 

Jeg bor i Vendsyssel, og jeg tænker så, vi kunne starte med at udrulle det der.

»Den endelige model skal dels sikre tilstrækkelige økonomiske ressourcer til at enhver kan leve en anstændig tilværelse, dels være universel, individuel og ubetinget«.

Det lyder jo rigtig fint, men jeg tænker lidt på, om der er nogen steder i verden, hvor man har et tilsvarende system, som man ligesom kan måle det op imod? For jeg tænker, at det måske kunne have nogle negative konsekvenser i forhold til arbejdsudbuddet.

Kl. 21:05

Formanden (Søren Gade):

Ordføreren.

Kl. 21:06

Franciska Rosenkilde (ALT):

Tænk, hvor kunne vi spare mange milliarder på bureaukrati, hvis vi indførte borgerløn. Alt det her Arnepluspension, seniorpension og jobcentre, som vi bruger så meget tid på at diskutere, sammen med mange milliarder på at opretholde med kontrol, mistillid og rapportering, kunne vi spare, hvis vi indførte borgerløn. Og det, der er rigtig skønt, er, at vi jo som mennesker som regel rigtig gerne vil bidrage til fællesskabet. Og det vil sige, at langt, langt de fleste af os selvfølgelig ville arbejde og selvfølgelig ville tjene vores egne penge, fordi vi gerne vil bidrage til samfundet. Det her er simpelt hen bare en model for, at ingen ryger igennem, uden at der er et sikkerhedsnet, og så kan vi være fri for at bruge alle de milliarder, vi gør i dag, på bureaukrati og på kontrol. Vi har den dyreste beskæftigelsesindsats i verden. Jeg tror nok, det er omkring 18 mia. kr., man bruger bare på kontrolindsatser. Så tænk engang, hvad der er af muligheder for at lave det system om.

Kl. 21:06

Formanden (Søren Gade):

Hr. Per Larsen.

Kl. 21:07

Per Larsen (KF):

Tak for det svar. Der har været spurgt ind til Alternativets holdning til produktionsdyr, og jeg vil gerne spørge helt konkret, om Alternativet har som mål, at vi ikke skal have produktionsdyr i Danmark som helhed. Det spørgsmål bekymrer mig en lille smule, for jeg tænker bare, at der trods alt bliver produceret animalske produkter rundt omkring i verden, og i Danmark har man jo rent faktisk en rigtig høj dyrevelfærd. Man har også et af de laveste klimaaftryk pr. produceret enhed og den slags ting. Så jeg tænker, om der mon ikke måske kunne være nogle negative konsekvenser, hvis de produkter skal produceres i andre lande.

Kl. 21:07

Formanden (Søren Gade):

Ordføreren.

Kl. 21:07

Franciska Rosenkilde (ALT):

Alternativet anerkender fuldstændig, at der skal være noget animalsk produktion i Danmark. Det indgår i en fødevareproduktion. Vi ønsker ikke nogen konventionel animalske produktion. Vi ønsker, at dyrene skal indgå i et økosystem, som er så tæt på deres naturlige måde at være på som muligt. Så vi ønsker en klar reduktion af den animalske produktion.

Jeg vil gerne udfordre præmissen om den her såkaldte lækageefekt, altså at man så vil flytte arbejdspladser eller producere mere kød i udlandet. Det er blevet skudt ned flere gange. Det, som jeg synes er vigtigt, er, at Danmark gerne vil være et grønt foregangsland, og det skal vi også være på det her område. Det betyder, at vi skal ikke være optaget af, hvad der bliver produceret i udlandet. Vi skal være det land, der producerer bedst, mest bæredygtigt og mest klimavenligt, og også med dyrevelfærd. Det gør vi klart bedst ved at producere færre dyr og så blive bedre til at producere de plantebaserede fødevarer.

Kl. 21:08

Formanden (Søren Gade):

Hr. Kim Edberg Andersen, Nye Borgerlige. Værsgo.

Kl. 21:08

Kim Edberg Andersen (NB):

Tak for det. Man bliver jo glad, når Alternativet går på talerstolen og fortæller om det her dejlige samfund, hvor vi alle sammen lever af planter, der er ingen af os, der arbejder, og vi får penge fra staten, alt er godt og fryd og gammen, og det hele er selvfinansierende, og det kører derudad. Men alligevel bliver jeg også lidt ked af det, for det tyder lidt på, at det er os uden for byerne, der skal fjerne 200.000 ha, fordi de er for tæt på drikkevandsboringer, for jeg kan forstå, vi står og hælder Roundup direkte ned i boringerne. Der er yderligere 200.000 ha, og så er vi oppe på 400.000 ha, lavbundsjorde, der også skal tages ud. Så skal vi have nogle rigtig store naturnationalparker – noget, der svarer til hele Nordjylland faktisk. Så bliver jeg jo ret bekymret, for så har vi stort set lagt hele Jylland øde. Vi har til gengæld storbyen tilbage, hvor vi alle sammen render rundt og selvrealiserer os og tager de gode jobs, dem, vi godt kan lide. Men kan Alternativet ikke godt se, at sådan en simpel nordjyde som mig kan blive bekymret for, at de jobs, der ikke er særlig fede og selvrealiserende, ikke vil blive taget i sådan et samfund?

Kl. 21:09

Formanden (Søren Gade):

Ordføreren.

Kl. 21:09

Franciska Rosenkilde (ALT):

Tak til ordføreren for et, jeg ved ikke, om jeg skal kalde det en smule sarkastisk eller humoristisk indslag. Jeg synes sådan set, at de kriser, som jeg vil have lov til at kalde dem, vi står i som samfund, er dødsensalvorlige. Vi står i en accelererende klimakrise, vores biodiversitet, natur er i supersløj tilstand. Det er fuldstændig bydende nødvendigt, at vi omstiller vores samfund til et bæredygtigt samfund, for ellers skubber vi planeten ud i et ustabilt klima, hvilket har enorme konsekvenser for de næste generationer – både i forhold til hvordan de skal producere fødevarer, og i forhold til hvordan de skal leve. Lige nu arbejder vi med scenarier, der inden for de næste 50 år gør det fuldstændig umuligt for flere millioner mennesker at leve nogen steder på kloden. Det er hamrende alvorligt, og derfor er det vigtigt, at vi omstiller vores samfund, og det gør vi bl.a. ved at give naturen mere plads, ved at producere anderledes, ved at forbruge anderledes, men selvfølgelig også ved at arbejde anderledes. Og ja, Alternativet mener, at arbejdsnormen skal ned, men det er jo, fordi også vores forbrug skal ned, og det skal det, fordi det er vores opgave at levere et stabilt klima til de næste generationer.

Kl. 21:10

Formanden (Søren Gade):

Hr. Kim Edberg Andersen.

Kl. 21:10

Kim Edberg Andersen (NB):

Det er også rigtigt, at hvis man køber ind på præmissen om det her med klima og CO2, og hvis Danmark udgør cirka 0,1 pct., så vil jeg sige, at en bekymring uden for byerne nok er lidt mere handler om arbejdsløshed og fattigdom, fordi man ikke har et job. Det er sådan helt nært, nemlig at den her generation bliver arbejdsløs, at børn vokser op i fattigdom, altså alt det her, som kommer til at ske, hvis vi bare lukker det hele. Det, jeg reagerer på er det, jeg hørte vismændene sige, nemlig at de sidste 25 pct. af landbruget bare skulle lukkes, for ellers nåede vi ikke klimamålene. Så forstår ordføreren godt, at vi, der har familie, der tjener deres penge i landbruget, kan blive bekymret over, hvad de skal leve af, når 25 pct. bliver tvangslukket?

Kl. 21:11

Formanden (Søren Gade):

Ordføreren.

Kl. 21:11

Franciska Rosenkilde (ALT):

Hvis de kigger til regeringen og Landbrug & Fødevarers manglende planer for omstilling af landbruget, ja, så kan jeg godt forstå, at de bliver bekymret. Det, der er helt essentielt, er jo, at man ikke har omstillet landbruget. Man har ikke givet erhvervet de redskaber til at omstille sig, så de har investeret i en fossil fortid, de har investeret i en animalsk produktion med kæmpe maskiner, som de nu sidder og skal afdrage på. Det er da et kæmpe politisk svigt, så jeg forstår godt, hvis man er usikker, når man hører de toner, der kommer. Det, som vi gerne vil, er netop sammen med landbruget at omstille sig, sådan at man kan producere fødevarer i fremtiden på mindre plads, og det vil sige, at vi har mere plads til natur, mere grønt, færre dyr, og det vil sige, at vi har mindre fosfor og kvælstof, alt det, der ødelægger vores kystnære områder, og så vi faktisk også kan få et fiskeri op at køre igen – et fiskeri, som lige nu har det rigtig sløjt.

Kl. 21:12

Formanden (Søren Gade):

Tak for det. Fru Victoria Velasquez, Enhedslisten. Værsgo.

Kl. 21:12

Victoria Velasquez (EL):

Tak for det. At børn vokser op i fattigdom i Danmark er et politisk valg, og der er mange steder, hvor vi kunne lægge vægt på, hvor glade vi er for samarbejdet med Alternativet, og personligt er det særlig i forhold til kampen for at få syge mennesker, mennesker, som har været ude for en arbejdsskade, ud af jobcenteret. Og for rigtig mange af dem rammer det også børnene, hvad forældrene går igennem. Ankestyrelsen lavede en stikprøve i flere kommuner, hvor de har måttet omgøre 85 pct. af sagerne, fordi man simpelt hen har sanktioneret ved at tage helt op til 3 måneder af kontanthjælpen. Jeg har talt med nogle, der har oplevet det her, og som ikke kunne betale deres husleje og været så heldige, at nogen har hjulpet med det, på grund af at man har oplevet, at det offentlige, som burde hjælpe en, i stedet for har gjort det modsatte. Hvad mener Alternativet vi skal gøre her? Skal vi, som regeringen foreslog, vente til 2030, eller hvad skal vi gøre?

Kl. 21:13

Formanden (Søren Gade):

Ordføreren.

Kl. 21:13

Franciska Rosenkilde (ALT):

Tak for spørgsmålet, og også tak for kvitteringen og det gode samarbejde mellem vores to partier. Vi er fuldstændig enige om, at i et land som Danmark burde der ikke være nogen børn, der vokser op i fattigdom. Man har ikke taget sig nok af de familier, der var udsatte, heller ikke under inflationen. Vi var jo selv med til at lave en aftale med den sidste regering, der ikke kom igennem, hvor det var, at vi netop ville forlænge det midlertidige børnebidrag, hvilket vi syntes var et kæmpe svigt, altså at man ikke opretholdt det. For det er bare lappeløsninger hele tiden, som skaber usikkerhed, og som skaber stress for de her familier, som igen gør, at børnene mistrives. Og jeg vil sige, at det er et rigtig, rigtig godt eksempel på, hvordan lappeløsninger i vores overflod af et velfærdssamfund viser sig i, at vi nu har børn, der vokser op i familier, hvor man ikke engang har mad nok på bordet hele måneden. Det er totalt uacceptabelt.

Kl. 21:14

Formanden (Søren Gade):

Fru Victoria Velasquez.

Kl. 21:14

Victoria Velasquez (EL):

Jeg tror faktisk, den daværende socialdemokratiske beskæftigelsesminister sagde, at han var stolt af, at man nu lavede børnenes kontanthjælpsaftale. Det er ret vildt, at man så bagefter ikke hurtigt nok kan smide den aftale i skraldespanden. Jeg mener også, at det, at vi ser, at der er fejl i 85 pct. af sagerne, altså i et sådant omfang, at man må omgøre sagerne, fordi det simpelt hen er ulovligt, hvad borgerne er blevet udsat for, viser, at vi har med et kafkask system at gøre. Så er ordføreren enig i, at vi ikke kan vente til 2030?



Kl. 21:15

Formanden (Søren Gade):

Ordføreren.

Kl. 21:15

Franciska Rosenkilde (ALT):

Ja, jeg er fuldstændig enig i, og det er bare igen et tegn på, at det system, vi har nu, ikke virker. Og vi vil ikke flere lappeløsninger. Vi vil et andet system.

Kl. 21:15

Formanden (Søren Gade):

Tak for det. Der er ikke flere korte bemærkninger, så vi siger tak til ordføreren, fru Franciska Rosenkilde fra Alternativet.

Inden jeg byder velkommen til den næste ordfører, vil jeg gerne henstille til, at man overholder taletiden, både som ordfører og som spørger, idet vi har en lang aften foran os. Når jeg rejser mig op, har man 5 sekunder tilbage, og jeg vil så fremover her i aften begynde at rømme mig, således at vi nogenlunde kan holde taletiden.

Med de ord vil jeg byde velkommen til den næste ordfører, fru Pernille Vermund fra Nye Borgerlige. Værsgo.

Kl. 21:15

(Ordfører)

Pernille Vermund (NB):

Tak. Så gik endnu et folketingsår, og sikke et folketingsår med valg, regeringsdannelse og udskiftninger på pladserne her i Folketingssalen, som de færreste nok havde set komme. »Der er stadig Alternativet«, står der over navneskiltene uden for Alternativets kontorer på Ridebanen. Og ja, det er der, men helt ærligt: Hvor mange her i salen eller ude blandt kommentatorerne havde mon forudset det i sidste valgperiode? Hr. Torsten Gejl sad helt alene og holdt skansen for sit parti i flere år – sikke et slid, sikke en tålmodighed, sikke en loyalitet. Vi er politisk uenige om det meste, men hr. Torsten Gejls indsats fortjener respekt.

Det samme gør hr. Alex Vanopslaghs genrejsning af Liberal Alliance. For godt et år siden lå partiet og vippede omkring spærregrænsen. I dag er Liberal Alliance det største liberale parti i meningsmålingerne, og det uden at springe ud som socialdemokrater undervejs. Det er stærkt.

Helt samme ros og anerkendelse kan jeg desværre ikke give til vores andre liberale venner. Jeg er med på, at man i Venstre i årevis har brystet sig af, at der ikke er den store forskel på Venstre og Socialdemokratiet. Men jeg vænner mig vist alligevel aldrig helt til at se fru Sophie Løhde eller hr. Troels Lund Poulsen sidde på ministerrækkerne hele salen med en ægte socialdemokrat som statsminister. Det håber jeg i øvrigt heller ikke at de to selv gør. Men sådan er virkeligheden i politik åbenbart også.

For ikke at tale om virkeligheden i vores egen folketingsgruppe, der i vinter mest af alt mindede mig om den her sang fra vores barndom; den med de ti små cyklister på cykeltur: Der var en, der var to, der var tre, der var fire ... Og til sidst gik det så gruelig galt for de mange små cyklister. Helt så galt er det gudskelov ikke gået for de tidligere medlemmer valgt for Nye Borgerlige, der nu har fundet nye græsgange. Jeg håber, at de to vil lade lidt af deres Nye Borgerlige-dna smitte af på Dansk Folkeparti. Så er der da trods alt kommet noget godt ud af miseren. Tilværelsen udvikler sig ikke altid, som man havde forventet, og da slet ikke i politik. Jeg tænker ofte på statsministerens så berømte sætning »Lev med det«. Og det gør vi jo, lever, for alternativet er trods alt værre.

Men at vi lever med det betyder ikke, at vi bare lader stå til. I Nye Borgerlige er vi færre i dag, end vi var ved valget, men vi giver ikke op. Vi er her, fordi vi elsker vores land, fordi det borgerlige samfund og de danske værdier er værd at kæmpe for, og fordi tidens store udfordringer kræver borgerlige svar. Og er der noget, jeg har lært af de seneste års udvikling i dansk politik, så er det, at alt kan ske. Et enkelt mandat på valgnatten kunne have ændret hele billedet. Men nu står vi her.

Det er snart et halvt år siden, at SVM-regeringen blev dannet. En regering, der blev præsenteret som handlekraftig. En regering, der blev solgt som den helt rigtige i krisetider. En regering, der siden har lydt som en kynisk karikatur af en lidt tør embedsmand. Værdierne er væk, og teknokratiet er i højsædet. I regeringsgrundlaget står der, at Danmark både på kort og mellemlang sigt er »... udfordret af svære økonomiske betingelser.« Krisestemningen skulle jo sættes, så den nye midterorienterede flertalsregering og det akutte behov for nye afgifter og værdinedbrydende reformer kunne legitimeres.

Men sandheden er, at Danmark ikke er i krise. Væksten er opjusteret. Ledigheden er lav. Økonomien er stærk, og statskassen bugner af penge. Regeringen bør pakke sin kriseretorik væk. Men hvad er så egentlig regeringens raison d'être? Og hvad godt for Danmark kan vi forvente af en regering, der lader til at fortsætte den kedelige tendens, som vi har været vidne til i årtier, hvor skiftende liberale og socialdemokratiske regeringer med centraliserende reformer og en øget regelbyrde har svækket vores sammenhængskraft, ensrettet samfundet og koncentreret magten i toppen af systemet, og hvor staten, kommunerne og regionerne gennem årene har fået stadig flere opgaver på bekostning af såvel civilsamfundet som private velfærdsiværksættere, der af venstrefløjen er blevet gjort til velfærdens syndebukke? Tænk bare på kræftskandalen i Region Midtjylland, hvor økonomi bevidst blev prioriteret over kræftsyge patienters helbred. Og alligevel bliver de private sundhedstilbud gjort til en ideologisk kampplads, selv om man i det private, modsat på Aarhus Universitetshospital, hverken opererer eller behandler dårligere af hensyn til økonomien.

Kl. 21:21

Velfærdsstaten er vokset i både størrelse og pris, fordi regeringer i årtier nærmest ideologisk har troet på, at flere penge til djøfisering, til excelark og til new public management kunne reducere behovet for varme hænder. Statens udgifter til ledelse og administration er steget markant. Tiden til kernevelfærden er ikke fulgt med, og det er den oplevede velfærd hos borgerne heller ikke. Det burde være åbenlyst for de fleste, at løsningen ikke er mere af det samme. Men den nuværende regering fortsætter desværre kursen, polstrer statskassen og har ambitioner om at øge udgifterne endnu mere, imens man ude i de danske familier må spænde livremmen ind.

Det er da bemærkelsesværdigt, at danskerne ikke får lov at beholde nogle af de 16 mia. kr., som Finansministeriet forleden opjusterede råderummet med. Man kunne jo starte med at annullere den stigning af elafgiften, som er planlagt fra den 1. juli, så det ikke behøver at blive dyrere at være dansker. Vi lever i forvejen i landet med verdens højeste skattetryk og en af verdens største offentlige sektorer. Og hvor godt går det? Ventelisterne i sundhedsvæsenet, ofrene på jobcentrene, manglen på tid til børn i daginstitutionerne, magtesløsheden i mødet med det offentlige, og et stort flertal af danskere, der frygter at ende af livet på et plejehjem, taler vist deres eget tydelige sprog. Men det er gudskelov alt sammen problemer, der kan løses. Ikke med mere ensretning, flere djøf'ere og excelark, men ved at give friheden og ansvaret tilbage til de danske familier, til de nære samfund og til de dygtige fagfolk, der leverer velfærd til danskerne.

I Nye Borgerlige vil vi lade pengene følge borgerne. Kernevelfærden skal stadig betales over skatten, men vi skal som borgere kunne vælge gode institutioner til og dårlige fra. Vi skal med andre ord kunne stemme med fødderne. De børnehaver, skoler og plejehjem, der leverer god velfærd for pengene, vil få succes og inspirere andre. De dårlige må oppe sig eller lukke. At decentralisere og lade pengene følge borgerne, vil mindske behovet for administration, kontrol og bureaukrati. Enhver regel, der ikke værner om vores fælles arv, eller gør danskerne rigere eller friere, skal afskaffes.

Afskaffes skal også retten til at få ophold i Danmark som spontan asylansøger fra Stormellemøsten, og det haster. For presset på Europas grænser stiger, og Danmark ligger i dag lige så åbent og sårbart hen som under migrantkrisen i 2015. En ny migrantkrise er under opsejling, og den bør stoppes, før det er for sent. For migrationen fra de muslimske lande, medfører massive problemer for vores samfund. Parallelsamfund plaget af rå vold, hærgen og social kontrol er desværre blevet hverdag i Danmark, og fra parallelsamfundet spreder problemerne sig til hverdagslivet, til nattelivet, til velfærdsinstitutionerne og til vores retssystem. Det er uansvarligt, og ansvarstagen begynder ved grænsen.

Men her har regeringen valgt at lempe grænsekontrollen i stedet for at styrke den. Udlændinge kan fortsat komme hertil, blive opvartet af den danske stat og begå grove forbrydelser uden at blive sendt ud. Internationale konventioner beskytter i dag svindleren og forbryderen frem for offeret. Det er bydende nødvendigt, at regeringen tager situationen alvorligt. Men det kommer ikke til at ske. For konventionerne bliver i dag betragtet som hellige stentavler. Teknokrati og globalisme har på sørgelig vis vundet over vores nationale selvbestemmelse og det danske værdifællesskab.

Det er tid til en ny kurs. Det borgerlige Danmark skal rejses og genrejses. Et Danmark, hvor det er familierne og de frivillige forpligtende fællesskaber, der er hovedhjørnesten. Hvor vores fælles arv og vores kulturelle værdifællesskab er kittet, der binder os sammen som folk. Hvor statens rolle er at understøtte det gode og frie liv for borgerne i alle egne af landet og beskytte os og vores værdier. For Danmark skal være et land, hvor danskerne kan være frie sammen. Og så vil jeg sige, vi er en del af en vedtagelsestekst oplæst af Danmarksdemokraterne. Tak for ordet.

Kl. 21:26

Formanden (Søren Gade):

Tak for det, og det var lige spot on tidsmæssigt. Der er en række korte bemærkninger, og jeg byder velkommen til hr. Frederik Vad, Socialdemokratiet. Værsgo.

Kl. 21:26

Frederik Vad (S):

Tak for det. Når fru Pernille Vermund taler om det her med, at dårlige velfærdsinstitutioner skal lukke, at pengene skal følge borgerne og sådan noget, så synes jeg, det er en meget abstrakt og teoretisk måde at anse frihed på. For de yderområder, de landområder, som ordføreren også nævner, vil jo meget ofte tabe i det spil. Altså, der er jo store dele af det her land, hvor grundlaget for at lave højtkvalificerede velfærdstilbud med en stor faglighed ikke er der, hvis det skal foregå på markedsvilkår. Der er jo store dele af vores land, hvor der er brug for, at staten eller kommunen opretholder nogle gode velfærdstilbud, så der bliver sikret nogle ordentlige sundhedstilbud, en ordentlig mobilitet, ordentlige uddannelser eller specialiserede socialtilbud.

Så kan ordføreren ikke lige prøve at sætte et par ord på, hvordan det der sådan abstrakte luk alt det dårlige og lad pengene følge borgeren ligesom kan hænge sammen med, at vi også har et land med store afstande?

Kl. 21:27

Formanden (Søren Gade):

Ordføreren.

Kl. 21:27

Pernille Vermund (NB):

Jo, meget gerne, og noget af det, som vi har sagt, er, at ja, pengene skal følge borgerne. Men der kan være dele af Danmark, hvor det er dyrere at drive en skole, fordi kundegrundlaget, hvis man kan sige det sådan, altså elevgrundlaget, er tyndere, hvor det er dyrere at opretholde en daginstitution osv., og derfor skal det beløb, der følger med barnet i en bestemt kommune, selvfølgelig afspejle, hvad det koster at drive institutionen.

Det, vi ser i dag, er jo, at der rigtig mange steder er gode skoler, som hvert år har en stor tilstrømning, men hvor man må afvise elever, og at der så er dårlige skoler, som kommer til at optage elever, som egentlig ikke havde ønsket at gå der, og som bliver ved med at blive drevet dårligt, og hvor der ikke er et reelt incitament til at forbedre ydelsen og at oppe sig, fordi vi har et system, der også understøtter dårligt drevne institutioner.

Derfor siger vi, at vi, hvis det hele ikke skal detailreguleres, hvis vi ikke skal dynges til i mere bureaukrati, mere administration, så bliver nødt til at flytte pengene derud, hvor institutionerne er og give institutionerne noget mere frihed, men selvfølgelig også anerkende, at der er dele af landet, hvor det koster lidt mere at opretholde en skole. Og det er vigtigt for et lokalområde – undskyld, nu står jeg med ryggen til – at opretholde skoler.

Kl. 21:28

Formanden (Søren Gade):

Hr. Frederik Vad.

Kl. 21:28

Frederik Vad (S):

Men er forudsætningen for, at det kan lade sig gøre, ikke, at vi i højere grad deles om de sociale udfordringer, der er? Ordføreren brugte jo valgkampen på at tordne imod elevfordelingsaftalen, som vi jo så også skrottede efter valget. Men hvis vi ikke får lavet nogle modeller, hvor man deles om de unge, der har anden etnisk baggrund, deles om dem, der f.eks. slås med ordblindhed, deles om dem, som kæmper med en diagnose, som måske kan gøre det lidt svært at passe ind i en klasse eller et eller andet, hvis ikke alle, der modtager penge fra staten, løfter de sociale udfordringer sammen, så kommer vi vel aldrig i mål med det, som ordføreren taler om.

Kl. 21:29

Formanden (Søren Gade):

Ordføreren.

Kl. 21:29

Pernille Vermund (NB):

Men der er ikke noget, der tyder på, at de to ting skulle være hinandens modsætninger. Der er intet der tyder på det. Når vi taler om tvangsfordelingen af elever og vi taler om de udfordringer, der er i gymnasiet, så er vores svar et andet end tvangsfordeling. Vores svar er, at vi må erkende, at der er nogle unge mennesker, som ikke skal vælge at gå i gymnasiet, og som ikke skal have mulighed for at gå i gymnasiet.

Vi er nødt til at se på karakterkravet, vi er nødt til at sige, også til de helt unge, at der er andre veje. Og det handler jo bl.a. om ikke bare at gøre det sværere at komme i gymnasiet, men også at gøre det mere attraktivt f.eks. at tage en erhvervsuddannelse.

Kl. 21:29

Formanden (Søren Gade):

Hr. Morten Dahlin, Venstre.

Kl. 21:29

Morten Dahlin (V):

Tak for det. Jeg sidder med sådan et lidt skævt smil og hører på talerne i dag; den ene oppositionspolitiker efter den anden taler problematiserende om, hvor forfærdeligt det er, at der nu er flere penge i kassen, og at det nærmest skulle være en eller anden form for problem for Danmark, og at det er et særskilt problem for regeringen. Jeg har den modsatte holdning. Jeg synes jo grundlæggende, det er sundt, at de danske finanser er stærke.

Men penge gør det jo ikke alene. Altså, hvis man skal sætte det lidt hårdt op, er det jo i princippet ligegyldigt, om der er tusind frie milliarder til velfærd, infrastruktur eller grøn omstilling, hvis der ikke er nogen hænder, hvis der ikke er nogen hoveder, hvis der ikke er nogen mennesker, hvis der ikke er noget arbejdskraft til at udføre opgaverne. Og derfor bliver vi nødt til at lave reformer, som ikke bare skaffer flere penge, men som også skaffer mere arbejdskraft.

Derfor kunne jeg bare godt tænke mig at spørge Nye Borgerlige, om Nye Borgerlige i den her valgperiode har tænkt sig at melde sig som et konstruktivt parti og være med til at lave den slags reformer.

Kl. 21:30

Formanden (Søren Gade):

Ordføreren.

Kl. 21:30

Pernille Vermund (NB):

Ja, men det er, under forudsætning af at det ikke bare er mere grønthøstermetode, mere salamimetode og noget, der sådan helt grundlæggende udhuler vores værdier og kultur. Derfor var vi imod afskaffelsen af store bededag. Derfor var vi også som udgangspunkt imod, at man bare ville skære på de lange videregående uddannelser; det er man heldigvis blevet klogere på nu.

Men vi er da klart for, at vi forbedrer vores samfund. Når vi taler arbejdsudbud, synes jeg bare også, man skylder at sige, at når man har en politik, der betyder, at den offentlige sektor hvert år skal optage og opsluge stadig flere ansatte, stadig flere fuldtidsbeskæftigede, går det jo ud over muligheden for at rekruttere medarbejdere i det private, og vi har en offentlig sektor, hvor antallet af ansatte, som beskæftiger sig med ledelse og administration, er steget markant.

Jeg tror, vi er enige om, at der er nogle reelle problemer i den offentlige sektor. Hvis vi får løst dem, er jeg også ret sikker på at det vil frigive nogle ressourcer til det, som er den borgernære kernevelfærd.

Kl. 21:31

Formanden (Søren Gade):

Hr. Morten Dahlin.

Kl. 21:31

Morten Dahlin (V):

Delen omkring den offentlige administration er jeg helt enig i. Altså, vi bliver nødt til at kigge på udviklingen i administrative medarbejdere og bureaukrati, både i regioner, kommuner og i staten. Så det deler jeg ordførerens oplevelse af. Jeg er bare lidt ked af det der med reformer, altså det med, at man siger: Vi vil gerne reformer, men vi vil ikke lige den reform, vi vil ikke lige den reform, og vi vil ikke lige den reform. Man siger jo nej, hver gang man skal bide til bolle.

Hvis vi nu skal kigge lidt fremad, har regeringen eksempelvis en plan om en su-reform – og når man nu fra Nye Borgerliges side er bange for at lægge sig ud med akademikervældet i forhold til uddannelserne, er man så også bange for at tage fat, når der skal laves en su-reform?

Kl. 21:32

Formanden (Søren Gade):

Ordføreren.

Kl. 21:32

Pernille Vermund (NB):

Nej, det er vi ikke. Og det er jo interessant, hvor kort tid man kan sidde som støtteparti til statsminister Mette Frederiksen, før man, ret hurtigt, adopterer den her holdning om, at hvis ikke man vil vores politik, vil man jo ingenting.

Sådan er det jo ikke. Ordføreren ved udmærket, at Nye Borgerlige har en økonomisk 2035-plan, som er fyldt med reformer, som i høj grad øger arbejdsudbuddet, sænker skatter og afgifter osv. Der er masser at tage af, og Venstre og ordføreren er velkomne til at søge inspiration.

Kl. 21:33

Formanden (Søren Gade):

Hr. Mohammad Rona, Moderaterne. Værsgo.

Kl. 21:33

Mohammad Rona (M):

Tak for det. Nu har jeg været så fræk at bevæge mig ind på Nye Borgerliges hjemmeside, og jeg vil gerne være ærlig og sige, at det ikke er særlig tit, jeg er derinde. Men jeg kan jo så se, at Nye Borgerlige derinde i forhold til konventionerne bl.a. skriver, at man gerne vil tage et opgør med konventionerne. Det har vi også diskuteret et par gange med alle de B-forslag, vi har haft. Men der står også, at et opgør ikke nødvendigvis betyder, at vi vil melde os ud af konventionerne. Det synes jeg er positivt. Der er også gode ting ved konventionerne, står der, og dem skal vi kunne stole på. Så vil man have et opgør, eller vil man ikke? Altså, hvor står man der?

Kl. 21:33

Formanden (Søren Gade):

Ordføreren.

Kl. 21:33

Pernille Vermund (NB):

Vi har jo tilsluttet os flere og mange forskellige konventioner. En af de konventioner, som ofte forhindrer os i at føre den politik, vi gerne vil i Danmark, når det handler om udlændingepolitikken, er menneskerettighedskonventionen. I Nye Borgerlige anerkender vi, at det ikke er konventionen i sig selv, der er problemet, men at det er den meget aktivistiske domstol, som jo forvalter konventionen, og som også er med til at skubbe konvention i en retning, som ikke har været tiltænkt fra begyndelsen. Jeg har i perioder været glad for at lytte til skiftende socialdemokrater, som har pippet op og sagt: Nu er vi nødt til at se på det her; det kan ikke være rigtigt, at vi har en domstol, der sidder og er så aktivistisk og i virkeligheden efterhånden beskytter forbryderen mere end offeret. Men det bliver ved de små pip, og så sker der ikke så meget mere. Og der siger vi jo: Vi bliver nødt til at stå fast på det her; vi mister jo fuldstændig opbakningen fra befolkningen; vi udhuler og tømmer vores folkestyre for indhold, hvis ikke vi erkender, at der er et problem her.

Kl. 21:34

Formanden (Søren Gade):

Hr. Mohammad Rona, værsgo.

Kl. 21:34

Mohammad Rona (M):

Tak for det, og tak for svaret. Der står så også på hjemmesiden, at der også er nogle gode ting ved konventionerne, og det er jeg rigtig glad for at der står på Nye Borgerliges hjemmeside. Hvad er det for nogle gode ting, som man synes der er?

Kl. 21:35

Formanden (Søren Gade):

Ordføreren.

Kl. 21:35

Pernille Vermund (NB):

Faktisk siger vi jo ofte i Danmark, at vi har ytringsfrihed, og at vores ytringsfrihed er fastsat i grundloven. Men det er den jo egentlig ikke. Det er fastsat i grundloven, at man ikke må indføre censur, og så er der nogle tilsvarende bestemmelser. Altså, det er ikke den reelle ytringsfrihed, som står beskrevet der. Den står faktisk mere tydeligt beskrevet i menneskerettighedskonventionen, så vidt jeg husker. Så det er jo sådan et af de eksempler.

Men hvordan det så fortolkes af en domstol, og hvad det konkret betyder, når man laver lovgivning i de enkelte lande, er der, hvor det så kan blive problematisk.

Kl. 21:35

Formanden (Søren Gade):

Tak for det. Den næste, der får ordet, er hr. Rasmus Jarlov, Det Konservative Folkeparti. Værsgo.

Kl. 21:35

Rasmus Jarlov (KF):

Tak for en god tale, som jeg synes indeholdt rigtig mange gode værdier. Jeg kan godt høre, at vi har noget fælles ideologisk grundlag, når jeg hører fru Pernille Vermund tale, og der er også en grund til, at vi engang har været i det samme parti. Jeg synes, det er rigtig godt med al den snak om kultur og civilsamfund og statens rolle osv. Det synes jeg er meget, meget positivt. Jeg har generelt været ked af, at den sidste periode med borgerligt flertal af nogle borgerlige politikere er blevet talt meget langt ned, som om det var helt forfærdeligt, at vi ikke kunne gennemføre noget, og nu er der det her behov for at lave en ny koalition af partier, for at man kan gennemføre reformer og øge arbejdsudbuddet osv.

Hvis man sådan ser bort fra store bededag, som jo grundlæggende bare er et dårligt forslag og heller ikke rigtig giver noget arbejdsudbudsmæssigt, er der så generelt hos Nye Borgerlige en modstand mod at lave reformer af arbejdsudbuddet, som gør, at der er behov for den her regering, i stedet for at man laver en borgerlig regering, som kunne lave den slags ting?

Kl. 21:36

Formanden (Søren Gade):

Ordføreren.

Kl. 21:36

Pernille Vermund (NB):

Nej, absolut ikke, men vi siger ret klart, at når vi gennemfører reformer, skal det selvfølgelig være med henblik på, at vi både får det økonomiske afkast og det arbejdsudbud, som er højest i forhold til den omkostning, reformen medfører. Det er derfor, vi har presset på for sådan noget som at afskaffe registreringsafgiften. Det kan jo lyde mærkeligt for folk, der måske sidder derude og tænker: Hvad har det med noget at gøre? Men registreringsafgiften er en afgift, som det er sådan med, at hvis vi afskaffer den, vil det give et kæmpe arbejdsudbud pr. krone. Det er også en afgift, som i dag skævvrider vores land, som altså helt tydeligt tynger, hvad skal man sige, landdistrikterne og store dele af Jylland, mere end den tynger storbyerne. Så nej, vi er bestemt ikke imod reformer, og jeg synes, det er bemærkelsesværdigt, at man som nominelt borgerligt-liberalt parti ser sig nødsaget til at støtte en socialdemokrat for at få gennemført reformer.

Kl. 21:37

Formanden (Søren Gade):

Hr. Rasmus Jarlov.

Kl. 21:37

Rasmus Jarlov (KF):

Tak. Så vil jeg spørge om noget helt andet, som jeg ikke har hørt Nye Borgerlige sige så meget om, nemlig Grønland, som vi sikkert kommer til at diskutere lige om lidt, når det bliver de nordatlantiske medlemmers tur. Hvad er grundlæggende Nye Borgerliges holdning til en grønlandsk statsdannelse og løsrivelse fra Danmark? Ser Nye Borgerlige for sig, at det er noget, Danmark ligefrem skal betale til, også bagefter?

Kl. 21:38

Formanden (Søren Gade):

Ordføreren.

Kl. 21:38

Pernille Vermund (NB):

Nej, i Nye Borgerlige er vi glade for rigsfællesskabet, og vi synes også, at vi skal gøre mere for at styrke vores rigsfællesskab. Det er derfor, jeg som retsordfører ad flere omgange, når jeg har været på talerstolen, når vi har haft retspolitik, som skulle gennemføres for Danmark, har kritiseret, at der går så lang tid, før retspolitikken bliver gennemført i Grønland. Det er også derfor, vi har sagt, og jeg har for kort tid siden også talt med ordføreren hernede om det, at vi sådan set støtter, at man, hvis man har et rigsfællesskab og man står her på talerstolen og taler om sager enten vedrørende Grønland og Færøerne direkte eller i de store åbningsdebatter og afslutningsdebatter eller partilederdebatter, så kan tale på sit eget sprog og bruge tolk. Det skal kun være i de debatter, men vi støtter, at der bliver en mulighed for det. Jeg tror, det er vigtigt, at vi styrker vores rigsfællesskab.

Kl. 21:39

Formanden (Søren Gade):

Fru Trine Pertou Mach, Enhedslisten. Værsgo.

Kl. 21:39

Trine Pertou Mach (EL):

Tak for det. Og tak til ordføreren for talen. Jeg noterede mig, at ordføreren med et vist brod gav udtryk for, at ordførerens borgerlige kolleger i regeringen for ikke at være rigtigt liberale. Så blev jeg en lille smule nysgerrig på, hvad en ægte liberal i virkeligheden er i fru Pernille Vermunds øjne.

Lad mig sige, hvorfor jeg bliver nysgerrig: Det er jo, fordi vi netop har fejret 50-året for den fri abort i Danmark, og i den forbindelse har regeringen meldt ud – og nu skal jeg gøre noget, vi ikke gør så ofte, for jeg vil nemlig rose regeringen for det her - at den ønsker at nedsætte grænsen for, hvornår unge kvinder kan vælge at få en abort uden forældrenes samtykke, således at unge kvinder mellem 15 og 17 år kan vælge at få det. Jeg forstår, at Nye Borgerlige er imod det her, men er det i virkeligheden ikke essensen af at være liberal at sikre de her unge kvinder friheden til selv at vælge, om de vil have en abort?

Kl. 21:39

Formanden (Søren Gade):

Ordføreren.

Kl. 21:39

Pernille Vermund (NB):

Det, vi siger i Nye Borgerlige, er, at det, ligesom vi i dag har mulighed for at give de unge kvinder en abort, også selv om forældrene er imod det, også skal være muligt i fremtiden, men vi bryder os ikke om, at et ungt menneske på 15 eller 16 år kan få foretaget noget så indgribende som en abort og gå med en uønsket graviditet, uden at forældrene bliver informeret. Så det, vi ikke støtter, er i virkeligheden det her med, at man som familie, som forældre ikke har mulighed for at hjælpe det unge menneske, eller at man som ungt menneske risikerer at stå helt alene med så stor en beslutning. Det er ikke sådan, at vi ikke bakker op om, at et ungt menneske, der ønsker at få en abort, skal have mulighed for det.

Kl. 21:40

Formanden (Søren Gade):

Fru Trine Pertou Mach.

Kl. 21:40

Trine Pertou Mach (EL):

Tak for svaret. Det jo godt, for så er der et eller andet sted, hvor vi kan arbejde med at finde et fælles fodslag, for jeg tror ikke, at det, regeringen har sagt, i virkeligheden er, at forældrene ikke må blive inddraget, og at den unge kvinde kun kan få lov til at vælge frit, hvis hun fravælger forældrenes hjælp og støtte i den situation.

Det her handler jo om, at langt de fleste unge kvinder i den alder formentlig ville tage samtalen med forældrene, men vi skal sikre, at de kvinder, der af er en eller anden grund måske har svært ved at tale med forældrene om det, fordi det at forbundet med skam, familierelationer eller noget andet, ikke skal stå i den situation. Selvfølgelig skal der være masser af støtte og opbakning. Kunne man forestille sig, at Nye Borgerlige, hvis man sikrer et godt støtteapparatet omkring dern unge fra sundhedsvæsenets side, i virkeligheden god kan bakke op om det her og sikre den frie ret til de unge piger?

Kl. 21:41

Formanden (Søren Gade):

Ordføreren.

Kl. 21:41

Pernille Vermund (NB):

Det vil vi ikke, hvis  det skal være uden forældrenes vidende. Vi vil simpelt hen ikke bakke op om, at man som stat kan foretage et indgreb på så ungt menneske, og at et ungt menneske kan tage så vidtgående en beslutning og gå med så stor en hemmelighed alene, uden at forældrene er inddraget. Jeg har kun drengebørn, men jeg kan simpelt ikke forestille mig noget mere forfærdeligt, end hvis mine børn kom i en situation, hvor de følte, at de ikke kunne sige det, og gik med noget alene så længe. Og vi ved jo, at børn og unge indimellem har en anden opfattelse af, hvordan forældrene vil reagere, end hvad der er virkeligheden. Vi synes det et skråplan. Det er simpelt hen for at beskytte de unge og familierne i det her.

Kl. 21:42

Formanden (Søren Gade):

Fru Mette Abildgaard, Det Konservative Folkeparti, værsgo.

Kl. 21:42

Mette Abildgaard (KF):

Tak til fru Pernille Vermund for en god og konstruktiv tale. Jeg har faktisk bidt mærke i, at jeg synes, at Nye Borgerlige er meget flittigt til stede hernede i Folketingssalen til helt umådelig mange debatter. Det har jeg bidt mærke i, og stor respekt for at prioritere det arbejde så højt.

En af de debatter, hvor Nye Borgerlige også var til stede, var den, hvor vi diskuterede PFAS og muligheden for et nationalt forbud mod PFAS. Der havde vi Konservative meldt ud tidligere på dagen, at vi gik ind for et nationalt forbud, og jeg havde faktisk en forventning om, at vi ville være det eneste borgerlige parti, så jeg blev meget positiv over, at Nye Borgerlige også var klar til det.

En anden dagsorden, hvor jeg kunne forestille mig at vi også kunne have nogle fælles synspunkter med Nye Borgerlige, er i forhold til beskyttelse af drikkevand. Der er stadig væk alt for mange pesticidfund i vores drikkevand. Der udestår den her akutplan for vores boringsnære beskyttelsesområder – de zoner, der er rundt om vores boringer. Er det noget, som også ligger ordføreren på sinde?

Kl. 21:43

Formanden (Søren Gade):

Ordføreren.

Kl. 21:43

Pernille Vermund (NB):

Ja, vores drikkevand ligger i den grad Nye Borgerlige på sinde. Men jeg synes også, det er meget vigtigt, når man tager den debat, at man gør det på et faktuelt og oplyst grundlag. Vi har i Danmark ekstremt høje krav til, hvad der bliver brugt, f.eks. i vores landbrug. Det har vi ikke i alle mulige andre industrier, som er helt lige så slemme. Men landbruget i Danmark er væsentlig strengere reguleret end i mange andre lande. Og det synes jeg man skal have med, når man fortæller det her. For indimellem kommer det til at lyde, som om danske landmand går rundt og ødelægger vores drikkevand i dag, og det er jo ikke rigtigt.

Kl. 21:44

Formanden (Søren Gade):

Fru Mette Abildgaard.

Kl. 21:44

Mette Abildgaard (KF):

Nej, det er fuldstændig rigtigt, at de fund, der bliver gjort, er lovlige stoffer, som har været godkendt på det tidspunkt, hvor de er blevet anvendt. Det kan man ikke klandre nogen landmænd for. De har holdt sig fuldstændig inden for reglerne. Men ikke desto mindre finder man stadig væk de her fund. Og jeg ved, at der jo også hos mange landmænd er en interesse i eksempelvis at få taget nogle jorder ud af drift eller andet på de områder, hvor der er sårbare drikkevandsområder, så man kan give en beskyttelse der, hvor jorden måske alligevel ikke i så høj grad er egnet til driften. Men lad det blot være en opfordring til, at vi har en tæt dialog der også.

Kl. 21:44

Formanden (Søren Gade):

Ordføreren.

Kl. 21:44

Pernille Vermund (NB):

Det har vi bestemt. Og når vi taler om, hvad der er af muligheder for både at passe på vores natur, vores miljø og så at hjælpe dansk landbrug, er vi jo i en situation i dag, hvor der på rigtig mange områder er administration og arbejde ude i kommunerne, som står i vejen for, at man får gjort det rigtige. Vi har vedtaget lovgivning. Vi har lavet en landbrugsaftale. Og alligevel ser vi år efter år, at landbruget bøvler med f.eks. at få lov til at udtage jorde. Så det er vi helt klar på.

Kl. 21:45

Formanden (Søren Gade):

Der er ikke flere korte bemærkninger, så vi siger tak til ordføreren, fru Pernille Vermund fra Nye Borgerlige. Jeg byder nu velkommen til fru Aki-Matilda Høegh-Dam fra Siumut.

Kl. 21:45

(Ordfører)

Aki-Matilda Høegh-Dam (SIU):

Qujanaq. Tak. Kongeriget. Danmarks nutidshistorie. I dag, mens jeg lytter til mine kollegaer under afslutningsdebatten, hører jeg, at der bliver diskuteret grundvand, vindmøller, ældrepleje, sygeplejersker, vandkraft, arbejdskraft, kunstig intelligens, frihed, forsvar og meget, meget mere. Men midt i disse afgørende debatemner er der en alarmerende stilhed i forhold til emnet om Grønland.

Ud over nogle bemærkninger fra statsministeren, hendes partifælle og måske et enkelt spørgsmål eller to bliver der næsten ikke lagt nogle ord ind om Grønland og det grønlandske folk eller om Danmarks ansvarsområder for Grønland. Der er ikke ét konkret forslag om, hvordan vi f.eks. forbedrer domstolene i Grønland – domstolene, hvor man som borger kan risikere næsten op til et årtis ventetid. Retssikkerheden er udfordret. Dommere står for skud hver evig eneste dag, alene fordi man ikke altid ønsker at investere i grønlændernes retssikkerhed.

Hvis ikke domstolene vækker så stor interesse fra nogle af mine folketingskollegaer, kunne vi måske i stedet have hørt noget mere om, hvordan vi får rettet op på uligheden for statsansatte, hvor henholdsvis grønlandsk politi og grønlandske anstaltsbetjente stadig den dag i dag får dårligere lønvilkår end resten af kongeriget, alene på baggrund af at man er fra Grønland. Eller man kunne finde løsninger på den kritik, som FN's rapportør kom med tidligere på året. FN-rapportøren kritiserede Danmark for at behandle grønlandske inuit umenneskeligt, ja, direkte racistisk sammenlignet med andre danske statsborgere.

Institut for Menneskerettigheder har for nylig også været ude at kritisere det høje antal anbringelser af grønlandske børn uden for hjemmet, hvor ikkekulturelt tilpassede test til måling af forældrekompetencerne har vist sig at være ubrugelige. Og trods åbne høringer i Grønlandsudvalget, undersøgelser og større debatter har vi endnu ikke hørt noget mere om dette til dagens folketingsdebat. Men hold da op, sikke en krænkelse, at jeg talte et andet sprog end dansk fra talerstolen.

Vi fra Siumut har bragt disse emner op i årtier, men det føles ærlig talt, som om vi snakker for døve ører. Derfor er jeg også ærligt nysgerrig på at høre, hvorledes målet om selvstændighed, løsrivelse eller statsdannelse, eller hvad man vil kalde det, kan virke så fjernt for mange af dem, der sidder herinde, når det er tydeligt, at Danmarks ansvarsområder for Grønland dag ind og dag ud går ubemærket hen og bliver negligeret, endda i en tid, hvor Grønland aldrig har været så meget i danske medier, som det er i dag. Det er en oprigtig nysgerrighed om, hvorledes et folk, der lynhurtigt går op i det røde felt, når det handler om mink, eller hvor smertetærsklen nås ved tale om afskaffelse af en enkelt fridag, alligevel kan være så uforstående over for Grønlands utilfredshed med det såkaldte rigsfællesskab.

I stedet bliver vi ofte mødt med, at vi alene bare skaber splid, når vi pointerer, hvor revnerne ligger. Vi bliver mødt med, at det skal være en elitær kamp om statsdannelse, selv om det er knap 80 pct. af den grønlandske befolkning, der ønsker en anden konstruktion end den, vi ser i dag. Vi bliver bedt om at rejse tilbage til Grønland, når vi ikke taler andet end dansk. Men man kan jo have en tendens til at få det til at lyde, som om det koloniale efterslæb bare er en lang overstået historie, men om 5 dage, altså den 5. juni, grundlovsdag, er det 70 år siden, at Danmark ved en folkeafstemning indlemmede Grønland og det grønlandske folk i kongeriget, altså uden en folkeafstemning i Grønland.

Kl. 21:50

Vi skal ikke se særlig langt tilbage, før man kan få øje på Danmarks angreb på det grønlandske folk via systematisk segregering, hvor man inddelte folkeskolebørn i henholdsvis danske og grønlandske klasser. Hvis forældre ønskede at få den bedste fremtid for deres børn, skulle de også forsøge at få deres børn ind i en såkaldt dansk klasse, for danskheden blev belønnet, mens det grønlandske blev straffet og betragtet som primitivt og uden nogen form for fremtid.

Helt frem til i dag har grønlændere, der er gode til dansk, bedre muligheder end dem, der er bedst til grønlandsk. Det vil heller ikke være ligetil for primært grønlandsksprogede folketingskandidater at arbejde for deres eget land her i Folketinget, sådan som det ser ud i dag. Dette er endnu et klart eksempel på den demokratiske fattigdom, særlige dele af kongeriget også kan blive udsat for selv den dag i dag.

Men jeg ser altså også et lys for enden af tunnellen. Alt er jo ikke mørkt og dystert. Bare de seneste 4 år har jeg set store fremskridt. Jeg ser stærke kalaallit og inuit, der tager deres identitet tilbage og nægter at skamme sig over den. Jeg ser en velvillig statsminister, der formår at tage ansvar og sige undskyld, og enkelte aktive kollegaer, som gerne vil forstå, og som gerne vil finde løsninger. Jeg ser 10 pct. af det grønlandske folk, der inden for 10 år bryder med den uddannelsesmæssige sociale arv og tager sig en uddannelse.

Jeg ser danske medier, der er villige til at give Grønland en stemme i kampen for retfærdighed og kampen for kvindens krop og social ulighed. Jeg ser kalaallit og inuit, som modigt tager debatterne op om medmenneskelig retfærdighed i deres hverdag. Jeg ser altså fremgang, og jeg tror også på det, som statsministeren i sin tale sagde i dag, om, at det aldrig er for sent at gøre det rigtige. Men vi er først lige begyndt, og det er altså vigtigt, at vi holder fast i at gøre det rigtige hver evig eneste dag.

Når jeg pointerer disse udfordringer, er det ikke for at gøre nogen misfornøjede, men rettere et forsøg på at gøre folk mere opmærksomme på realiteterne, som vi grønlændere – kalaallit/inuit – oplever hver evig eneste dag og stadig med oprejst pande, styrke og mod udfordrer dagligt, i håb om at vi sammen kan skabe en lysere fremtid.

Når vi bliver bedt om at bygge bro, så forestil jer, at der knap de sidste 300 år har været en bro, men en ensrettet bro mod Danmark. Forståelse, respekt og ligeværdighed kan kun opnås, ved at broen ikke længere er ensrettet. I skriver danmarkshistorie. Hvad vil I gerne have, at der skal stå om den her tid i de kommende historiebøger? Hvad skal der stå om Danmarks fremtids historie? Tak.

Kl. 21:54

Formanden (Søren Gade):

Tak for det. Der er en række korte bemærkninger, og jeg giver først ordet til hr. Anders Kronborg, Socialdemokratiet. Værsgo.

Kl. 21:54

Anders Kronborg (S):

Tak for talen. Nu deltog jeg jo selv i redegørelsesdebatten om rigsfællesskabet, og fru Aki-Matilda Høegh-Dams tale der har sat utrolig mange tanker i gang i den forløbne tid. Man kan selvfølgelig vælge på den ene side at blive vred, men man kan også vælge på den anden side at prøve at forstå, og et sprog er naturligvis en del af en identitet; det er noget, der står stærkt. Og jeg vil bare anerkende, at det er en progressiv dialog, vi skal have i Grønlandsudvalget, om, hvordan de grønlandske medlemmer også kan ytre sig på deres sprog her i det danske parlament.

Uanset hvad Grønland må vælge at gøre i fremtiden, er vi jo et fællesskab. Vi har en historie med hinanden, og jeg tror, det er meget vigtigt, hvis et fællesskab skal udvikles, at man kender hinanden. Og der kunne jeg godt tænke mig at spørge fru Aki-Matilda Høegh-Dam: Hvordan kan vi styrke kendskabet til hinanden i rigsfællesskabet? Hvordan kan vi styrke, at man i den unge generation får kendskab til hinanden og kender hinandens problemstillinger?

Kl. 21:55

Formanden (Søren Gade):

Ordføreren.

Kl. 21:55

Aki-Matilda Høegh-Dam (SIU):

Jeg anerkender også den gode dialog, jeg har med spørgeren. Det er således, at hr. Anders Kronborg også har været i medierne for ikke så lang tid siden, hvor der også var en anerkendelse af, at der er større behov for at lære mere om Grønland og den grønlandske befolkning, kultur og måske endda det grønlandske sprog fra dansk side, idet vi fra barnsben bliver oplært i alt muligt om Danmark. Så hvis vi skal skabe den her balance, skal man også starte herfra. Jeg ser stor velvillighed fra ordførerens side, og det skal der være en anerkendelse af.

Kl. 21:55

Formanden (Søren Gade):

Hr. Anders Kronborg.

Kl. 21:55

Anders Kronborg (S):

Noget af det, jeg selv har påpeget her i parlamentet, er jo den ulighed, der er i forhold til at se forskellige projekter på Grønland. Og det kan selvfølgelig lyde, som om man bare vil have en oplevelse ved at komme til Grønland, men det er sådan set ikke det. Der er jo både nogle utrolig spændende projekter, der er under udvikling i Grønland i øjeblikket, bl.a. lufthavne, og også nogle udfordringer, som ordføreren peger på. Men det er stort set umuligt som dansk parlamentariker at komme til Grønland.

Så hvilke muligheder ser fru Aki-Matilda Høegh-Dam for at styrke, at vi faktisk på lige fod, ligesom man kan komme ud og se en dansk udvidelse, kan komme til Grønland og følge, hvad der sker deroppe?

Kl. 21:56

Formanden (Søren Gade):

Ordføreren.

Kl. 21:56

Aki-Matilda Høegh-Dam (SIU):

Først og fremmest er der jo den her systematiske tilgang, vi også bliver nødt til på en eller anden måde at reformere, og så kan man jo have alle mulige holdninger. F.eks. bliver der fra Grønlands side sagt: Statsdannelse kan skabe et reelt rigsfællesskab mellem parterne, hvor vi kan have en mere konstruktiv tilgang til nogle af de her udfordringer. Lad os f.eks. nævne danske ansvarsområder i forhold til Grønland, for som ordføreren siger, er en af udfordringerne netop, at når man ikke kender til udfordringerne og ikke selv har levet der, så er det svært at komme med konkrete forslag. Det er også derfor, at vi i Grønlandsudvalget har forsøgt at lave temamøder og debatter om nogle enkelte ansvarsområder, men der er jo lang vej endnu. Hvordan vi gør det systematisk, må vi tage en yderligere snak om.

Kl. 21:57

Formanden (Søren Gade):

Fru Anne Valentina Berthelsen, Socialistisk Folkeparti, værsgo.

Kl. 21:57

Anne Valentina Berthelsen (SF):

Tak til ordføreren for en fin tale. Der er krig i Europa, og den aggressive part er en arktisk stat. Rusland er lige nu med til at øge spændingsniveauet i Arktis markant, bl.a. med tilstedeværelsen af ubåde med nukleare kapaciteter om bord.

Er ordføreren enig i, at vi derfor som rigsfællesskab har et særligt ansvar for at overvåge, hvad der foregår i de arktiske farvande, at samarbejde om det og at sikre, at vi kan reagere, hvis der sker noget, både for vores egen, for Grønlands og Færøernes skyld?

Kl. 21:58

Formanden (Søren Gade):

Ordføreren.

Kl. 21:58

Aki-Matilda Høegh-Dam (SIU):

Jo, der er jo ikke så meget at diskutere her. Selvfølgelig skal vi kunne beskytte hinanden, og det er jo også derfor, hvis du kigger på de fem forskellige grønlandske partier, at de fleste af dem, hvis ikke alle, meget bevidst og gerne vil være en del af et større internationalt forsvarsforlig, f.eks. med NATO. Det er jo også det, vi ser i Grønland allerede i dag, altså at vi er beskyttet på grund af de her alliancer, og selvfølgelig skal vi også blive ved med at lave de der alliancer, uanset om det er med Danmark eller nogle andre NATO-lande.

Kl. 21:58

Formanden (Søren Gade):

Fru Anne Valentina Berthelsen, værsgo.

Kl. 21:58

Anne Valentina Berthelsen (SF):

For så vidt er jeg meget glad for den udmelding, men noget af det, som man jo siger i Arktis, i hvert fald dem, der arbejder med det her, og noget af det, som amerikanerne siger, og noget af det, som NATO siger, er, at der er gevaldig stor forskel på, hvordan en aggressiv part som Rusland reagerer på militær tilstedeværelse, afhængigt af om det er NATO, der er der, amerikanerne, der er der, eller om det er rigsfællesskabet og Danmark.

Hvad er bedst for spændingsniveauet i Arktis? Er det, at vi er der som rigsfællesskab og tager ansvaret på os, eller at amerikanerne og NATO gør det?

Kl. 21:59

Formanden (Søren Gade):

Ordføreren.

Kl. 21:59

Aki-Matilda Høegh-Dam (SIU):

Men det er jo lidt svært at skelne, for vi er allerede NATO, altså, Danmark er en del af NATO, og på den måde er NATO allerede også repræsenteret i Grønland, og USA er også i Grønland og har været det i rigtig mange årtier. Så man kan ikke rigtig skille de to ad på den måde. Men selvfølgelig skal man jo kunne overvåge, og selvfølgelig skal man også sikre sig, at alt er, som det skal være. Så jeg kan ikke rigtig svare på det på en anden måde.

Kl. 21:59

Formanden (Søren Gade):

Hr. Rasmus Jarlov, Det Konservative Folkeparti.

Kl. 21:59

Rasmus Jarlov (KF):

Tak. Jeg er lige nødt til at korrigere fru Aki-Matilda Høegh-Dam i forhold til den episode, der var, hvor hun talte grønlandsk fra Folketingets talerstol. For i sin ordførertale her til aften sagde fru Aki-Matilda Høegh-Dam, at det blev mødt med meget vrede og negative reaktioner fra resten af Folketinget, og fik det til at lyde, som om det havde vakt stor modvilje. Det gjorde det jo ikke. Altså, den eneste kritik, der er kommet fra resten af Folketingets partiers side, er, at man havde syntes, det havde været rart, hvis man havde varslet det på forhånd, således at der kunne have været en tolk til stede, som kunne have hjulpet resten af Folketingets medlemmer med at forstå det.

Men der er ikke nogen modstand her fra Folketingets andre partier mod, at man taler grønlandsk. Jeg ser det faktisk selv som noget positivt, for jeg ser det som et forsøg på at slå fast, at Folketinget også er Grønlands parlament, og det synes jeg faktisk er meget positivt. For vi vil gerne have, at de grønlandske folketingsmedlemmer, som er valgt af det grønlandske folk til at repræsentere Grønland, når vi diskuterer alle de emner, som besluttes herinde, er aktive og tager ejerskab over det at være i Folketinget.

Kl. 22:00

Tredje næstformand (Karsten Hønge):

Ordføreren.

Kl. 22:00

Aki-Matilda Høegh-Dam (SIU):

For det første skal det lige præciseres, at jeg netop ikke har refereret til en eller anden form for folketingsreaktion, så det er jo ikke korrekt.

Men når det så er sagt, er jeg jo utrolig glad for, at man gerne vil gøre mere for at inddrage Grønland, og hvis det inddrager sprog, glæder jeg mig da også til at se nogle flere forslag, bl.a. måske omkring de flag, vi bruger herinde, og lignende.

Men jeg hører en velvillighed, og så må vi jo tage diskussionen derfra.

Kl. 22:01

Tredje næstformand (Karsten Hønge):

Spørgeren.

Kl. 22:01

Rasmus Jarlov (KF):

Jeg synes så, det er godt, at det bliver korrigeret, så det ikke bliver udlagt over for grønlandske vælgere, som om der skulle være en modstand mod, at man udtrykker sig på det sprog, man ønsker, inden for rigsfællesskabet, her i Folketinget. Hvis fru Aki-Matilda Høegh-Dam ønsker at udtrykke sig på grønlandsk i stedet for på sit modersmål dansk, så er hun velkommen til at gøre det. Men vi synes bare, at det havde været god stil og måske også praktisk, når nu vi andre desværre ikke forstår det, at man lige havde anmeldt det, så vi havde haft en mulighed for at følge med i samtalen.

Kl. 22:02

Tredje næstformand (Karsten Hønge):

Ordføreren.

Kl. 22:02

Aki-Matilda Høegh-Dam (SIU):

Der er jo en klar misforståelse i det, altså at det, når vi netop har den her debat om sprog, oftest bliver en kastebold i forhold til, hvad jeg som person har behov for. Der er jo ikke noget, som jeg har behov for som sådan. Jeg repræsenterer en vælgerkreds, hvor en stor del af mine vælgere primært er grønlandsksprogede, eller det er deres modersmål, det er mit modersmål – der må jeg også lige korrigere ordføreren, som vist kom til at sige, at dansk var modersmålet – og det er jo alligevel sådan nogle ting, vi bliver nødt til at tænke på.

Der er en hel vælgerkreds, som ikke kan få lov til at følge med i de lovgivninger, der bliver behandlet herindefra, og det er det, vi skal huske.

Kl. 22:02

Tredje næstformand (Karsten Hønge):

Næste korte bemærkning er til fru Trine Pertou Mach, Enhedslisten.

Kl. 22:02

Trine Pertou Mach (EL):

Tak for det, og tak til ordføreren for talen. Der har jo været talt en del mere om rigsfællesskabet i de seneste uger i den danske medieverden, end der har været måske i lang tid. Og selv om man måske kan diskutere, om formen var hensigtsmæssig til at sparke den her debat i gang, så synes jeg det er vigtigt at fokusere på det, der i virkeligheden var substansen. Jeg synes også, det er der, vi bevæger os hen, nemlig mod ligeværdigheden mellem vores folk og den måde, som vi omgås hinanden på. Og det er en fuldstændig rimelig forventning at have.

Jeg har selv været rimelig rystet over, hvor meget palaver det har kunnet skabe på de sociale medier, at der har været den her diskussion på Christiansborg, og det vidner måske om, at vi har rigtig god grund til at bestræbe os på at tale os tættere på hinanden i den måde, vi taler om det her på. Jeg håber, at den dialog mellem vores partier – også som ordførere – kan fortsætte, som den er startet i hvert fald.

Mit spørgsmål går i virkeligheden på forsvarsforhandlingerne. Det er jo et arktisk ønske, og det arktiske samarbejde handler om lavspænding, så hvad er egentlig ordførerens tilgang til de forsvarsforhandlinger, der går i gang? Hvad er det for nogle hovedønsker, som ordføreren kommer med?

Kl. 22:03

Tredje næstformand (Karsten Hønge):

Ordføreren.

Kl. 22:03

Aki-Matilda Høegh-Dam (SIU):

For det første vil jeg gerne kvittere for ønsket om samarbejde og for den gode dialog, som vi netop også har med hinanden. Det er også vigtigt altid at pointere.

Når det så er sagt, vil jeg sige omkring forsvar, at det i forhold til forsvarsforliget hele tiden har været Siumuts klare linje, at vi går ind i det her ved at støtte den grønlandske naalakkersuisuts klare linje om, hvad det er for et forsvar, vi skal opbygge. Her har det også været et ønske fra naalakkersuisut, at man også inddrager det grønlandske parlament så vidt muligt, så vi ikke oplever det der demokratiske underskud ved kun at inddrage to partier, som er repræsenteret i Folketinget, men alle grønlandske partier, så vidt som overhovedet er muligt.

Der lægger vi os fuldstændig på linje med naalakkersuisut, som netop også ønsker lavspænding, men også – uden at være naive – at sikre, at vi faktisk ved, hvad det er, der sker i vort land.

Kl. 22:04

Tredje næstformand (Karsten Hønge):

Spørgeren.

Kl. 22:04

Trine Pertou Mach (EL):

Tak, og tak for svaret. Lige præcis det her med lavspænding er jo ret vigtigt. Der har været et andet spor i vores dialog omkring rigsfællesskabet med mere inddragelse af den arktiske befolkning, og at der handles efter, hvad borgerne i Arktis egentlig måtte ønske. Hvordan forestiller ordføreren sig, at man kan have den dialog? Er det ved at koble sig til naalakkersuisut? Eller er der andre modeller, som ordføreren har i tankerne i forhold til at diskutere, hvad det er, der kunne være af grønlandske ønsker til forsvarsforliget?

Kl. 22:05

Tredje næstformand (Karsten Hønge):

Ordføreren.

Kl. 22:05

Aki-Matilda Høegh-Dam (SIU):

Jamen først og fremmest burde man selvfølgelig altid snakke med den grønlandske befolkning så vidt muligt. Når det så er sagt, er det netop også noget, som naalakkersuisut bør initiere ved netop at starte nogle høringer, tale med befolkningen og have parlamentarikerne med, for sådan sikrer vi os også mere bred opbakning, som kan være mere grundfæstet, uanset hvad det er for et resultat, vi i sidste ende kommer frem til.

Kl. 22:05

Tredje næstformand (Karsten Hønge):

Næste korte bemærkning er til fru Zenia Stampe, Radikale Venstre.

Kl. 22:05

Zenia Stampe (RV):

Jeg vil gerne benytte lejligheden til at sige tak for den tale, som ordføreren holdt for nogle uger siden, og som jo skabte en del debat. Det var en historisk tale, fordi den sparkede gang i en debat, som har været svær at starte, og det har måske især været svært at starte en debat, hvor man har set begge perspektiver, ikke mindst det grønlandske perspektiv, på rigsfællesskabet. Man kan altid diskutere formen, men nogle gange bliver man nødt til at gøre noget anderledes for at starte en debat, og det skete. Det har altid undret mig, hvor meget Danmark fylder i Grønland, i forhold til hvor lidt Grønland i virkeligheden fylder i den danske debat. Der er et misforhold, og det bliver vi nødt til at ændre på, hvis der skal være et ligeværdigt forhold. Derfor vil jeg også sige tak for en fremragende tale i dag, synes jeg, hvor vi igen fik et indblik i det grønlandske perspektiv. Men jeg synes også, at der var en stor imødekommenhed, og at det var et oprigtigt forsøg på at række ud. Så det er blot en kvittering og en tak for det på Radikale Venstres vegne.

Kl. 22:07

Tredje næstformand (Karsten Hønge):

Ordføreren.

Kl. 22:07

Aki-Matilda Høegh-Dam (SIU):

Tusind tak for kvitteringen, og jeg glæder mig til den yderligere dialog.

Kl. 22:07

Tredje næstformand (Karsten Hønge):

Ønsker fru Zenia Stampe en anden kort bemærkning? Nej. Så er næste korte bemærkning til fru Sascha Faxe, Alternativet.

Kl. 22:07

Sascha Faxe (ALT):

Tak, og tak for talen. Som flere ordførere før mig har sagt, er der jo kommet et noget større fokus på Grønlands del af rigsfællesskabet på det seneste, og med det også forhåbentlig en erkendelse af, at vi skal have en anden form for opgør med kolonitiden, end vi har haft; altså, vi skal finde en ny vej frem. Sproget er én ting, men der er en masse strukturelle udfordringer. Det er en dialog, vi gerne tager i Alternativet, og vi har også en forståelse af, at vi nok også har en læringskurve forude lige som alle andre, fordi vi simpelt hen ikke ved nok. Så jeg håber på, at vi kan fortsætte en dialog, hvor vi alle sammen kan blive klogere.

Noget af det, som vi også har noteret os, er den forfatningskommission, man har i Grønland, som arbejder på at finde ud af, hvilken form for forfatning man gerne vil have i Grønland. Og der er vi nysgerrige på at høre, hvad tankerne i Siumut er, i forhold til at vi har et rigsfællesskab versus man kunne lave en mere konføderationsagtig ting, hvor det er reelt statsdannede og ligestillede stater, der arbejder sammen.

Kl. 22:08

Tredje næstformand (Karsten Hønge):

Ordføreren.

Kl. 22:08

Aki-Matilda Høegh-Dam (SIU):

Tak for spørgsmålet. Det er jo et emne, der står os meget nær i Siumut. Det en af de vigtigste pointer i vores målsætninger netop at skabe et mere systematisk, strukturelt samarbejde. For når vi kigger på samarbejder som disse, bliver udfordringen jo ikke så meget intentionerne. Ofte kan der godt være gode intentioner – vi har hørt dem mange gange før – men når det strukturelle ikke er der til at understøtte det, bliver det meget usikkert for Grønland, om der lige præcis er en person, der lige pludselig kommer i regering og tager albuerne til sig og siger: Nej, det gider jeg ikke. Og så har det en kæmpe konsekvens for et helt land og en helt befolkning på 0,5.

Det er jo sådan nogle systematiske tendenser, vi forsøger at vride rundt på og spørge, om der er nogle andre former, der giver bedre mening, som vi kan gøre nytte af. Det er ikke nødvendigvis en afstandtagen til Danmark; det synes jeg er en stor misforståelse. Det er jo, hvordan vi kan ændre systemet, så det giver bedst mening, altså om det er en free association confederation, en republik. Jeg tror, at der kunne være et ønske om f.eks. stadig at have samme kongehus, men med højhedsret og egne ansvarsområder i Grønland. Der er flere ting, vi kan diskutere.

Kl. 22:09

Tredje næstformand (Karsten Hønge):

Fru Sascha Faxe.

Kl. 22:09

Sascha Faxe (ALT):

Tak for det. Det glæder jeg mig til at tale mere om. Men jeg er  i den situation, som vi står i nu, altså med de rammer, vi har nu, nysgerrig på at høre, hvad vi som Danmark kan gøre for at fremme processen, og hvordan vi kan understøtte vejen frem.

Kl. 22:10

Tredje næstformand (Karsten Hønge):

Ordføreren.

Kl. 22:10

Aki-Matilda Høegh-Dam (SIU):

Tak for spørgsmålet. Der er jo ingen tvivl om, at hvis vi kigger på Danmarks ansvarsområder i forhold til Grønland, bliver vi nødt til at prioritere dem, og det er jo helt oplagt også, fordi det er på den måde, at man skaber mere tillid, mere troværdighed, og det styrker også vores fremtidige samarbejde uanset statsdannelse, uanset konstruktion. Jeg er sikker på, at med alle de der bånd, der også knytter os sammen på godt og ondt igennem historien, så kommer vi jo ikke til at kunne gå uden om hinanden. For at skabe det bedste grundlag for begge befolkninger, bliver vi også nødt til at tage de ting i mente: Hvad kan vi gøre allerede i dag med de ansvarsområder, vi har fra dansk side?

Kl. 22:10

Tredje næstformand (Karsten Hønge):

Næste korte bemærkning er til hr. Sigurd Agersnap, Socialistisk Folkeparti.

Kl. 22:10

Sigurd Agersnap (SF):

Tak for det. Jeg vil gerne spørge ordføreren til den største krise, jeg mener der er for Danmark, for Grønland og for hele verdenssamfundet, nemlig klimakrisen, som jeg også synes bør fylde noget i debatten. For en de første beslutninger, der blev taget af det nye naalakkersuisut, som tiltrådte i 2021, var at droppe fremtidig olieefterforskning i Grønland. Det var en beslutning, vi var glade for i SF, og vi var også stolte af, at den blev truffet af vores søsterparti IA. Siden er ordførerens parti, Siumut, jo gået med i regeringen, og derfor vil jeg bare høre ordførerens holdning til olieefterforskning i Grønland i fremtiden.

Kl. 22:11

Tredje næstformand (Karsten Hønge):

Ordføreren.

Kl. 22:11

Aki-Matilda Høegh-Dam (SIU):

Jeg undrer mig en lille smule over intentionen bag spørgsmålet, for det er jo ikke noget, vi har frembragt en modvilje mod. Og når vi er en befolkning, der er så tæt på naturen, er der intet i os, der har lyst til at ødelægge det, for det er vores levebrød. Det er der, hvor vi er. Vi oplever klimaforandringerne fire gange hårdere, end man gør alle mulige andre steder. Hvis vi skal snakke om olieefterforskning, synes jeg, at siden man har været glad for, at man har stoppet olieefterforskning i Grønland, så kan man sagtens også tage initiativ til at kigge på, om man har lyst til at stoppe olieefterforskning i Danmark. Altså, der er jo olieudvinding. Så hvis man har en holdning det ene sted, har man vel også en holding det andet sted.

Kl. 22:12

Tredje næstformand (Karsten Hønge):

Spørgeren.

Kl. 22:12

Sigurd Agersnap (SF):

Det skal heller ikke forstås, som om at der er nogen onde intentioner i spørgsmålet. Det er jo et fælles anliggende, der kommer os alle sammen ved, i forhold til klimaet og hvordan vi begrænser vores klimaaftryk. Og i SF har vi jo også den klare holdning, at vi hurtigst muligt skal stoppe med at udvinde olie, både i Danmark og internationalt. Så derfor er jeg glad for ordførerens tilkendegivelse af, at det også er Siumuts politik, at man ikke skal have olieefterforskning i Grønland, og det var bare det, jeg spurgte til.

Kl. 22:12

Tredje næstformand (Karsten Hønge):

Ordføreren.

Kl. 22:12

Aki-Matilda Høegh-Dam (SIU):

Altså, det er ikke noget, der står i vores målsætninger. Men det er rigtigt, at det ikke er noget, vi har kæmpet imod. Vi vil gerne arbejde for et mere bæredygtigt Grønland. Hvis man bare kigger på Siumuts målsætninger, har vi jo de sidste mange år arbejdet for ikke bare at skabe bæredygtig energi, men bæredygtig vedvarende energi, altså ikke blot vindmøller, der måske lige pludselig kan stoppe, men noget, der er vedvarende uanset hvad. Og vi vil gerne sikre os, at det bliver til 100 pct., måske endda så meget, at vi med ny teknologi kan eksportere den her energi til resten af verden. Så der er jo flere muligheder, vi også gerne vil kigge på, og på den måde er det ikke noget, hvad skal man sige, der står i vores målsætninger, men vi har heller ikke tænkt os at forhindre det, sådan som det ser ud nu.

Kl. 22:13

Tredje næstformand (Karsten Hønge):

Der er ikke flere korte bemærkninger, så tak til fru Aki-Matilda Høegh-Dam, Siumut. Den næste ordfører er fru Aaja Chemnitz, Inuit Ataqatigiit.

Kl. 22:13

(Ordfører)

Aaja Chemnitz (IA):

I dag markerer afslutningen på folketingsåret. Det har været et folketingsår med historisk mange konflikter i samarbejdet mellem Grønland og Danmark. Vi er dog også nødt til at huske på, at der er positive aspekter. De fire nordatlantiske mandater støtter regeringen. Intet om Grønland uden Grønland er Inuit Ataqatigiits motto, og aldrig før har vi set Grønland så tydeligt afspejlet i regeringsgrundlaget. Grønland er inviteret med til mange forskellige forhandlinger, ikke mindst i forsvarsforliget. Flere ansvarsområder skal fremadrettet administreres af og på sigt overgå til Grønland. Nye love træder hurtigere i kraft.

Potentialet er der, og der er fremskridt, men der er også områder, som vi skal forbedre. Vi kan altid diskutere på den lange bane, om det er tid til en ny konstruktion. Der er ingen tvivl om, at den betydning, som Grønland har, som Arktis har, både når vi snakker sikkerhed, når vi snakker klima, og når vi snakker fremtiden generelt, bliver større og større. På den korte bane kan vi konstatere, at der er brug for at finde flere og bedre metoder til at løfte regeringens politiske fokus på de mange sagsområder, der er. Regeringen er med andre ord nødt til at prioritere Grønland.

I takt med at vi i Grønland bliver klogere på vores historie, lærer vi også, at historien ikke er så idyllisk, som den er gjort til. Skeletterne vælter ud af skabet. Eksperimentbørnene, spiralskandalen, juridisk faderløse og ulovlige adoptioner er negative nedslag i vores fælles historie, som vi er nødt til at forholde os aktivt til – i fællesskab. Der er brug for, at vores historie bliver belyst med både grønlandske og danske briller for at sikre, at vi har en fælles forståelse af, hvordan historien egentlig var.

Historien trækker også tråde til nutidige sager. For det første ved vi, at grønlandske politi- og anstaltsbetjente stadig er udsat for en systematisk forskelsbehandling, når det kommer til deres løn. Vi taler om ligeværd i rigsfællesskabet, samtidig med at vores betjente i Grønland oplever en forskelsbehandling hver evig eneste dag. De får en lavere løn for det samme arbejde, som de udfører side om side med deres danske kollegaer. Vi skal derfor have et opgør med diskriminationen i forhold til lønningerne. Hvis vi tror, at løsningerne kan findes i nordatlantpuljen, vil vi se en yderligere personaleflugt fra politiet og fra kriminalforsorgen i Grønland. Løsningen skal findes nu, og det skal være et permanent løft af deres løn. Det er vigtigt, at vi sikrer lige løn for lige indsats.

For det andet skete udnævnelsen af den arktiske ambassadør uden en inddragelse af Grønland. Det giver ingen mening, når det er Grønland, som er anledningen til, at vi kan tale Arktis i rigsfællesskabet. Derfor skal vi selvfølgelig høres, og det er vigtigt, at vi husker: intet om Grønland uden Grønland. Og det er aldrig for sent at rette op på en fejl. Alternativet er en forringelse af samarbejdet, og det gavner ikke nogen. Derfor har IA i Folketinget også rakt ud til udenrigsministeren med et konstruktivt forslag og en dialog. Vi ved, at der både skal og kan findes en god løsning, som tilgodeser de grønlandske ønsker om, at den arktiske ambassadør skal være en grønlandsk diplomat.

For det tredje ved vi, at den længe ventede udredning af spiralskandalen først nu efter et massivt pres fra Inuit Ataqatigiit er kommet i gang. Kommissoriet for undersøgelsen har samlet støv i mere end 8 måneder, og i en tid, hvor vi alle sammen er enige om retten til egen krop og vi taler om samtykke, så kan opsætningen af spiral uden samtykke hos 4.500 kvinder tilbage i historien virke helt absurd. For mange kvinder har statens overgreb betydet ufrivillig barnløshed. Og det kræver ikke særlig meget fantasi at forestille sig, hvilken traumatisk oplevelse det må have været.

De mange uheldige sager i Grønland ærgrer. Og derfor er det også et inderligt håb, at regeringen vil benytte rigsmødet og kontaktudvalgsmødet i Nuuk den 6. juni i år til at prioritere konkrete løsninger på konflikterne. Nogle af vores tætte samarbejdspartnere i Grønland, hvor jeg lige har været, giver udtryk for en bekymring for, at forhandlingsmulighederne fortabes i kampen mod hinanden, i kampen mod Grønland og mod Danmark. Og derfor vil vi gerne tale om, at vi er nødt til at finde nogle løsninger, at vi er nødt til at finde hinanden. Det er en bekymring, som Inuit Ataqatigiit selvsagt tager alvorligt. Vi ved, at der skal findes løsninger, og vi ved, at der er konflikter, men konflikterne alene må ikke være den samlede fortælling, som vi giver videre til de kommende generationer, for så taber vi alle sammen.

Kl. 22:18

Inuit Ataqatigiit tror på dialogen. Vi tror på samarbejdet, og vi er fokuserede på at skabe resultater for befolkningen hjemme i Grønland. Der skal fokus tilbage på politik og på de konstruktive løsninger. Det kræver politisk håndværk, det kræver erfaring. Der skal ikke kun være fokus på unødvendig provokation og splittelse. Vi har alle en forpligtelse til at skabe rammerne for det samfund, som vi gerne vil leve i – både i Grønland og i Danmark.

I Grønland er der kommet et udkast til en forfatning, som nu skal drøftes blandt befolkningen. Selvstændighed er målet for mange i Grønland, men for mange skal det ikke være på bekostning af den grønlandske befolknings velfærd. Bloktilskuddet fylder i dag cirka halvdelen af Grønlands økonomi, og det er en realitet, vi er nødt til at forholde os til. Free association er i den forbindelse et fatamorgana, og vejen til selvstændighed må ikke overlades til nogle hurtige løsninger, som vi tror kan løse det hele.

I den sammenhæng vil jeg også sige, at der er lavet en undersøgelse tilbage i 2017, som viser, at det kun er 11 pct., som er klar til at være selvstændige, hvis der sker et fald i velfærden i Grønland; 11 pct. er ikke særlig meget. 44 pct. mener, at de gerne vil have selvstændighed, hvis der ikke sker en forringelse af velfærden. Det er nogle tal, jeg synes det er vigtigt at bringe ind i den her debat.

Selvstændighed kræver, at flere unge uddannes. Det kræver mere erhvervsudvikling i det grønlandske samfund, og det kræver i virkeligheden også, at der er flere folk i Grønland og gerne folk, der er født i Grønland. Det kræver gennemtænkte økonomisk holdbare løsninger. Det er det, som Inuit Ataqatigiit står for.

Vi vil derfor sætte vores kræfter ind der, hvor det giver mening. Vi ved, der er mange, der flytter fra Grønland i dag. Vi ved, at der er manglende hjælp i sundhedsvæsenet. Vi ved, at der er manglende hjælp til børn og unge med handicap og lavere tjenestemandspension i Grønland, hvilket er blandt de mange årsager til, at mange flytter fra det grønlandske samfund i dag. Som jeg mange gange har nævnt, er 4 pct. af Grønlands befolkning folk, der kommer udefra, typisk fra Thailand og Filippinerne; det er folk, der typisk kommer fra Asien. Og det er med til at opretholde, at vi er nogenlunde på det niveau, som vi har været hele tiden, altså at der er lige så mange mennesker, som der hele tiden har været i Grønland, men vi ser bare, at fraflytningen fra Grønland bliver større og større.

Derfor er det også vigtigt for os at få afsat nogle midler til at afdække årsagerne og afdække omfanget af de flytninger. Hvorfor flytter folk? Det er vi nødt til at have nogle tal på. Målet må være, at flere vender tilbage, at flere er med til at bidrage til det grønlandske samfund og til økonomien derhjemme. Der er meget at arbejde for, både derhjemme i Grønland, men også her i Folketinget, og der er behov for at nuancere debatten om forholdet mellem Grønland og Danmark. Der er et stort potentiale i at samarbejde på ligeværdige vilkår med fokus på resultaterne for befolkningen både i Grønland og i Danmark.

Derfor ser jeg også frem til det næste folketingsår, hvor vi igen kommer i arbejdstøjet, og hvor vi sammen kan sikre de allerbedste rammer for Grønland – både her i Folketinget, men selvfølgelig også hjemme i Inatsisartut, parlamentet, og i naalakkersuisut. Det er vigtigt, at vi arbejder for befolkningen, og at vi har befolkningens behov i tankerne.

Til allersidst vil vi fra Inuit Ataqatigiit i Folketingets side takke alle vores gode kollegaer her i Folketinget på tværs af alle partier for det gode samarbejde. Tak til alle her på Christiansborg, som er med til at få dagligdagen og det politiske arbejde til at glide. Vi er rigtig glade for at kunne komme i arbejdstøjet igen i det kommende folketingsår og vil gerne takke for det år, der har været. Tak. Qujanaq.

Kl. 22:22

Tredje næstformand (Karsten Hønge):

Den første korte bemærkning er til hr. Anders Kronborg, Socialdemokratiet.

Kl. 22:22

Anders Kronborg (S):

Jeg vil også gerne benytte lejligheden til at takke både for det, synes jeg, frugtbare samarbejde, vi har i Grønlandsudvalget, og også generelt for de debatter, som vi har i salen.

Der er ingen tvivl om, at vi skal have et stærkere samarbejde med hinanden, bl.a. også når vi snakker om sikkerhedspolitik. Der har man jo på regeringsplan lavet Kontaktudvalget, men vi vil jo også meget gerne lave noget tilsvarende på parlamentarisk plan. Det har vist sig at være svært, og jeg tror i virkeligheden, at vi i Grønlandsudvalget og måske flere udvalg skal se det som vores allervigtigste opgave, når vi kommer tilbage fra sommerferie, at få etableret et formelt forum. Der kunne jeg godt tænke mig at spørge, hvordan ordføreren ser, at et sådant forum i praksis vil kunne fungere.

Kl. 22:23

Tredje næstformand (Karsten Hønge):

Ordføreren.

Kl. 22:23

Aaja Chemnitz (IA):

Tak for kommentarerne, og også tak for samarbejdet. Det er jo rent faktisk lykkedes at sikre, at parlamenterne kan mødes i Nuuk, når regeringerne mødes, og det synes jeg er rigtig, rigtig positivt, og det er noget, jeg har arbejdet på de indre linjer for at få til at lykkes, så det er positivt, og det er vigtigt at fremhæve.

Et forum kan jo være, at der er nogle faste kadencer, i forhold til hvornår vi mødes, hvor vi mødes, og hvad vi mødes omkring. Sikkerhedspolitikken er jo noget, der fylder hos rigtig mange af os. Et kommende forsvarsforlig kræver jo også en inddragelse af parlamenterne i Grønland og på Færøerne, og derfor tror jeg, at det er noget af det, som man vil kredse om som noget af det første.

Men jeg ved, at der ligesom allerede ligger noget i forhold til at sikre, at der er et forum, så der er faktisk noget på skrift om det her allerede.

Kl. 22:24

Tredje næstformand (Karsten Hønge):

Spørgeren.

Kl. 22:24

Anders Kronborg (S):

Tusind tak. Jeg synes, det lyder konstruktivt. Jeg har jo selv, når jeg har rejst i Grønland bl.a. som repræsentant for Folketingets Børne- og Undervisningsudvalget, altid understreget, at jeg ser de tre lande i rigsfællesskabet som tre ligeværdige partnere, og det tror jeg er vigtigt at man altid tilstræber, når man samarbejder.

Noget, jeg godt kunne tænke mig også kom til at fylde lidt mere i Grønlandsudvalget, og som jeg faktisk også tror påvirker den hjemlige debat i Grønland, er, hvordan grønlandske medborgere i Danmark oplever tilværelsen. Der bekymrer det i hvert fald mig, når jeg læser nogle af de ting, der kommer fra FN, om en skjult racisme i det danske samfund, hvordan leveforholdene er, og hvordan der kan være tolkeudfordringer, når grønlandske medborgere møder det danske system. Så har ordføreren her nogle tanker om, hvordan vi måske kan udsprede kendskabet endnu mere ud og tage den problemstilling seriøst?

Kl. 22:25

Tredje næstformand (Karsten Hønge):

Fru Aaja Chemnitz.

Kl. 22:25

Aaja Chemnitz (IA):

Mange tak. Allerførst tænker jeg, at det er vigtigt, at danske unge får mere viden, og det ved jeg at ordføreren også er enig med IA i. Det er vigtigt, at de danske unge ved noget mere om Grønland, for ellers får vi endnu flere fordomme om Grønland.

Så kan man sige, at IA dagligt arbejder for at tolkebistanden bliver bedre. Vi bringer det ind i forskellige forhandlinger; vi har bl.a. bragt det ind i socialforhandlingerne. Jeg tror, at professionalisering bliver rigtig vigtigt, men generelt er de her ændringer af forældretestene, som IA har været med til at sikre penge til, jo noget, der i de her anbringelsessager gør, at man tager større hensyn til grønlandsk sprog og kultur. Så vi arbejder meget på løse de konkrete udfordringer, som vi møder, på vegne af de grønlandske borgere, som bor i Danmark.

Kl. 22:26

Tredje næstformand (Karsten Hønge):

Den næste korte bemærkning er til fru Pia Olsen Dyhr, SF.

Kl. 22:26

Pia Olsen Dyhr (SF):

Tusind tak for talen. Jeg ved, at ordføreren er meget optaget af den grønlandske erhvervsudvikling, og at det er velkendt, at det groft sagt i virkeligheden er bloktilskuddet, fiskeriet og turismen, som er de tre bærende søjler i Grønlands økonomi. Samtidig kører der jo en debat om selvstændighed i Grønland. Derudover er der så også den mere usikre sikkerhedspolitiske situation.

Alle tre elementer sammenlagt gør det jo på en eller anden måde udfordrende, som jeg ser det. Der er muligheder, men der er også udfordringer i det, og jeg kunne i virkeligheden godt tænke mig at få ordførerens synspunkt: Hvordan håndterer man det bedst?

Kl. 22:26

Tredje næstformand (Karsten Hønge):

Ordføreren.

Kl. 22:26

Aaja Chemnitz (IA):

Tak for spørgsmålet, som der er nogle gode tanker bag; 95 pct. af vores eksport kommer fra fiskeriet, og bloktilskuddet fylder faktisk mere end 50 pct. af de indtægter, vi har i Grønland, så det er helt rigtigt.

Jeg så meget gerne, at der i Grønland blev lavet en erhvervspolitik. Hvis man nu f.eks. sagde, at fiskeriet skal blive ved med at fylde så meget – og måske i virkeligheden udvikles, så det bliver mere bæredygtigt, men det skal fylde 60 pct. samlet set – at 20 pct. skal komme fra råstofområdet, og at 20 pct. skal komme fra turismeudvikling, så kunne man begynde at tale om noget, hvor man sætter nogle politiske rammer for, at det er det, vi politisk gerne vil i Grønland.

Så kunne man også begynde at have en dialog mellem Grønland og Danmark om, om man skulle genoptage det erhvervssamarbejde, som man havde i 2015, hvor man havde tre helt konkrete ting, man samarbejdede omkring.

Kl. 22:27

Tredje næstformand (Karsten Hønge):

Spørgeren.

Kl. 22:27

Pia Olsen Dyhr (SF):

Det synes jeg er positivt og i virkeligheden også visionært, i forhold til hvor Grønland skal bevæge sig hen. Det tror jeg også er afgørende for Grønlands fremtid.

Jeg ved jo, der er en debat i Grønland rejst af Demokraterne, i forhold til hvor meget man, hvis man bliver selvstændig, så i virkeligheden selv skal betale. Altså, det er den der med, at når man bliver mere selvstændig, skal man også selv håndtere finansieringen af det. Men man skal bryde det op, for det skaber jo nogle nye udfordringer, ikke mindst fordi halvdelen af Grønlands økonomi netop kommer fra bloktilskuddet. Hvis man overtager et politisk sagsområde, overtager man normalt også udgifterne til sagsområdet.

Jeg kan se, at IA har afvist en genforhandling af selvstyreloven, men jeg vil egentlig gerne høre ordførerens overvejelser om det krydsfelt, der er, mellem de større økonomiske udgifter knyttet til hjemtagelse, ønske om selvstændighed og en genforhandling af selvstyreloven.

Kl. 22:28

Tredje næstformand (Karsten Hønge):

Fru Aaja Chemnitz.

Kl. 22:28

Aaja Chemnitz (IA):

Tak. Jeg tror på, at ethvert økonomisk ansvarligt parti er nødt til netop at have en erhvervspolitik, og jeg tror også, man er nødt til at tale om, at selvstændighed selvfølgelig handler om en politisk selvstændighed, men det handler også om en økonomisk selvstændighed. Og det er noget af det, som IA tidligere også har stået rigtig meget for, altså at sikre en selvbærende økonomi.

Derfor synes jeg jo, det er interessant helt specifikt at gå ind at kigge på, hvordan man kan sikre, at erhvervsudviklingen generelt står på flere ben end det ene ben, det mere eller mindre står på i dag – og så tror jeg desværre ikke, tiden tillader mere her.

Kl. 22:29

Tredje næstformand (Karsten Hønge):

Den næste korte bemærkning er til fru Karina Adsbøl, Danmarksdemokraterne.

Kl. 22:29

Karina Adsbøl (DD):

Tak for det, og tak for talen. Ordføreren var lidt inde på det i forhold til forældretest, men jeg kunne godt tænke mig at høre ordføreren omkring barnets lov, som i øjeblikket bliver behandlet her i Folketingssalen, hvor man kan tvangsbortadoptere før fødslen og tvangsanbringe børn før fødslen. Det er jo ikke nogen hemmelighed, at der har været udfordringer i forhold til grønlandske familier, og anbringelsesniveauet for de grønlandske familier er også væsentlig højere end for danske familier.

Så jeg kunne godt tænke mig at høre ordførerens holdning til barnets lov, netop i forhold til det med tvangsbortadoption før fødslen og anbringelse før fødslen. For vi ved, at der har været så mange udfordringer, netop også i forhold til forståelsen af den grønlandske kultur og de test, de grønlandske familier bliver mødt med. Så derfor vil det være lidt interessant at høre ordførerens holdning til den lov.

Kl. 22:30

Tredje næstformand (Karsten Hønge):

Ordføreren.

Kl. 22:30

Aaja Chemnitz (IA):

Tak. I den sammenhæng er det måske også relevant at sige, at jeg tidligere har været både afdelingschef i, men også direktør for Velfærdsforvaltningen i Grønland og selv har været med til at anbringe børn i det grønlandske system.

Noget af det, vi har kæmpet for, er både forældretest, hvor man tager hensyn til Grønlands sprog og kultur, men også at man sikrer et rejsehold, som foreningen Grønlandske Børn kommer til at stå for, hvor man bistår de danske kommuner med et kendskab til Grønland og de forhold, der kan være der.

5 pct. af alle grønlandske børn er anbragt i dag, og det er 1 pct. af de danske børn, der er anbragt. Jeg synes, det er vigtigt, når man ikke er sagsbehandler, at man ikke går for meget ind og forholder sig til det. Men der er ingen tvivl om, at hvis der er et barn, hvis behov bliver varetaget bedre et andet sted, så skal barnet have mulighed for det, for det må være barnets rettigheder, som kommer allerførst i den sammenhæng. Det, der udestår, er tolkning og oversættelse af sagsakterne, for det er der, hvor der sker en forskelsbehandling, som er uhensigtsmæssig.

Kl. 22:31

Tredje næstformand (Karsten Hønge):

Spørgeren.

Kl. 22:31

Karina Adsbøl (DD):

Tak. Jeg er helt enig i, at der altid vil være børn, der ikke kan bo hjemme ved deres mor og far, og vi skal selvfølgelig sikre, at de får et godt børneliv. Udfordringen er jo så, at man ikke følger op på, om de så også får et bedre børneliv, kan vi sige. F.eks. siger De Anbragtes Vilkår, at 50 pct. ikke får et bedre børneliv. Rejsehold er jeg bekendt med. Men så er der hele diskussionen om tvangsbortadoption før fødslen. Er ordføreren enig i, at børn har ret til deres biologiske ophav?

Kl. 22:31

Tredje næstformand (Karsten Hønge):

Ordføreren.

Kl. 22:31

Aaja Chemnitz (IA):

Jeg tænker, at noget af det, der udestår, hvis man deler det op i før, under og efter anbringelsen, jo er det her med tolkning, men det handler også om samværet med forældrene, for det mener jeg også er i barnets tarv, hvis sagsbehandlingen viser det.

Jeg mener sådan set også, at der er en diskussion, vi ikke har taget endnu, som handler om, at når børn bliver anbragt uden for hjemmet, bliver de typisk anbragt i danske familier. Det vil sige, at de mister deres grønlandske sprog, de mister deres relation til det grønlandske, og det kan jeg godt være bekymret for. Så det ser jeg som en udestående opgave, vi har.

Kl. 22:32

Tredje næstformand (Karsten Hønge):

Næste korte bemærkning er til fru Katrine Daugaard, Liberal Alliance.

Kl. 22:32

Katrine Daugaard (LA):

Jeg vil også gerne spørge ind til barnets lov. For statsministeren sagde jo i sin nytårstale, at flere skal anbringes, og nu står vi så med resultatet af de ambitioner, nemlig barnets lov. Jeg er faktisk i tvivl om, om det er sådan, at barnets lov også bliver implementeret i Grønland, og om det er noget, I ønsker bliver implementeret i Grønland. Ministeren har i Danmark brugt tal og undersøgelser som belæg for, at flere skal anbringes, og de viser jo, at i Danmark er der 2 pct., der bliver udsat for seksuelle overgreb af tillidspersoner. Jeg ved, at det tal er noget højere i Grønland. Hvis barnets lov f.eks. blev en realitet i Grønland, ville det jo lige pludselig være rigtig mange grønlandske børn, som skulle tvangsfjernes.

Kl. 22:33

Tredje næstformand (Karsten Hønge):

Ordføreren.

Kl. 22:33

Aaja Chemnitz (IA):

Tak for spørgsmålet. Barnets lov skal ikke implementeres i Grønland. Det er et område, som vi har hjemtaget, og hvor vi selv har ansvaret for det. Det, man kan sige at vi har indgået en aftale om mellem Folketinget og Inatsisartut og regeringerne, er, at vi skal forebygge seksuelle overgreb på børn. Derfor er der blevet afsat 80 mio. kr., bl.a. i kraft af IA's initiativ og pres hjemme i Grønland først og fremmest, og der er det vigtigt for os, at vi forebygger. Tallet er ca. 20 pct. af en generation, altså dem, der er født omkring år 2000, som har oplevet et seksuelt overgreb, og derfor er det noget, som IA har italesat igen og igen. Jeg har selv været børnetalsmand og italesat den her udfordring. Det er vigtigt for mig, at den her indsats kommer til at fortsætte, når pengene udløber med udgangen af i år, så derfor har vi peget på, at der skal afsættes 48 mio. kr. til at fortsætte tre af de vigtigste initiativer fremadrettet.

Kl. 22:34

Tredje næstformand (Karsten Hønge):

Spørgeren.

Kl. 22:34

Katrine Daugaard (LA):

Så kunne jeg godt tænke mig at spørge ind til kvaliteten af anbringelsesstederne. For der er jo grønlandske børn, som bliver anbragt i Danmark. Politiken har kørt en række artikler omkring anbringelsesområdet i Danmark. Jeg ved ikke, om ordføreren har læst nogle af dem, men den sidste er fra den 28. maj, hvor man skriver:

»Psykisk sårbare børn og unge sidder bag lås og slå med hårdkogte unge kriminelle på landets sikrede institutioner. Det fører til flere overgreb, viser aktindsigter.«

Hvad tænker ordføreren om det?

Kl. 22:35

Tredje næstformand (Karsten Hønge):

Ja tak. Ordføreren.

Kl. 22:35

Aaja Chemnitz (IA):

Mange tak. I Grønland er det lykkedes os at få etableret en sikret institution, sådan at børn ikke skal sidde i f.eks. anstalterne, som man gjorde på et tidspunkt, og det giver jo rigtig god mening, så man netop ikke kommer i den her rugekasse. Jeg tror, at det er vigtigt at sige, når man taler om anbringelsessteder – lige nu er det jo rigtig mange plejefamilier – at det kunne give god mening for nogle af børnene at blive anbragt i en døgninstitution, som tog hensyn til det grønlandske sprog, den grønlandske kultur og samværet med forældrene, som, hvis det var overvåget, kunne foregå på en måde, hvor man sagtens kan tale grønlandsk sammen, for det er vigtigt for familierne. Så det er nogle af de ting, vi vil pege på.

Kl. 22:35

Tredje næstformand (Karsten Hønge):

Den næste korte bemærkning er til fru Brigitte Klintskov Jerkel, Det Konservative Folkeparti.

Kl. 22:35

Brigitte Klintskov Jerkel (KF):

Tak for talen, og jeg vil også gerne kvittere for det gode samarbejde med ordføreren. Så kunne jeg egentlig godt tænke mig at høre, hvilke debatter og tanker der er i Grønland omkring en styrkelse af forsvaret i Grønland, nu når der er krig i Europa, og man ser, at der er russiske skibe, der sejler rundt og laver overvågning af kritisk infrastruktur.

Kunne ordføreren sådan indvie os lidt i, hvad for nogle tanker og debatter der ligesom rører sig i Grønland i øjeblikket omkring det?

Kl. 22:36

Tredje næstformand (Karsten Hønge):

Ordføreren.

Kl. 22:36

Aaja Chemnitz (IA):

Mange tak for spørgsmålet og også for samarbejdet. Inuit Ataqatigiit har jo offentliggjort et forsvarsudspil her, da jeg for ikke så lang tid siden var i Grønland. Vi har også tidligere holdt et borgermøde, hvor vi havde 100 deltagere, og vi har også holdt møder med it-cheferne og talt om cybersikkerhed og digitalisering. Vi har seks overskrifter, og det er bl.a. overvågning, cybersikkerhed, beskyttelse af kritisk infrastruktur, uddannelse og forskning og så generelt at tænke meget mere i dual use, altså at det skal være noget, der kommer det grønlandske samfund meget mere til gavn.

Så det er nogle af de overskrifter, men man kan læse det hele i vores udspil, og hvad det er for nogle ting vi tager med til forhandlingerne.

Kl. 22:37

Tredje næstformand (Karsten Hønge):

Spørgeren.

Kl. 22:37

Brigitte Klintskov Jerkel (KF):

Tak, og tak for svaret. Så vil jeg egentlig godt vende lidt tilbage til noget af det, der blev drøftet lige før omkring udsatte børn og unge. For vi var jo selv i et samarbejde med til at sætte penge af på SSA-reserven for nogle år tilbage, netop til en indsats i forhold til udsatte børn i Grønland.

Kan ordføreren fortælle lidt om, hvordan det er gået i forhold til de indsatser og initiativer, der skulle igangsættes for de penge, der blev sat af?

Kl. 22:37

Tredje næstformand (Karsten Hønge):

Ordføreren.

Kl. 22:37

Aaja Chemnitz (IA):

Ja, indsatsen har jo været sådan lidt blandet, vil jeg sige. Noget af det, man peger på at der er behov for fremadrettet, er bl.a. krænkerbehandling. For det har der faktisk været ret stor søgning på, og det tror jeg virkelig er noget, der kan være med til at forebygge, at der sker seksuelle overgreb mod børn fremadrettet, og det tror jeg sådan er kernen i at vi skal stoppe de her seksuelle overgreb mod børnene.

Men derudover tænker jeg, at det handler om, at sagsbehandlingen i kommunerne generelt er udfordret. Rigtig mange bliver ansat i socialforvaltningen centralt i Nuuk, hvor de så skal lave et rejsehold og komme ud og hjælpe, og det ville være meget mere bæredygtigt, at det var ude i kommunerne, de stod stærkt.

Kl. 22:38

Tredje næstformand (Karsten Hønge):

Den næste korte bemærkning er til fru Trine Pertou Mach, Enhedslisten.

Kl. 22:38

Trine Pertou Mach (EL):

Tak, og tak til ordføreren for talen, hvor ordføreren jo også fremhæver, at det måske har været lidt mere konfliktfyldt i de seneste måneder. Men i konflikten er det jo også, man kan finde kimen til at finde en fælles vej frem, der bygger på den respekt og ligeværdighed, som vi så ofte taler om, og jeg synes, der i ordførerens tale her lægges godt fra start. Så tak for det.

Så vil jeg sige, at jeg har læst ordførerens partis udspil til forsvarsforhandlingerne, og at jeg gerne vil bifalde indholdet, og jeg vil egentlig bare lige tillade mig at læse en af de indledende sætninger i udspillet op, og den lyder:

Vi tænker sikkerhed bredere end kun militær sikkerhed og vil derfor prioritere den bredere samfundssikkerhed. Forsvarspolitik kan ikke ses isoleret, men skal ses i sammenhæng med et diplomatisk arbejde for at bevare dialogen og freden i Arktis på kort og særlig lang sigt, når krigen i Ukraine er ovre.

Jeg vil bare sige, at jeg kvitterer for det. Det er virkelig vigtigt og stærkt, at ordførerens parti står på det her perspektiv, og jeg håber, at man sammen med nultolerancen over for alle former for atomdrevet udstyr vil tage det med ind i forhandlingerne.

Men i virkeligheden vil jeg gerne spørge ordføreren til spiralsagen, og om ordføreren her ved udgangen af maj har hørt noget, sådan som vi var blevet lovet i forhold til ekspertgruppen, der skulle kigge på den.

Kl. 22:39

Tredje næstformand (Karsten Hønge):

Fru Aaja Chemnitz.

Kl. 22:39

Aaja Chemnitz (IA):

Mange tak, og også tak for samarbejdet. Hos Inuit Ataqatigiit har vi valgt at lave en gruppe, altså både i naalakkersuisut, i Inatsisartut og så her i Folketinget, som på tværs taler forsvarspolitik, og det er ligesom det, der har ligget til grund for, at vi har fået udarbejdet det her forsvarsudspil.

Derudover kan man i forhold til det her med spiralskandalen sige, at der faktisk er indgået en aftale, og at det er rigtig, rigtig positivt. Det er vigtigt at sige, at det kommer til at tage minimum 2 år, og at det faktisk er lidt for sent, i forhold til at der kommer til at være valg i Inatsisartut, og jeg kan godt være bange for, at der går lidt politisk fnidderfnadder i den her sag. Derfor tror jeg, det er vigtigt, at man anerkender, at de faktisk allerede har stævnet staten i forhold til at sikre en erstatning, men også at sikre en undskyldning på den lange bane.

Kl. 22:40

Tredje næstformand (Karsten Hønge):

Spørgeren.

Kl. 22:40

Trine Pertou Mach (EL):

Tak for det. Men er det så korrekt forstået, at det, ordføreren i virkeligheden opfordrer til, er, at man fra dansk side kommer med den her undskyldning og ikke afventer den undersøgelse, som i hvert fald vil tage minimum 2 år, og som endnu ikke for alvor er igangsat? Så er ordførerens opfordring i virkeligheden, at man fra dansk side kommer med en undskyldning og åbner diskussionen af erstatning?

Kl. 22:40

Tredje næstformand (Karsten Hønge):

Ordføreren.

Kl. 22:40

Aaja Chemnitz (IA):

Man kan i hvert fald sige, at den her gruppe af kvinder, 140 kvinder, har valgt et stævne staten helt specifikt, og jeg har også været i dialog med dem i dag, og man kan jo sige, at jeg støtter op omkring det, og at jeg også støtter op omkring, at man ikke venter på, at den her udredning falder på plads. For den kan også blive forsinket af forskellige årsager. Ja, jeg mener også, at en undskyldning hører sammen med en erstatning.

Kl. 22:41

Tredje næstformand (Karsten Hønge):

Den næste korte bemærkning er til hr. Martin Lidegaard, Radikale Venstre.

Kl. 22:41

Martin Lidegaard (RV):

Først og fremmest tak til fru Aaja Chemnitz for som sædvanlig en afbalanceret, ærligt, nøgtern og samtidig fremadrettet tale, som i hvert fald gør mig glad, men som også påpeger en lang række udfordringer, vi står over for i fællesskab. Jeg kunne gribe fat mange steder, men et af de steder, som også andre har været inde på, er jo ved behovet for investeringer i det grønlandske erhverv. Jeg behøver til dem, der mener, at det bedste, Danmark kan gøre lige nu, nok i virkeligheden er at forsøge at understøtte de steder, hvor Grønland ønsker at vi hjælper til med investeringer i at gøre Grønlands økonomi mere selvstændig, så Grønland får mulighed for at blive mere selvstændig. For jeg har nok den tro, at hvis man bliver mere selvstændige i Grønland, vil man forhåbentlig også kunne træffe et mere, hvad skal man sige, ærligt valg af samarbejdspartner, og der håber jeg at Danmark vil have en chance, hvis vi har været med til at opbygge en stærkere økonomi i Grønland.

Derfor er mit spørgsmål, som det har været til alle andre partier: Hvis vi har 100 kr. her i fællesskab, vi kan investere i det grønlandske samfund, hvor skal vi så investere dem?

Kl. 22:42

Tredje næstformand (Karsten Hønge):

Ordføreren.

Kl. 22:42

Aaja Chemnitz (IA):

Mange tak – det er et godt, konkret spørgsmål – og tak for samarbejdet. Noget, der er oplagt, er jo sjældne mineraler i Grønland. 78 pct. af det, som EU efterspørger, findes sådan set i den grønlandske undergrund, og derfor synes jeg jo, det er rigtig interessant, at EU skal til at åbne et kontor, for EU og Danmark kunne jo godt være en spiller. EIB kunne f.eks. godt være en spiller i forhold til at sikre investeringer i forhold til den her fødekæde, der skal være i forhold til nye råstofprojekter.

Der er brug for, at man sikrer, at midlerne ikke kun kommer fra Canada, Australien eller England, men at de også kommer fra ligesindede lande. Og på den måde kan man sige, at erhvervspolitik i høj grad også er blevet sikkerhedspolitik, og derfor skal man også engagere sig noget mere fra dansk side, også når vi snakker investeringer i erhvervsudvikling.

Kl. 22:43

Tredje næstformand (Karsten Hønge):

Spørgeren.

Kl. 22:43

Martin Lidegaard (RV):

Jeg deler til fulde visionen. Og det hænger jo rigtig godt sammen med den nye industripolitik i EU, der er under opsejling, hvor vi skal sikre strategiske værdikæder i hele vores produktion af vedvarende energi, elbiler osv. Nu er der det med de kritisk sjældne jordarter, at de jo egentlig ikke er så sjældne endda. Grønland har mange af dem. Men det, der virkelig er svært, er jo forarbejdningen, som sviner, som er svær, og som kræver store kompetencer, som hverken Grønland eller Danmark har, og ikke særlig mange lande i verden har i øjeblikket. Hvor skulle den foregå i fru Aaja Chemnitz' vision?

Kl. 22:43

Tredje næstformand (Karsten Hønge):

Ordføreren.

Kl. 22:43

Aaja Chemnitz (IA):

Det kommer jo an på de konkrete eksempler. Men der er ingen tvivl om, at vi jo gerne ser, at en del af forarbejdningen sker i Grønland, for jeg mener, at det er vigtigt, at det grønne er noget, man tænker ind i hele processen. Noget, som er ret positivt, er, at gletsjermel, som indgår i et projekt, som professor Minik Rosing har været ude at arbejde på, faktisk har vist nogle rigtig gode resultater, herunder at man faktisk kan optage CO2 ved at bruge det her gletsjermel fra indlandsisen, der smelter i Grønland. Så det er noget, der forekommer naturligt, men det kan rent faktisk også være med til at sikre, at afgrøder vokser hurtigere.

Kl. 22:44

Tredje næstformand (Karsten Hønge):

Næste korte bemærkning er til fru Sascha Faxe, Alternativet.

Kl. 22:44

Sascha Faxe (ALT):

Tak, og tak for en rigtig dejlig tale. Noget af det, som vi interesserer os meget for i Alternativet i forhold til Grønland lige nu og her, er den forfatningskommission, der arbejder, og de tanker, der ligger der. Og det er jo ikke nogen hemmelighed, at naturen ligger os meget på sinde, så derfor noterer vi os også med en vis interesse, at både i præamblen og i § 19 er naturen nævnt som noget, der skal arbejdes med. Vi er nysgerrige på at høre, hvilke tanker ordføreren og ordførerens parti har gjort sig i forhold til det her, og hvordan man forestiller sig det kommer til at se ud.

Kl. 22:45

Tredje næstformand (Karsten Hønge):

Ordføreren.

Kl. 22:45

Aaja Chemnitz (IA):

Naturen er jo en vigtig del for os, der bor i Grønland, og man kan sige, at vi bruger naturen, vi lever af naturen, og vi skaber i virkeligheden også erhvervsudvikling med de mange naturressourcer, vi har. Så det her med at tænke i bæredygtighed er jo sådan set noget, vi kender rigtig godt til og har kendt godt til gennem mange, mange generationer i det grønlandske samfund.

Noget af det, som IA kæmper for derudover, er også at sikre, at Grønland tiltræder Parisaftalen, og det har desværre vist sig at være noget vanskeligt i Inatsisartut derhjemme. Men det er vigtigt for os, at hele den grønne dagsorden og det her med at skabe respekt for, at naturen er så vigtig en del for os også i forhold til vores velfærd og det at kunne komme ud på fangst og sådan nogle ting også for folk, der arbejder på et kontor, er en meget naturlig del af dagligdagen.

Kl. 22:46

Tredje næstformand (Karsten Hønge):

Spørgeren.

Kl. 22:46

Sascha Faxe (ALT):

Tak. En anden del, som ordføreren også var inde på i sin tale, handler om rigsfællesskabet og den fremtid, som måske også forventeligt kan blive berørt af forfatningsarbejdet. Så spørgsmålet herfra er: Hvordan ser ordføreren på rigsfællesskabet versus en konfederation af stater? Eller er der andre tanker, hvor man tænker, at det er en bedre vej frem end der, hvor vi står i dag?

Kl. 22:46

Tredje næstformand (Karsten Hønge):

Ordføreren.

Kl. 22:46

Aaja Chemnitz (IA):

Jeg tænker, det er vigtigt, at vi først og fremmest lytter til befolkningen. Borgerinddragelsen i forhold til Forfatningskommissionens arbejde har været mangelfuld, og det mener vi er et kæmpestort problem. Noget af det, man taler om i Grønland, og som man er nødt til at diskutere hjemme i Grønland, er, om der skal være en afstemning om, hvor Grønland står. Jeg synes også samtidig, det kunne være ret interessant at vide, hvor den danske befolkning står, i forhold til om Grønland skal være en del af rigsfællesskabet. Så det vil jeg også gerne åbne op for en diskussion omkring. Så jeg synes jo lidt, at det går begge veje. Og nogle af de undersøgelser, jeg har set, synes jeg i hvert fald peger i nogle retninger, hvor det ikke er noget, der ligger lige for. Altså, vi bliver ikke selvstændige i morgen, men det er noget, vi arbejder for på den lange bane.

Kl. 22:47

Tredje næstformand (Karsten Hønge):

Næste korte bemærkning er til fru Aki-Matilda Høegh-Dam, Siumut.

Kl. 22:47

Aki-Matilda Høegh-Dam (SIU):

Først og fremmest vil jeg give en anerkendelse af en fin tale og af det gode samarbejde i de områder, som vi også varetager fra Folketingets side. Så sent som i dag havde vi også nogle forhandlinger og nogle dialoger omkring domstolene, og hvordan disse kan forbedres, og i disse situationer står Siumut og IA altid stærkt sammen med hver vores måder at håndtere de her ting på. Når det er sagt, vil jeg alligevel gerne tillade mig at korrigere de 17 pct., som ordføreren refererer til, og som kommer fra Greenlandic Perspectives Survey. Det er en undersøgelse fra 2018, hvor det endda blev korrigeret offentligt, idet det faktisk var dem med meget stærk dansk tilknytning, som ændrede deres holdning til selvstændighed. Så det er jo danskere, der ændrer deres holdning til selvstændighed, og det er ikke Kalaallit – i hvert fald ikke så meget. Omvendt påviste undersøgelsen også, at der siden 1970 har været en tilgang, for tre fjerdedele af den grønlandske befolkning vil netop gerne have mere selvbestemmelse. Og jeg ved, vi er enige omkring ønsket om statsdannelse, og derfor bliver jeg nødt til at pointere dette for at opnå en endnu bedre dialog.

Kl. 22:48

Tredje næstformand (Karsten Hønge):

Ordføreren.

Kl. 22:48

Aaja Chemnitz (IA):

Tak for kommentaren, og tak for det samarbejde. Jeg tænker, at der særlig på justitsområdet er rigtig, rigtig meget, vi arbejder for, og som vi er enige om, og vi har lige været til samtale om domstolenes økonomi i det grønlandske samfund, hvor vi ved, at der er store, store udfordringer, som vi skal imødegå. Undersøgelsen, som IA peger på, er HS Analyse fra 2017, som peger på, at der er de her 11 pct., som er klar til, at der skal være selvstændighed, uanset hvad det koster, og der er 44 pct., som ønsker selvstændighed, men under den forudsætning, at velfærden ikke falder, og det er et meget højt tal og ikke et udtryk for dem, der har dansk baggrund i Grønland. Så jeg tror, det er to forskellige undersøgelser.

Kl. 22:49

Tredje næstformand (Karsten Hønge):

Spørgeren.

Kl. 22:49

Aki-Matilda Høegh-Dam (SIU):

For det første vil jeg sige tak for uddybningen. Det kan være, at ordføreren har mulighed for så at klarlægge, hvad tallene præcis nævnte om ønsket om selvstændighed og påvirkning af økonomien. Hvad var det for nogen spørgsmål, der indebar, at HS Analyse lavede denne konklusion?

Kl. 22:49

Tredje næstformand (Karsten Hønge):

Ordføreren.

Kl. 22:49

Aaja Chemnitz (IA):

Det, man konkret pegede på, var, at 44 pct. ikke ønsker, at der skal være et fald i levestandarden eller i økonomien, men at de ønsker selvstændighed på den lange bane. Og der kan man jo sige, at hele det her spørgsmål om økonomien, hvor »free association« er blevet nævnt som en model, i virkeligheden kan gå mange forskellige veje, og der kan være tale om forskellige konstruktioner omkring statsdannelse osv. osv. Det synes jeg sådan set er en diskussion, der skal foregå hjemme i Grønland, når man har hørt den grønlandske befolkning om, hvad det egentlig er, de vil. Så det er en understregning af, at vi har brug for nogle nye tal på det her område.

Kl. 22:50

Tredje næstformand (Karsten Hønge):

Næste korte bemærkning er til fru Anne Valentina Berthelsen, SF.

Kl. 22:50

Anne Valentina Berthelsen (SF):

Tak til ordføreren for talen og for det altid gode samarbejde. Fru Aaja Chemnitz hørte måske, at jeg spurgte ordføreren fra Siumut om, hvordan vi bedst nedbringer spændingsniveauet i Arktis, som jo er voldsomt stigende for tiden, især efter Ruslands invasion af Ukraine. Og årsagen til, at jeg spørger om det, er jo, at der er ret afgørende forskel på, hvor aggressivt Rusland reagerer, og hvordan de opfatter øget både civil og militær tilstedeværelse i Arktis og mere overvågning, sådan som der jo er behov for, afhængig af om det kommer fra os i rigsfællesskabet i et samarbejde mellem Grønland og Færøerne og Danmark, eller om det kommer fra amerikanerne og NATO. Er ordføreren enig i, at der er forskel, og at vi skal tage det med i betragtning, når vi øger vores tilstedeværelse i Arktis og prøver at holde bedre øje med, hvad det er, der foregår, så vi kan få spændingsniveauet bragt ned igen?

Kl. 22:51

Tredje næstformand (Karsten Hønge):

Ordføreren.

Kl. 22:51

Aaja Chemnitz (IA):

Tak for spørgsmålet, og tak for samarbejdet. Generelt er Inuit Ataqatigiit bekymret for den færden, som Rusland har i Arktis. Det synes jeg er vigtigt at understrege. Og så tror jeg, at man er nødt til at skelne imellem Grønland og GIUK-gabet i Nordatlanten i NATO-regi. I forhold til Grønland er der ikke den store bekymring. Vi er nødt til at overvåge, vi er nødt til at vide noget mere om, hvad der foregår, men det er ikke der, vi er allermest bekymret. Det er sådan set i det, der hedder GIUK-gabet, mellem Grønland, Island og England, hvor vi også tænker Færøerne ind. Så det er sådan set der, vi mener man bør lægge nogle kræfter i forhold til at kunne overvåge noget mere, både i luften, på vandet og under vandet for at finde ud af, om der f.eks. er russiske ubåde i farvandet. Det er nogle af de bekymringer, som vi gør os.

Så er vi nødt til at kunne agere, hvis det er, at vi finder ud af, at der er noget, vi ikke bryder os om. Derfor er svaret også, at vi vil meget hellere se et større dansk engagement i Grønland i samarbejde med naalakkersuisut, end vi ønsker at se NATO skråstreg USA være mere til stede i Grønland.

Kl. 22:52

Tredje næstformand (Karsten Hønge):

Spørgeren.

Kl. 22:52

Anne Valentina Berthelsen (SF):

Tak. Det er jeg fuldstændig enig i. Vi er jo i SF meget optaget af, at vi får spændingsniveauet bragt ned igen, og hvis vi skal kunne det, er det afgørende, at vi i rigsfællesskabet samarbejder lige præcis om GIUK-gabet, som ordføreren så rigtigt refererer til. En af de måder, som vi kan holde bedre øje med, hvad der sker i det her område, på, er jo f.eks. ved at erstatte vores Thetis-inspektionsskibe, som er ret nedslidte efterhånden. Hvad tænker ordføreren om det? Vi kan jo f.eks. erstatte dem med noget, som både kan lave civile opgaver – miljøovervågning – og overvåge farvandet.

Kl. 22:52

Tredje næstformand (Karsten Hønge):

Ordføreren.

Kl. 22:52

Aaja Chemnitz (IA):

Tak for spørgsmålet. Det er IA sådan set meget enig. Søværnet løser en kæmpestor opgave i Arktis og i Grønland, og vi er bekymrede både for materiel, men sådan set også for mandskab, for vi ved, at der mangler mandskab til ligesom at sejle rundt døgnet rundt i Grønland. Derfor kan man sige, at man får halv kapacitet, fordi man ikke har mandskab til det. Så ud over vi er nødt til at kigge på en fornyelse af de her skibe, som jo netop skal have dual use, så vi også nødt til at tale materiel.

Kl. 22:53

Tredje næstformand (Karsten Hønge):

Den næste korte bemærkning er til hr. Carsten Bach, Liberal Alliance.

Kl. 22:53

Carsten Bach (LA):

Tak. Tillykke til ordføreren, og tillykke til Grønland med udkastet til en forfatning, som jo kom på bordet og blev præsenteret for ganske nylig. I sin tid, tilbage i 2016, da kommissionen blev nedsat, tror jeg, den daværende statsminister meddelte, at en grønlandsk forfatning ville betyde, at bloktilskuddet fra Danmark ville ophøre. Jeg kunne godt tænke mig at spørge fru Aaja Chemnitz om processen, altså hvordan fru Aaja Chemnitz ser den fremadrettede proces. Ordføreren har måske allerede været lidt inde på det med noget borgerinddragelse, eventuelt en afstemning osv. Jeg kunne også godt tænke mig at høre ordførerens holdning til, om Grønland i fremtiden ville kunne indgå i et rigsfællesskab med to forfatninger, altså en grønlandsk forfatning og en dansk grundlov.

Kl. 22:54

Tredje næstformand (Karsten Hønge):

Ordføreren.

Kl. 22:54

Aaja Chemnitz (IA):

Tak for spørgsmålet. Jeg tænker sådan set, at der jo er dele af forfatningskommissionen, som ikke er der. Altså, der er paragraffer, som ikke er færdige. Så for mig at se er det et arbejde, som der har været meget tumult omkring igennem mange, mange år. Der er blevet brugt rigtig mange penge på det. Der har også været kritik af den proces, der har været. Og hvis man f.eks. sammenligner med sundhedskommissionen, som har haft kortere tid og færre penge, men som er kommet ud med et langt større og fagligt stærkere dokument, så kan jeg godt være bekymret for, om processen her har været lidt for mangelfuld på mange forskellige fronter.

Så jeg synes, at sundhedskommissionen er en af de ting, man bør kigge allermest på. Der er 119 anbefalinger til, hvordan man kan styrke det grønlandske sundhedsvæsen, og der tror jeg, at man også er nødt til at se på, om Grønland og Danmark måske kan samarbejde. Så vil jeg sådan set lade det være op til en diskussion, særlig i Inatsisartut, men også i befolkningen, om, hvad det er, man ønsker, og hvad det er for en konstruktion, man ønsker. Og det mener jeg ikke er noget vi først skal tage her i Folketinget, for det er noget, som vi skal give plads til hjemme i Grønland.

Kl. 22:55

Tredje næstformand (Karsten Hønge):

Hr. Carsten Bach.

Kl. 22:55

Carsten Bach (LA):

Tak. Der er mulighed for at svare på det her med de to forfatninger efterfølgende. Så vil jeg også sige tillykke til ordføreren og ordførerens parti med det forsvarsudspil, man har fremlagt. Det er virkelig formålstjenligt. I det står der noget om et styrket overvågningsbillede. Der står også noget om et øget antal af inspektionsskibe, og at disse skal udskiftes inden for de næste 10-15 år. Med en forventet levetid for et inspektionsskib på måske 35-40 år går jeg ud fra, at ordføreren og ordførerens parti tænker, at det danske forsvar skal øge overvågningsbilledet og løse opgaver i det grønlandske farvand de næste 50 år. Er det korrekt forstået?

Kl. 22:56

Tredje næstformand (Karsten Hønge):

Fru Aaja Chemnitz.

Kl. 22:56

Aaja Chemnitz (IA):

Tak for det. Jeg tænker, at spørgsmålet omkring to forfatninger må være en del af den politiske proces, der er hjemme i Grønland.

Omkring forsvarsområdet tænker jeg, at det måske er vigtigt at se hele den her diskussion med NATO-briller på. Både når vi snakker overvågning, men også når vi snakker om skibenes funktion i Grønland, kan man jo sige, at vi ikke lever op til de NATO-styrkemål, som der sådan set er nu. Derfor tror jeg, det er vigtigt, at man bliver meget konkret, også sammen med naalakkersuisut og Inatsisartut hjemme i Grønland, i forhold til hvad det er, man gerne vil, og hvad vi vil med hinanden på den lange bane.

Kl. 22:56

Tredje næstformand (Karsten Hønge):

Næste korte bemærkning er til hr. Rasmus Jarlov, Det Konservative Folkeparti.

Kl. 22:56

Rasmus Jarlov (KF):

Der foregår i Grønland en diskussion, som jeg ikke helt forstår, nemlig en diskussion om, at man i fremtiden vil kunne lave en fri associeringsaftale med Danmark, som skulle bestå i, at man kan fortsætte med f.eks. at få adgang til hospitaler og uddannelsestilbud i Danmark, farvandsovervågning og danske ambassader rundtomkring i verden, altså alle de ting, som grønlænderne har fordel af i dag ved at være en del af det danske kongerige. Grunden til, at jeg ikke forstår diskussionen, er, at den synes at foregå fuldstændig uden at tage bestik af, om der er noget ønske fra dansk side om at indgå sådan en fri associeringsaftale.

Fru Aaja Chemnitz har jo et sjældent stort indblik i dansk politik gennem efterhånden ret mange år her i Folketinget, og derfor vil jeg egentlig bare spørge, om hun nogen sinde har mødt nogen danske politikere, som har sagt, at de sagtens kunne forestille sig, at selv om Grønland lavede sin egen stat og ikke længere var en del af Danmark, ville vi rigtig gerne blive ved med at betale for, at man kunne få de samme ydelser, som man får i dag. Er der nogle politikere, som fru Aaja Chemnitz nogen sinde har mødt, som har det synspunkt fra dansk side?

Kl. 22:57

Tredje næstformand (Karsten Hønge):

Ordføreren.

Kl. 22:57

Aaja Chemnitz (IA):

Tak. Altså, IA har jo givet udtryk for, at vi netop er bekymret for, at man lidt ser det som et fatamorgana, som kan løse mange af de her udfordringer. Man får Danmark til at betale, men får større politisk selvstændighed. Der vil jeg sige, at nej, jeg har ikke mødt nogen. Og jeg tænker sådan set, at det må komme an på en forhandling mellem Grønland og Danmark. Og så kan man stille sig selv det spørgsmål fra Grønlands side, om det er den bedste forhandlingsposition, vi har, hvad det egentlig er, vi gerne vil opnå, og hvornår det er, vi mener, at det er tilstrækkelig med selvstændighed.

Jeg synes, det er langt mere interessant at tale om erhvervsudvikling, tale om at uddanne vores unge, tale om at sikre en eller anden form for bæredygtighed, men også at tale om, hvordan vi samarbejder med hinanden. For man må også erkende i det grønlandske samfund – og det har de bl.a. peget på i sundhedskommissionen – at der altid vil være brug for specialister og folk udefra, som kan være med til at løse nogle af de opgaver, som vi ikke kan løse i det grønlandske samfund.

Kl. 22:58

Tredje næstformand (Karsten Hønge):

Spørgeren.

Kl. 22:58

Rasmus Jarlov (KF):

Jeg tror, at det er rigtig sundt med realisme i hele diskussionen om Grønlands fremtid, og at man ikke bruger rigtig meget tid i en studiekreds i Nuuk på at sidde og forestille sig ting om, at Danmark vil alt muligt, som Danmark ikke vil. Jeg er ret sikker på, at holdningen fra dansk side vil være den, at vi elsker at være sammen med Grønland i rigsfællesskabet, men at hvis Grønland skulle vælge at træde ud af rigsfællesskabet, er Grønland jo pludselig et fremmed land og jo ikke fattigt nok til at få ulandsbistand. Der er det heller ikke normalt, at Danmark bare render rundt og betaler alt muligt til lande, som er helt fremmede.

Så jeg synes, at det er enormt vigtigt, at der er realisme omkring, hvad man kan forvente fra dansk side. Det vil jeg gerne takke ordføreren for at bidrage med. Og så må man jo nå frem til de konklusioner, man vil, men realisme er altså bare enormt vigtigt.

Kl. 22:59

Tredje næstformand (Karsten Hønge):

Ordføreren.

Kl. 22:59

Aaja Chemnitz (IA):

Tak for samarbejdet i øvrigt, og tak for kommentarerne. Der er i hvert fald brug for, at der indimellem også er en voksen, der siger: Nu er vi nødt til også at tale realiteter, og vi er nødt til ligesom også at kigge på, hvad behovet er, og hvordan vi kan finde nogle gode løsninger. Det kan godt være, at der er nogle ting, der ikke fungerer optimalt i dag, men lad os så snakke om det. Og hvis man gerne vil ændre konstruktionen, må det jo være et klart ønske fra et flertal hjemme i Grønland, og så må man jo ligesom gå de veje. Så jeg forholder mig sådan set til de rammer, der er i dag, og så må man jo gøre, hvad man vil, på den lange bane.

Kl. 23:00

Tredje næstformand (Karsten Hønge):

Næste korte bemærkning er til fru Jette Gottlieb, Enhedslisten.

Kl. 23:00

Jette Gottlieb (EL):

Tak for det. Jeg har egentlig bare et spørgsmål om en lille detalje, men som har nok så meget symbolsk betydning. Til åbningsdebatten i år havde vi et lille ordskifte omkring begrebet ligeløn for de offentligt ansatte, og vi snakkede om politiet. Nu vil jeg spørge til det, fordi ordføreren nævnte det igen. Er der slet ingenting sket på det år?

Kl. 23:00

Tredje næstformand (Karsten Hønge):

Ordføreren.

Kl. 23:00

Aaja Chemnitz (IA):

Tak for spørgsmålet. I forhold til politi- og anstaltsbetjentes lønninger er der ikke fundet en løsning, og man kan sige, at med udgangen af i år forsvinder det midlertidige lønløft, som både Siumut og IA har sikret i nordatlantpuljen. Derfor er vi bekymret for, at der, hvis man bliver ved med at gøre det til et midlertidigt lønløft og ikke får det permanentgjort, vil der være en personaleflugt. Vi ser det i hvert fald særlig hos politiet, hvor det er en kæmpestor udfordring at holde på folk, og derfor bliver det vigtigt, at man sikrer en permanent løsning, hvor folk kan regne med, at både danske, færøske og grønlandske politibetjente og anstaltsbetjente selvfølgelig får den samme løn.

Kl. 23:01

Tredje næstformand (Karsten Hønge):

Spørgeren.

Kl. 23:01

Jette Gottlieb (EL):

Så vil jeg spørge om noget andet. Ordføreren nævnte i forbindelse med det med anbragte børn, at myndighederne er placeret i Nuuk, og at det ville være bedre at have dem placeret ude i kommunerne. Der er mit spørgsmål: Er det så ikke i sig selv et problem, at Nuuk sådan set rager tværs over indlandsisen til og med Tasiilaq? Er det ikke et problem, at man med kommunestrukturen har så store kommuner?

Kl. 23:01

Tredje næstformand (Karsten Hønge):

Ordføreren.

Kl. 23:01

Aaja Chemnitz (IA):

Altså, man har jo valgt den konstruktion i Grønland, som man nu engang har. Det, jeg kan konstatere, når jeg rejser rundt i Grønland, er, at der er nogle kommuner, som siger, at de oplever, at Socialstyrelsen henvender sig til kommunens ansatte og spørger: Vil du ikke hellere arbejde hos os i Socialstyrelsen i Nuuk, for der kan du få mere i løn for at udføre et arbejde som rejsehold i kortere tid? Og det er der mange der vælger at gøre brug af. Derfor får man ligesom støvsuget kommunerne for sagsbehandlere, og det er rigtig ærgerligt i forhold til netop at sikre, at det jo sådan set er kommunerne, der skal være stærke til både at opsøge og forebygge, men også til at sagsbehandle i de her sager.

Kl. 23:02

Tredje næstformand (Karsten Hønge):

Der er ikke flere korte bemærkninger. Jeg vil sige qujanarsuaq til fru Aaja Chemnitz fra Inuit Ataqatigiit (Aaja Chemnitz (IA): Qujanaq illillu).

Den næste ordfører er fru Anna Falkenberg, Sambandsflokkurin.

Kl. 23:02

(Ordfører)

Anna Falkenberg (SP):

Tak for ordet. Kan I huske jeres første skoledag? Der står man blandt ens endnu ukendte klassekammerater, forventningsfuld og med sommerfugle i maven, mens man mærker, at forældrenes spændte eller måske anspændte forventninger ligger som en tung dyne hen over klasselokalet. Nu er det dig, der er i centrum, allerede fra den første dag. Alt er nyt. Man har selvfølgelig kendskab til det med at gå i skole, men i virkeligheden ved man ikke mere, end hvad ens velmenende forældre eller de andre børn har fortalt en.

Nogenlunde sådan er det at træde ind i Folketinget som folkevalgt for første gang. De sociale spilleregler, rytmer og rutiner skal bundfælde, og man skal finde sin plads i denne herlige flok af hårdtarbejdende kvinder og mænd. I skolen handler det om at finde ud af, hvem der er gode til matematik, fodbold eller hjemkundskab. Erfaringsvis kan jeg nu konstatere, at det ikke er helt det samme, der gør sig gældende på Christiansborg, men der er paralleller. Også her hjælper det, hvis man kender nogen i forvejen, og også her har alle noget at bidrage med.

På gangene er der for det meste overskud til både smil og smalltalk, når man haster fra et møde til et andet. Jeg vil også gerne benytte lejligheden i dag til at takke Venstres folketingsgruppe for at have taget så godt imod den nye pige i klassen. Folk er hjælpsomme på kryds og tværs af partifarver og ideologier. Man kan mærke, at både folkevalgte og ansatte gider at være her, selv om vi har travlt. Og så kan det godt være, at der skal laves lidt lobbyarbejde for at få Meyers op på dupperne og få sat lidt fisk og lidt hvalkød på menuen, men i det store hele har vi en god omend til tider lidt hektisk arbejdsplads.

Vi er her, fordi vælgerne har valgt os. Det er vores ansvar at sørge for, at der kommer resultater på bordet, at vi holder ord. I den korte tid siden valget har der været nogle vigtige emner at tage fat i som repræsentant for Færøerne. Jeg kan f.eks. nævne, at vi var inviteret med til finanslovsforhandlingerne, som regeringsgrundlaget jo også lægger op til, og her blev der afsat 47,5 mio. kr. over 4 år til nogle områder, der er til gavn for samarbejdet mellem de tre rigsdele.

For første gang er der afsat midler til at forske i udenrigs-, sikkerheds- og forsvarspolitik på Færøerne. Målet er at få færøske eksperter på området, og ligeledes, at befolkningens viden og indsigt øges. Penge er afsat til forskning i havstrømmene omkring Færøerne. Der er sat gang i et projekt om at lave en ny skydebane til det færøske politi, der i alt for mange år har trænet i vind, slud og regn. Det hører ingen steder hjemme, og det er både tide og på sin plads, at forholdene bliver forbedret. Et andet projekt, der ligger mig meget nær, er Sjómaq, et projekt, som skal øge det gensidige kendskab blandt unge på Færøerne, i Grønland og i Danmark. Sidst, men ikke mindst, fortsætter arbejdet med at fjerne grænsehindringer. Så jeg vil gerne benytte lejligheden i dag til at takke jer alle sammen for et godt samarbejde, specielt i forhold til de nævnte projekter.

Udenrigs-, forsvars- og sikkerhedspolitik er danske ansvarsområder. Det gælder hele riget. Før det seneste regeringsgrundlag var der en tendens til, at beslutninger blev taget hen over hovedet på de beslutningsramte, nemlig Færøerne og Grønland. Nu og fremover skal Færøerne og Grønland inddrages i udenrigs-, sikkerheds- og forsvarspolitikken. Det er en ubetinget modernisering af rigsfællesskabet. At få mulighed for at blive hørt er godt, at blive inddraget er endnu bedre. Inddragelse i forhandlinger kræver mere end afspisning, floskler og halve løfter. Det er en tung demokratisk proces, men det er en proces, som vi er godt i gang med.

Om et par dage rejser jeg med Det Udenrigspolitiske Nævn til Grønland, for det er endelig lykkedes at få det første møde op og stå mellem Lagtingets Udlandsudvalg  på Færøerne, Udenrigs- og Sikkerhedsudvalget i Grønland og UPN i Danmark. For mig at se er det et stort skridt i den rigtige retning mod et mere respektfuldt og inddragende fællesskab.

Kl. 23:07

Foran os ligger forhandlingerne om et nyt forsvarsforlig. Igen står der i regeringsgrundlaget, at Færøerne skal inddrages. Det gælder både myndighederne på Færøerne og os folketingsmedlemmer. Det er ikke for sjov, at Danmark nu har en ambition om at bruge 143 mia. kr. i forsvarsudgifter de næste 10 år. Beslutningen om at  opruste i Arktis er også truffet i ramme alvor. På Færøerne kan vi mærke spændingerne fra stormagtsrivaliseringen. Der flyver russiske fly i færøsk luftrum. Efterspørgslen på at kunne holde øje med ubåde i færøsk farvand bliver større for hver dag. Rapporter fra efterretningstjenester i Danmark advarer også om, at færøske myndigheder kan blive udsat for spionage fra russisk side. Det er alt sammen tegn på, at situationen er alvorlig og skal tages alvorligt.

Jeg har gjort min del til at sørge for et så godt beslutningsgrundlag som overhovedet muligt. I samarbejde med Sjúrður Skaale fra Javnaðarflokkurin har jeg lavet det grundige forarbejde, der skal til for at sikre mest mulig viden og indsigt i virkeligheden på Færøerne i dagens geopolitiske virkelighed forud for forhandlingerne om det nye forsvarsforlig. Vi har talt med aktører på Færøerne og eksperter på forsvarsområdet for at kortlægge behovet for investeringer i vores sikkerhed på Færøerne. Nu er det bare et spørgsmål om, hvad regeringen på Færøerne vil. Vil landsstyret være med i tilgangen og præsentere nogle færøske ønsker, eller vil de bare vente og så konfliktmaksimere, når muligheden byder sig? Det er desværre det sidstnævnte scenarie, jeg frygter.

Et andet vigtigt område er retsområdet. Forhandlingerne om langtidsfinansieringen af domstolene er gået i gang, og jeg deltog i dag i mit første møde. Arbejdet i Retsudvalget har været givende og lærerigt, og i forbindelse med diskussionen om domstolen har jeg lært meget og fået indsigt i, at der også fra dansk side af bordet er plads til mere viden og indsigt i færøske forhold og om retten på Færøerne. Den demokratiske proces, samtalen og samarbejdet er givende. Vi kan supplere hinanden i Retsudvalget, og vi får større forståelse for hinanden. Det vil gavne de ting, som vi skal finde finansiering til.

I år er det 75 år siden, at hjemmestyreloven trådte i kraft fra Færøerne. Meget har ændret sig på disse år. Færøerne har overtaget mange sagsområder og bliver i større grad inddraget i sagsområder, som Danmark varetager. Levestandarden er betydelig højere i dag end for 75 år siden. Vi har måske aldrig haft det så godt som nu. Men udviklingen standser ikke her. Et tilbageblik på de 75 år viser, at det er nødvendigt hele tiden at tilpasse sig. Vi skal tilpasse os hele tiden. Det skal gøres med inddragelse af færøske myndigheder og det færøske folk. Vi politikere må såvel i Danmark som på Færøerne bruge vores stemme i den demokratiske proces, når vi får mulighed for at påvirke tingene. Vi kan ikke læne os tilbage og pege fingre ad de andre.

Til sidst vil jeg gerne takke for en god om end lidt lang debat her i Folketingssalen i dag. Starten som folketingspolitiker har været hæsblæsende og spændende, men ikke skræmmende. Jeg ser frem til flere spændende snakke, opgaver og forhandlinger. Kaffe er altid på kanden på mit kontor, så I kigger bare ind. Tak for ordet.

Kl. 23:11

Formanden (Søren Gade):

Tak for det. Der er en række korte bemærkninger. Den første, der får ordet, er hr. Anders Kronborg fra Socialdemokratiet.

Kl. 23:11

Anders Kronborg (S):

Tak for det. Der var en del støj i salen, men jeg tror, jeg fik det hele med. Det er det med, når man har gamle ører. Men jeg vil gerne takke for det rigtig gode samarbejde, som jeg også oplever at jeg har med ordføreren. Og noget af det, jeg faktisk synes skaber en spændende dynamik, er jo, at ordføreren, ud over at hun som repræsentant for Færøerne selvfølgelig har valgt at sidde i Færøudvalget, også har valgt at sidde i Grønlandsudvalget, så der ligesom er en symbiose omkring rigsfællesskabet.

Jeg forsøger i mit daglige arbejde at følge med i debatten på Færøerne, og jeg forstår, at der er et dybfølt ønske om og en politisk vilje til også at rykke tættere på EU og frigøre sig yderligere fra Rusland. Og der kunne jeg godt være nysgerrig på, om ordføreren har nogle gode råd til, om vi i dette Ting kan være behjælpelige med, at der ligesom kommer turbo på den proces.

Kl. 23:12

Formanden (Søren Gade):

Ordføreren.

Kl. 23:12

Anna Falkenberg (SP):

Tak for det gode samarbejde også. Jeg valgte med vilje at sidde i Grønlandsudvalget, for jeg synes, at det kræver et større overblik over rigsfællesskabet, og jeg vil også blive mere oplyst om de grønlandske forhold.

I forhold til EU-spørgsmålet har det jo været et klart ønske fra færøsk side i rigtig mange år at få en ny handelsaftale med EU. Og det er specielt, når det kommer til madvareprodukter, altså så vi ikke kun bliver råvareeksportører, men også madvareeksportører. Og der er lavet et stort arbejde, både for den nu siddende regering og den forhenværende regering i forhold til at løfte det her færøske ønske. Vi er jo i en lidt særlig situation, fordi vi er en del af rigsfællesskabet, men vi er ikke en del af EU, men Danmark er en del af EU. Så vores konstellation er lidt speciel. Så ethvert anliggende, der giver mulighed for at tale den færøske sag og om det færøske ønske om et tættere samarbejde i EU, ville være kærkomment.

Kl. 23:13

Formanden (Søren Gade):

Hr. Anders Kronborg.

Kl. 23:13

Anders Kronborg (S):

Jeg vil bare sige tak, og så kan jeg huske, at da vi startede herinde, opfordrede ordføreren også fra talerstolen til, at hvis man gerne ville dialogen, var der altid kaffe på kanden. Nu tog jeg imod den kop kaffe, og jeg kan bare anbefale mine kollegaer i Tinget, at hvis man vil vide mere om Færøerne, så tag imod den kop kaffe. Vi fik f.eks. også drøftet, at når der er kulturnat herinde i Folketinget, er Færøerne og Grønland gemt lidt væk afsides. Det kunne jo godt være, at vi også skulle have en diskussion om – nu sidder formanden for Folketinget jo oppe ved siden af – at Grønland og Færøerne kom lidt tættere på hovedindgangen, om man så må sige, så vi også ligesom får vist den del mere prominent i forhold til vores rigsfællesskab.

Kl. 23:14

Formanden (Søren Gade):

Ordføreren.

Kl. 23:14

Anna Falkenberg (SP):

Ja, det er noget, jeg har rejst flere gange efterhånden, og jeg synes, at vi oplever, når der er kulturnat, at der faktisk er en efterspørgsel fra dem, der kommer ind i huset: Hvor er det færøske og det grønlandske rum? Hvor er de henne? Jeg synes også, det er et led i den der fortælling om, at vi skal vide mere om hinanden. Der taler vi særlig om, at danskere skal vide mere om Færøerne og Grønland, og der er kultur og vidensopbygning i centrum, hvis du spørger mig.

Kl. 23:14

Formanden (Søren Gade):

Hr. Morten Dahlin, Venstre.

Kl. 23:14

Morten Dahlin (V):

Tak, formand, og tak til fru Anna Falkenberg; først og fremmest for talen her i dag, men også på vegne af hele Venstres folketingsgruppe for et utrolig godt og givende samarbejde i hverdagen. Fru Anna Falkenberg er en dygtig parlamentariker, som jeg opfatter har en dybfølt veneration for rigsfællesskabet som institution, men som i den grad også sørger for at gøre os andre opmærksom på de færøske mærkesager og de færøske prioriteter. Hvis der derfor skulle sidde nogle på Færøerne og se med i denne sene time, kan jeg forsikre dem om, at deres interesser på allerbedste måde og i allerhøjeste grad varetaget på fornemste vis af fru Anna Falkenberg. Så tusind tak for det samarbejde.

Jeg kunne godt tænke mig at spørge fru Anna Falkenberg til det kommende forsvarsforlig, som der jo skal sættes forhandlinger i gang om lige om lidt. Kan fru Anna Falkenberg gøre os klogere på de færøske prioriteter i den forbindelse?

Kl. 23:15

Formanden (Søren Gade):

Ordføreren.

Kl. 23:15

Anna Falkenberg (SP):

Tak for de meget, meget pæne ord – de er ethundrede procent gengældt. Når det kommer til forsvarsforliget, er der en bred, bred enighed om på Færøerne, at vi ønsker ikke en øget militarisering i det færøske område. Men dermed ikke sagt, at vi ikke godt kan se, at den geopolitiske situation gør det nødvendigt, at vi faktisk investerer i nogle initiativer. Og de initiativer har primært de overskrifter: Øget overvågning og kapaciteter. Det er initiativer, som kan blive brugt både civilt, men også være med til at sikre Færøerne rent militært. Så det er ligesom de to overskrifter, der er på de færøske prioriteter fra min side. Men som sagt har jeg stadig ikke fået nogle prioriteter fra det færøske landsstyre, så jeg taler på vegne af Sambandspartiet og mit bagland derhjemme.

Kl. 23:16

Formanden (Søren Gade):

Hr. Morten Dahlin.

Kl. 23:16

Morten Dahlin (V):

Tak for at gøre mig klogere på ordførerens prioriteter i den sammenhæng. Et andet område, jeg jo ved optager ordføreren, og som også optog ordføreren i forbindelse med talen, er jo det retspolitiske område. Ordføreren og jeg har jo tit diskuteret udfordringerne i fængselsvæsenet på Færøerne, og nu bliver der også nævnt det med skydebanen. Jeg tror, at fru Anna Falkenberg sagde: Ny skydebane. Jeg er i tvivl om, om der overhovedet er en skydebane på Færøerne.

Kunne ordføreren gøre mig klogere på, hvilke prioriteter der er på det retspolitiske område fra ordførerens side?

Kl. 23:17

Formanden (Søren Gade):

Ordføreren.

Kl. 23:17

Anna Falkenberg (SP):

Der er en lille hule, de har brugt til noget skydning, men det er på en meget, meget kort afstand, så jeg ved ikke, om det kan defineres som en skydebane, men det har i hvert fald været noget, de har brugt. Retsområdet er en af de ting, som jeg har allerstørst fokus på, og det betyder, at når man tænker politi, når man tænker domstole, når man tænker kriminalforsorg, at man så tænker hele rigsfællesskabet ind. Når man skal lave nye it-systemer, deplaceringsløsninger, når man skal lave reformer og finansiering, tænker man hele institutionen rigsfællesskabet ind i den sammenhæng. Det synes jeg ofte bliver glemt, og det er derfor, jeg er her, nemlig for at minde jer alle sammen om det.

Kl. 23:17

Formanden (Søren Gade):

Fru Anne Valentina Berthelsen, Socialistisk Folkeparti. Værsgo.

Kl. 23:17

Anne Valentina Berthelsen (SF):

Tak til ordføreren for talen. Dokumentaren »Skyggekrigen", som er en fælles nordisk produceret dokumentar, har jo vist, at der foregår russisk spionage fra fiskerifartøjer på Færøerne, og det har sikkert fået det til at løbe koldt ned ad ryggen, også på ordføreren. Det er jo til fare for hele rigsfællesskabet og for vores allierede for den sags skyld. I SF mener vi, at konsekvensen må være, at vi bliver nødt til at have bedre styr på, hvad der foregår af spionage i farvandene omkring os, også omkring Færøerne. Det er bare lidt svært, synes vi, når vi lige nu ikke har styr på, hvad der foregår, og når mange af de kapaciteter, som skal overvåge, f.eks. vores Thetis-inspektionsskibe, er så voldsomt nedslidte, at de ikke kan være fuldt operative.

Er ordføreren enig, at det er et problem? Og hvordan tænker ordføreren at vi skal komme spionage til livs?

Kl. 23:18

Formanden (Søren Gade):

Ordføreren.

Kl. 23:18

Anna Falkenberg (SP):

Jeg deler fuldstændig fru Anne Valentina Berthelsens betragtning om, at vi bliver nødt til at have et overblik over, hvad det er for en spionagetrussel, der er mod hele rigsfællesskabet, og det er også derfor, at jeg i min forrige kommentar eller svar på spørgsmål nævnte det her med en øget overvågning. Det er noget, der ligger meget, meget højt på vores såkaldte ønskeliste, og det gælder både i luften og på vandoverfladen og også under vandoverfladen. Altså, vi bliver nødt til at have et klart overblik over, hvad det er, der foregår i vores område.

Lige nu i dag har vi jo et hul i luftrummet omkring Færøerne, fordi der ikke er en radar, der kan se, om russiske fly faktisk er i vores luftrum; vi kan bare se, at de flyver ind i luftrummet og ud igen; ergo må vi antage, at de har været der. Så det er øget overvågning, der ligger allerhøjst på min ønskeliste og prioriteringsliste.

Kl. 23:19

Formanden (Søren Gade):

Fru Anne Valentina Berthelsen.

Kl. 23:19

Anne Valentina Berthelsen (SF):

Tak. Det er jeg enig med ordføreren i. Kan man så også forestille sig, nu hvor ordføreren jo har en lidt anden regeringsadgang, end vi i SF har, at ordføreren vil bringe det budskab videre ind i forsvarsforligsforhandlingerne. Jeg har jo en forhåbning om, at de nordatlantiske mandater, herunder ordføreren selv, bliver inddraget meget tæt i, hvad det her forlig skal indeholde, og hvordan vi får sikret bedre overvågning i Arktis.

Kl. 23:20

Formanden (Søren Gade):

Ordføreren.

Kl. 23:20

Anna Falkenberg (SP):

Der skal ikke være nogen tvivl om, at jeg kommer med de her prioriteringer og de prioriteringer, som jeg har lavet i samarbejde med Javnaðarflokkurin. Det er de prioriteringer, jeg kommer til at fremlægge for både forsvarsministeren og også forligskredsen som helhed. Jeg kan ikke gøre mere end ligesom at fremlægge det færøske billede set med vores øjne.

Kl. 23:20

Formanden (Søren Gade):

Hr. Henrik Rejnholt Andersen fra Moderaterne.

Kl. 23:20

Henrik Rejnholt Andersen (M):

Tak for talen. Jeg var så heldig at have fornøjelsen af fru Anna Falkenberg på vores tur til Færøerne, hvor vi også talte en del om de retslige udfordringer, der er deroppe, og vi talte også om fiskeri og alt sådan noget, og da vi besøgte landsstyrets udenrigsudvalg, nævnte de noget om den rapport, der skulle komme om lige netop de her skyggekrige, udsendelser omkring spionage og Rusland. Kan fru Anna Falkenberg ikke prøve at gøre os lidt klogere på den her rapport, altså om den er kommet, og hvad den eventuelt har sagt. Tak.

Kl. 23:21

Formanden (Søren Gade):

Ordføreren.

Kl. 23:21

Anna Falkenberg (SP):

Først og fremmest vil jeg også sige tak for en god tur. Jeg håber, at ordføreren fik lidt mere indsigt i de færøske forhold. I forhold til rapporten kan jeg ikke sige så meget, for den er ikke blevet fremlagt endnu. Vi har fået at vide, at den er færdig, og Udenrigsudvalget har fået den præsenteret, men den er ikke offentlig tilgængelig, og den bliver behandlet i fortrolighed, som det er lige nu. Så jeg kan ikke sige så meget om, hvad der står i den, men for nogle uger siden var der forlydender om, at den var færdig, så jeg tænker nok ikke, at der har stået noget konkluderende i den. Lad mig sige det sådan.

Kl. 23:21

Formanden (Søren Gade):

Hr. Henrik Rejnholt Andersen.

Kl. 23:21

Henrik Rejnholt Andersen (M):

Jamen vi vil da så se frem til at få lidt mere indsigt i den, når den bliver offentliggjort, for det var jo et stort debatemne på vores møde med deres udenrigsudvalg deroppe. Så lidt omkring fiskeriaftalen i forbindelse med vores møde med jeres store fisker, kan vi godt kalde ham, der fisker oppe i Nordnorge: Er der nogen afklaring på, hvad det vil betyde for fiskerne deroppe, hvis de skal ud af de russiske farvande?

Kl. 23:22

Formanden (Søren Gade):

Ordføreren.

Kl. 23:22

Anna Falkenberg (SP):

Det er i hvert fald klart for mig, at rapporten, som der blev spurgt ind til før, er en rapport, der er blevet lavet af embedsværket, og det forudsætter, at der kommer en politisk beslutning ud fra rapporten. Det er bare lige for at slå det fast. I forhold til hvad der sker i fiskeriaftalerne, er det en proces, der er i gang på Færøerne nu. Både Sambandspartiet, men også udenrigsudvalget sammen med regeringen på Færøerne er i gang med at finde en ramme for, hvordan vi gør videre frem, og det gælder også i forhold til de aktører, som fisker oppe i Barentshavet.

Kl. 23:22

Formanden (Søren Gade):

Fru Brigitte Klintskov Jerkel, Det Konservative Folkeparti.

Kl. 23:22

Brigitte Klintskov Jerkel (KF):

Tak, og tak for talen. Jeg vil også gerne kvittere for det gode samarbejde med ordføreren i Færøudvalget. Udvalget besøgte jo Færøerne i april måned, og det var jo en rigtig fin tur, som formanden havde været med til at planlægge. I den forbindelse var vi jo på besøg hos Arktisk Kommando, hvor vi hørte lidt om deres arbejde og om, hvordan det stod til der.

Derfor kunne jeg egentlig godt tænke mig at stille ordføreren lidt det samme spørgsmål, som jeg stillede den grønlandske ordfører omkring styrkelse af forsvaret og styrkelse af forsvaret i forhold til Færøerne. Jeg vil høre, om ordføreren kunne komme lidt ind på sådan den offentlige debat, der i øjeblikket er på Færøerne, omkring det her med, at der er krig i Europa, og at russiske fartøjer sejler rundt og overvåger den kritiske infrastruktur.

Kl. 23:23

Formanden (Søren Gade):

Ordføreren.

Kl. 23:23

Anna Falkenberg (SP):

Tak for en god tur også til ordføreren. Det var nogle fantastiske dage med godt vejr, vi havde deroppe. I forhold til styrkelse af forsvaret, som jeg var lidt inde på, er det, som også Arktisk Kommando gjorde klart over for os, øget overvågning, de har brug for. Vi spurgte dem jo direkte: Hvis I kan komme med et ønske, hvad skulle det så være? De sagde øjne, altså de ville gerne kunne se mere af, hvad der foregår i deres område.

I forhold til debatten på Færøerne nu handler det meget om, hvordan beslutninger bliver truffet. Altså, kan vi sikre os, at de beslutninger, der bliver truffet på de områder, hvor der er overlap mellem udenrigs- og sikkerhedspolitik og måske mellem erhvervspolitik og handelspolitik, bliver forankret i det færøske system? Derfor er det vigtigt for mig at sige, at jeg tror, at der herindefra skal være en bred anerkendelse af, at det er noget, der skal forankres som en beslutningstagen i det færøske parlament og i det færøske udenrigsudvalg. For jeg tror, det er det, der kommer til at styrke os i sidste ende og gøre, at vi kommer til at træffe den rigtige beslutning.

Kl. 23:24

Formanden (Søren Gade):

Fru Brigitte Klintskov Jerkel.

Kl. 23:24

Brigitte Klintskov Jerkel (KF):

Tak. Jeg vil egentlig bare gerne kvittere for svaret, og jeg er helt enig med ordføreren i, at det er vigtigt. Så tak for det.

Kl. 23:24

Formanden (Søren Gade):

Ordføreren.

Kl. 23:24

Anna Falkenberg (SP):

Tak. Jeg synes generelt også, at vi i debatten, både når det kommer til Rusland, men også når det kommer til forsvarsforliget, mangler at få det der lidt mere rigsfællesskabsorienterede syn på det. Vi taler rigtig meget om, at vi skal opprioritere rigsfællesskabet, når det kommer til forsvaret, og når det kommer til udenrigspolitikken, men vi mangler lidt at vise det, også herindefra, synes jeg.

Kl. 23:25

Formanden (Søren Gade):

Hr. Rasmus Jarlov, Det Konservative Folkeparti.

Kl. 23:25

Rasmus Jarlov (KF):

Det er jo dejligt, at det går så godt på Færøerne, og at det også er et så velstående samfund i øjeblikket. Vi ser frem til på et eller andet tidspunkt at få noget bloktilskud til de mere fattige dele af riget her nede i den sydlige del.

Jeg vil spørge til den radar, som der har været lidt debat om på Færøerne. Den har jo altid været der, men i en periode har den så ikke fungeret eller rigtig været oppe at køre. I hvert fald blandt visse færøske politikere har der været nogen utilfredshed med, at beslutningen i sidste ende er truffet af den danske regering. Bunder den utilfredshed i, at man sådan generelt er utilfreds med, at det nu en gang er sådan, det fungerer, nemlig at forsvars- og sikkerhedspolitikken bliver besluttet af rigsfællesskabets regering, eller bunder den i, at man ikke synes, man er blevet hørt, for der er meget stor forskel på de to ting. Altså, en ting er, at man vil blive hørt og inddraget, og noget andet er, at man insisterer på at have en vetoret i sidste ende, som man jo grundlæggende ikke har.

Kl. 23:26

Formanden (Søren Gade):

Ordføreren.

Kl. 23:26

Anna Falkenberg (SP):

I forhold til bloktilskuddet kan jeg i hvert fald berolige spørgeren med, at bloktilskuddet til Færøerne nu bliver mindsket med 100 mio. kr. over de næste par år. Så der får I i hvert fald nogle penge tilbage, og det er noget, der er bred enighed om på Færøerne skal gøres.

I forhold til radaren er min oplevelse ikke, at den færøske indstilling var, at det var en beslutning, der blev truffet hen over hovedet på færingerne. Der var nogle ting i processen, i forhold til at der ikke var nogen færøske repræsentanter med, da Arktis Kapacitetspakke blev fremlagt. Det var rene procesfodfejl, hvis du spørger mig. Men færingerne havde en klar overbevisning om, at det var os på Færøerne, der i sidste ende traf beslutningen, og det var udenlandsudvalget, der traf den sammen med vores udenrigsminister. Så jeg ser faktisk den proces med radaren og Arktis Kapacitetspakke som et pragteksemplar på, hvordan vi skal gøre det i rigsfællesskabet.

Kl. 23:27

Formanden (Søren Gade):

Hr. Rasmus Jarlov.

Kl. 23:27

Rasmus Jarlov (KF):

Jamen det glæder mig så, at der er andre færøske politikere, der har den indstilling, og at det åbenbart er lykkedes for regeringen at få det til at glide på en måde, som er acceptabel for de fleste færinger, for det er det, man altid skal tilstræbe, når beslutninger bliver truffet.

Der, hvor jeg jo kan blive lidt bekymret, er, når man eksempelvis hører hr. Høgni Hoydal give udtryk for, at han vil føre sin helt egen sikkerhedspolitik, hvor man har en politik om, at man skal prøve at ligge lavt og være pacifistisk og ikke opruste for ikke at provokere Rusland. Der kan man sige, at der kan man jo ikke have to forskellige sikkerhedspolitikker inden for det samme land, som vi jo stadig væk grundlæggende er, når det kommer til sikkerhedspolitik, nemlig at Danmark står for en hård kurs over for Rusland, og Færøerne skal stå for en kurs, som forsøger at være pacifistisk. Det går jo ikke.

Kl. 23:27

Formanden (Søren Gade):

Ordføreren.

Kl. 23:27

Anna Falkenberg (SP):

Vi accepterer ikke den præmis om, at færingerne er pacifistiske, og den kurs, der bliver lagt. Jeg synes, at færingerne og Færøerne har gjort en kæmpe indsats i forhold til krigen i Ukraine og de tiltag, der har været der. Der er mange ting, som jeg og hr. Høgni Hoydal er meget uenige om, men der er noget, vi i hvert fald er enige om, og det er, at en debat om udenrigs- og sikkerhedspolitik skal skabes på Færøerne, for det er en debat, som ikke har været der. Så kan der være nogle politikere på Færøerne, der har en tendens til at finde en konflikt i alt i stedet for at forsøge at finde en løsning på de udfordringer, der ligger, og der tror jeg, at jeg adskiller mig fra f.eks. hr. Høgni Hoydal.

Kl. 23:28

Formanden (Søren Gade):

Tak for det. Der er ikke flere korte bemærkninger, og så siger vi tak til fru Anna Falkenberg. Jeg byder nu velkommen til hr. Sjúrður Skaale fra Javnaðarflokkurin.

Kl. 23:28

(Ordfører)

Sjúrður Skaale (JF):

Tak for det. Jeg kan se, at der er mange, der tænker: ikke en til. Men det er ikke min skyld, at klokken er blevet så mange, det er alle de andres skyld. Sådan er det.

Den 8. marts, på min fødselsdag, slog Færøerne Rumænien i EM-kvalifikationen i håndbold, og den 26. april, på min kones fødselsdag, slog vi Ukraine, og de to fødselsdagsgaver medførte, at vi kvalificerede os til EM-slutspillet i Tyskland næste år. Det er langt den mindste nation, der nogen sinde har gjort det, og Færøerne er, så vidt jeg har kunnet undersøge det, langt det yngste mandskab, der har kvalificeret sig. Det er sådan, at gennem de sidste år har man set flere og flere talenter spire på de færøske baner og i de færøske haller, og der var stadig flere, der fik tanken om, at måske kunne de her drenge bringe Færøerne til et slutspil, når de blev voksne. Men der var meget få, der havde drømt om, at det skulle ske allerede i år. De får det hårdt i Mercedes-Benz Arena i Berlin i januar, selv om der kommer til at sidde tusindvis af færinger på lægterne og støtte.

Men når de nu er kommet blandt de 24 bedste i Europa, er det ikke helt utænkeligt, at de om nogle år vil komme blandt de 12 bedste i verden, når man tænker på, hvor unge de er nu, og dermed kvalificere sig til OL. Der er tusind ting, der gør, at det både er meget svært og meget usandsynligt, men det er altså ikke helt utænkeligt. Og skulle det ske, kommer vi til at have et politisk problem, for efter 40 års banken på døren i Danmarks Olympiske Komité, er døren stadig lukket for os, når det gælder OL. Begrundelsen er, at Færøerne ikke er sin egen stat. Under hvert af de fire sidste OL har vi haft en atlet med, der har kæmpet under dannebrog. Det føles forkert, det er forkert, men de har dog kunnet deltage. Skulle håndboldlandsholdet gå hen og skabe den vildeste sensation og kvalificere sig til OL, vil de ikke kunne deltage. Eller de vil kunne repræsentere Danmark, hvis Danmark altså ikke kvalificerer sig, og det gør Danmark jo. Og så må Danmarks Olympiske Komité vælge. Skal man sende Danmark til OL og repræsentere Danmark, eller skal man sende Færøerne? Svaret er selvfølgelig givet. Man vil ikke så meget som overveje at holde sine altid guldbejlende danske verdensstjerner hjemme og give plads til de færøske opkomlinge – naturligvis. Og så vil der være oprør i Nordatlanten.

I år vandt en færing Dansk Melodi Grand Prix. Da han svarede på den danske presses spørgsmål, gjorde han det på engelsk, for det kunne han bedre end dansk. Det irriterede mange danskere, og vi spurgte, hvordan en person kan repræsentere Danmark, en person, som taler færøsk og engelsk, men ikke dansk? Selvfølgelig burde han have repræsenteret Færøerne, men vi har jo ikke adgang til Melodi Grand Prix under eget navn.

Sporten og musikken synliggør noget, som normalt fylder mere i den politiske verden, nemlig at Færøerne i for mange tilfælde ikke kan repræsentere sig selv der, hvor vi burde. Det gælder WTO, det gælder NEAFC, der regulerer fiskeriet i Nordatlanten, og det gælder også andre organisationer. Hvis Danmark er der, kan vi ikke også være der. Det er på samme måde med det hypotetiske eksempel med de to landshold i håndbold.

Fællesskabet med Danmark opfattes i det daglige ikke som nogen spændetrøje. Stemmerne ved valgene taler deres tydelige sprog, budskabet om løsrivelse er ikke en politisk vare, der har mange købere. Sådan er det, fordi vi har en meget elastisk ordning, hvor man har kunnet udvikle sig og vokse frit på alle områder.

Kl. 23:33

Selvstændighed er fuldstændig afgørende for den færøske nation, og den har kunnet udvikle sig så meget, at Færøerne i dag reelt har større beføjelser end mange suveræne stater. Fællesskab og selvstændighed har ikke været modsætninger generelt set, men nogle steder støder vi altså imod. I visse tilfælde, f.eks. når det gælder WTO, kommer det af, det danske embedsværk har en alt for rigid fortolkning af grundloven, som man fra politisk hold ikke tør eller ikke vil gå op imod, selv om sandheden jo er, at hvis grundlovens rammer skulle tages helt bogstaveligt, når det gælder Færøernes beføjelser, ville fællesskabet føles som en spændetrøje, der formentlig ville være sprængt. I andre tilfælde, f.eks. når det gælder i IOC, er problemet, at andre stater, f.eks. Spanien, stiller sig i vejen af indenrigspolitiske årsager.

Jeg synes, det giver anledning til at kigge på to ældre damer, nemlig 1953-grundloven, der fylder 70 i år, og hjemmestyreloven, der fylder 75 år. Grundloven beskriver ikke virkeligheden, når det gælder Færøernes status og beføjelser, som i slet ikke og overhovedet ikke. Reelt er det danske rige en føderation, men grundloven beskriver en enstrenget enhedsstat. Vil man fra dansk side gå med til formelt at omdanne riget til en føderation og dermed lade sig definere af Grønland og Færøerne? Det tror jeg ikke. Grundloven bliver ikke ændret for vores skyld. Ser vi på hjemmestyreloven, der i sin tid blev kaldt en harmonika, er den trukket helt ud nu. Den har været velegnet som ramme om udviklingen af vores samfund, men nu rummes der ikke mere i den. Derfor mener mit parti, der jo går ind for fællesskabet med Danmark, at vi bør indrette os på en måde, der giver overensstemmelse mellem det formelle og det reelle. Vi har været med til at udarbejde to forslag til en færøsk forfatning, der på nogle punkter ligner det udspil, der lige er kommet fra Grønland, og som de kalder »free association«. Jeg skal ikke kommentere i detaljer på det grønlandske udspil, men det er godt, at der tænkes nye tanker.

Kan rigets grundlov rumme en færøsk forfatning, der i højere grad ligestiller Færøerne med Danmark? Formalisterne ville sige nej, som de sagde nej, før Færøerne fik deres eget parlament; som de sagde nej, før vi overtog undergrunden; som de sagde nej, før riget blevet splittet med Danmarks EF-medlemskab; som de sagde nej, før vi overtog folkekirken; som de har sagt nej til så meget af det, man har gjort fællesskabet til en succes. Formaliteterne, bogstavets folk, skal være rigide, men politikerne, som mere burde være åndens folk, skal finde løsninger. Mon ikke det går? Når formalisterne anerkender, at grundlovens § 19 kan bruges til løsrivelse, må de også at anerkende, at den kan bruges til ting, der er mindre end det.

Som jeg har sagt mange gange, for mit parti er formalisme og betegnelser og de akademiske diskussioner ikke det vigtige, og en statsretlig nyordning kommer hverken om 1 eller om 2 år, men jeg synes, det var på sin plads at give mit besyv med og sige, hvor vi står, når nu strukturerne i hele ordningen er til debat, når vi har de her to jubilæer, 75 og over 70 år, og når vores to håndboldlandshold måske om nogle år kommer til at udkrystallisere de dilemmaer, vi har. Vi er ikke i samme gruppe som Danmark ved håndbold-EM, men det ville være interessant, hvis vi fik sensationen i anden potens og kvalificerede os til anden runde og der mødte Danmark. Så ville kampen blive et symbol på, at selvstændighed og fællesskab ikke behøver at være modsætninger, og det ville være et symbol på, at fællesskab skal være så rummeligt som muligt, hvis alle skal kunne udvikle sig. Vi ville selvfølgelig formentlig tabe kampen, men det er bedre at tabe i eget navn end slet ikke at kunne være med.

Til sidst vil jeg sige, at indtil der kommer en ny ordning formelt, beror fællesskabet på dialog, forståelse, samarbejde, og jeg vil takke regeringen for den linje, den har lagt. Den har været formidabel. Jeg vil specielt takke forsvarsministeren, Troels Lund Poulsen, for at have inddraget Færøerne fra starten i forsvarsforliget. Det er måden at gøre det på. Det formelle er sekundært, det er i virkeligheden samarbejdet, som selvfølgelig tæller mest. Tak.

Kl. 23:39

Formanden (Søren Gade):

Tak for det. Og der er foreløbig tre korte bemærkninger. Hr. Henrik Møller, Socialdemokratiet. Værsgo.

Kl. 23:39

Henrik Møller (S):

Tak. Det er jo en næsten umenneskelig opgave, at vi sidder her hvert år og har nogle forventninger om, at nu skal vi underholdes her tæt på midnat, og jeg vil sige, at jeg tror, det der med at drømme er vigtigt. Da jeg var meget yngre, var det fuldstændig utænkeligt, at Danmark kunne slå Sverige i ishockey – det er rent faktisk sket, så jeg vil sige, at intet i sportens verden er umuligt.

Men det er også sådan, at det jo desværre heller ikke er nogen hemmelighed, at Rusland de seneste år har udbygget sine militære kapaciteter i både Arktis og Nordatlanten. Det er selvfølgelig noget, vi skal tage alvorligt, ikke mindst i forbindelse med det kommende forsvarsforlig.

Jeg tror, det er vigtigt for os, at vi sikrer en tæt og ligeværdig dialog med både Færøernes landsstyre, Grønlands naalakkersuisut og de nordatlantiske folketingsmedlemmer som led i de her forligsforhandlinger. Så jeg vil egentlig høre ordføreren, hvilke forventninger og ønsker der er fra hr. Sjúrður Skaales side og fra partiet i forhold til de aktuelle forhandlinger.

Kl. 23:40

Formanden (Søren Gade):

Ordføreren.

Kl. 23:40

Sjúrður Skaale (JF):

Tak for spørgsmålet. Og det med drømmene er jeg selvfølgelig fuldstændig enig i – alt starter med det; hvis man ikke gør det, ændrer man heller ikke virkeligheden.

Som fru Anna Falkenberg sagde før, har vi i fællesskab udarbejdet sådan et notat. Vi har talt med en masse aktører, en masse, masse institutioner om, hvad der kunne være fornuftigt at investere i.

Det er det, vi holder os til, men jeg kan selvfølgelig ikke sige sådan offentligt her fra talerstolen, hvad der står i det. Men vi er inddraget i forhandlingerne, og vi er i dialog med landsstyret på Færøerne og med ministeren, så det kører, som det skal.

Kl. 23:41

Formanden (Søren Gade):

Fru Anne Valentina Berthelsen, Socialistisk Folkeparti. Værsgo.

Kl. 23:41

Anne Valentina Berthelsen (SF):

Tak til ordføreren for talen. Jeg er enig med hr. Henrik Møller i, at det er urimeligt, at vi forventer os så meget er ordføreren her ud på de sene aftentimer, men jeg synes nu, at ordføreren som regel lever rigtig godt op til forventningerne – også i dag. Jeg vil starte med at sige, at jeg er utrolig glad for, at Færøerne bevæger sig i den rigtige retning, hvad angår fiskeriaftalerne med Rusland, måske især efter at ordførerens parti har sat sig i regeringskontorerne derhjemme i Tórshavn. Det skal I have stor ros for, måske især taget i betragtning, at det jo for nylig er blevet afsløret i forbindelse med dokumentaren »Skyggekrigen«, at fiskerifartøjer med russisk flag på foretager spionage i færøske farvande. Hvad gør vi ved det? Tænker ordføreren, at man f.eks. i den anledning bør lægge nogle flere sanktioner på bordet over for Rusland fra rigsfællesskabets, herunder Færøernes, side?

Kl. 23:42

Formanden (Søren Gade):

Ordføreren.

Kl. 23:42

Sjúrður Skaale (JF):

Nu må jeg svare personligt, for sagen er ikke afklaret i det færøske system. Men personligt mener jeg, at det er meget problematisk, at der ligger skibe i de færøske havne, som endda er under meget, meget stærk mistanke om at have begået sabotage i Norge. Et skib, der hedder »Melcart 5«, var det skib, som sejlede 140 gange tværs over kablet mellem Svalbard og Norge og kappede det over. Det skib har ligget på Færøerne i mange, mange uger, og det kan jeg ikke lide. Altså, det må jeg sige. At se det færøske flag øverst i masten på det skib syntes jeg er ubehageligt, så jeg håber, at man i det færøske system, i det færøske Lagting, træffer en beslutning, som er ansvarlig, når det gælder det.

Kl. 23:43

Formanden (Søren Gade):

Fru Anne Valentina Berthelsen.

Kl. 23:43

Anne Valentina Berthelsen (SF):

Det tænkte jeg nok at ordføreren mente. Kunne man også forestille sig, at spionagen kunne give anledning til, at fiskeriaftalerne med Rusland kunne annulleres lidt hurtigere og mere effektivt i lyset af situationen?

Kl. 23:43

Formanden (Søren Gade):

Ordføreren.

Kl. 23:43

Sjúrður Skaale (JF):

Jeg kan ikke kommentere så meget på det. Jeg har været meget aktiv i debatten om det her. Jeg har haft en stor konference om det, jeg har lavet en stor rapport om vores samarbejde med Rusland for nylig. Der er ingen tvivl om, hvor jeg står i det her spørgsmål. Jeg sidder ikke i Lagtinget eller landsstyret. Jeg har forsøgt at belyse sagen, således at beslutningen kan træffes på et så oplyst grundlag som muligt – det har jeg bidraget til. Jeg kan desværre ikke sige så meget om det, men min personlige holdning er ikke til at tage fejl af.

Kl. 23:43

Formanden (Søren Gade):

Hr. Henrik Rejnholt Andersen, Moderaterne.

Kl. 23:43

Henrik Rejnholt Andersen (M):

Tak for talen. Det var jo en spændende tale som sædvanlig. Angående de her fiskeriaftaler kan jeg sagtens forstå og følge jer i, at I ikke kan kommentere på det og de andre sanktionsmuligheder og sanktioner, der har været mod Rusland i den her situation. Kan ordføreren ikke sætte os lidt ind i, hvorfor det er, at man tillader russiske skibe at gå på værft i Færøerne og blive set efter, at blive repareret ikke for store, dramatiske ting, men for småting, og eventuelt hvorfor Færøerne giver russiske sømænd lov til at gå rundt oppe på Færøerne?

Kl. 23:44

Formanden (Søren Gade):

Ordføreren.

Kl. 23:44

Sjúrður Skaale (JF):

Det er således, fordi det følger af aftalen. Aftalen giver russiske skibe lov til at komme ind i færøske havne. For nogle år siden kom de ikke ind i havnene, og så ville vi have dem inden for for at kontrollere, hvad det var, de fiskede, og det blev en del af aftalen, at de skulle i havn simpelt hen, for at vi bedre kunne kontrollere dem. Derfor er de der. Det følger af aftalen. Men som sagt er aftalen til meget heftig debat i øjeblikket. Den bliver behandlet i systemet. Jeg ved ikke, hvad udfaldet bliver. Jeg forventer dog, hvis man skal tage det for pålydende, som de regeringspartier, der sidder nu, sagde før valget, at der bliver taget nogle skridt.

Kl. 23:45

Formanden (Søren Gade):

Hr. Frederik Vad, Socialdemokratiet. Værsgo.

Kl. 23:45

Frederik Vad (S):

Tak. En af de største oplevelser for mig i den her folketingssamling har været at høre ordførerens tale i forbindelse med behandlingen af B 18 her i Folketinget – hele debatten om undervisningsfrihed og ytringsfrihed i vores grundskole og i vores uddannelsessystem generelt  – hvor ordføreren holdt en blændende tale, selv om det ikke er noget, ordføreren på vegne af sit parti og på vegne af Færøerne egentlig mener noget om. Jeg kunne godt tænke mig bare at spørge hr. Sjúrður Skaale, hvorfor det egentlig lå ham så meget på sinde at bidrage til den diskussion? For jeg synes, det var en enormt spændende tale, som gjorde mig meget, meget glad.

Kl. 23:46

Formanden (Søren Gade):

Ordføreren.

Kl. 23:46

Sjúrður Skaale (JF):

Det er, fordi jeg interesserer mig for ytringsfrihed, og jeg ser kampen mod islamisme som en fuldstændig grundlæggende kamp. Man er i krig med mange ting, når man er et demokrati. Rusland er en trussel, men islamismen er sandelig også en trussel, en intern trussel. Og når ytringsfriheden bliver knægtet, er det en fare for alt det, vi står for. Ytringsfriheden er den frihed, som udløser alle andre friheder. Den er selve grundlaget under vores system, vores demokrati – under alting. Så når den er truet, når lærere ikke tør undervise i noget, som er meget vigtigt, en stor begivenhed i Danmark – en kæmpe begivenhed – så er det et kæmpeproblem. Hvis man giver lidt efter, kommer man måske til at give mere efter senere, så derfor er det for mig at se et ekstremt vigtigt emne.

Kl. 23:47

Formanden (Søren Gade):

Hr. Frederik Vad.

Kl. 23:47

Frederik Vad (S):

Så vil jeg bare opfordre hr. Sjúrður Skaale til at fortsætte med at deltage i den diskussion, også i det videre drøftelser, der kommer, af, hvordan vi kan sikre undervisningsfrihed og ytringsfrihed i hele uddannelsessystemet, hvis han overhovedet føler, han har tid og kræfter til det. For det er fremragende, at han vil bidrage til den debat – tak!

Kl. 23:47

Formanden (Søren Gade):

Ordføreren.

Kl. 23:47

Sjúrður Skaale (JF):

Tak for det. En af mine gode venner har lige publiceret en bog på dansk, som jeg kan anbefale. Den blev først skrevet på færøsk, og den handler om, hvor global den her diskussion i virkeligheden er, hvor islamistiske lande på alle planer forsøger at knægte og begrænse ytringsfriheden i vores demokratier. Det er en meget stor og omfattende kamp. Nogle gange er den skjult, den er ikke så tydelig, den foregår ikke ud på gaderne, men den er meget vigtig og meget stor og særdeles afgørende for, hvordan vi kan overleve som demokratier.

Kl. 23:48

Formanden (Søren Gade):

Tak for det. Der er ikke flere korte bemærkninger til ordføreren. Vi siger tak til hr. Sjúrður Skaale fra Javnaðarflokkurin. Det var den sidste i ordførerrækken, og derfor er den næste, jeg byder velkommen og giver ordet til, statsministeren.

Kl. 23:48

Statsministeren (Mette Frederiksen):

Tak for det, formand, og tak til alle partier for en god debat. For nogle uger siden mødte jeg min dobbeltgænger  i Cirkusrevyen. Der på scenen stod jeg i skuespiller Merete Mærkedahls skikkelse og var trist over, at der ikke var kriser nok og modvind nok, og sang: Giv mig en krise, helst en, der er rigtig, rigtig stor. Det sang jeg på scenen, Mærkedahl var fænomenalt god, og jeg synes, det er en fremragende tradition og en vigtig del af vores demokrati, at man kan gøre grin med os politikere og magthavere.

Jeg starter selvfølgelig her, fordi man må sige, at ordet krise har været en rød tråd, hvis man ellers kan tale om en rød tråd i dag. Men det har i hvert fald været et ord, der har været nævnt mange gange, og det har selvfølgelig gjort, at jeg har siddet og reflekteret lidt over både mit og regeringens forhold til ordet krise.

Jeg er grundlæggende optimist, og det er sådan set meget godt at være, når man leder den her regering og er i dansk politik så længe, i så mange år. Men spøg til side, for jeg er optimist af natur. Vi danskere lever i verdens bedste og mest fantastiske samfund, og jeg er fuldstændig og aldeles overbevist om, at vi kan gøre fremtiden bedre end nutiden. Men samtidig mener jeg ikke, at der er en modsætning mellem at være optimist og så at se udfordringer, eller kald det kriser, i øjnene.

Der er jo flere forskellige måder at gå til verden på. Man kan slå udfordringer hen som pjat og sortsyn og sige, at det nok skal gå. Man kan også gemme sig bag nedrullede gardiner, når udfordringerne banker på, for det nytter jo alligevel ikke noget at gøre noget ved det. De to typer, den overoptimistiske og den pessimistiske, er umiddelbart meget forskellige, og så alligevel ikke. Den ene siger, at det nok skal gå. Den anden siger, det nok skal gå – galt.

Men begge har en svaghed til fælles: De forsømmer at handle. Alt det, der er lykkedes i Danmark i de seneste år, er jo netop lykkes, fordi vi har taget problemerne i opløbet. Vi har lige været igennem en pandemi. Hvordan reagerede vi danskere? Var det med modløshed, ved at håbe, at det ligesom gik over af sig selv? Nej, vi gjorde det modsatte, og i kraft af vores fælles indsats i hele samfundet var Danmark et af de lande, der klarede den allerbedst, både sundhedsmæssigt og økonomisk.

I dag er krigen tilbage på vores kontinent, en umenneskelig, urimelig og uhørt angrebskrig på et fredeligt europæisk land. Er det lykkedes Putin at splitte os europæere? Er det lykkedes Putin at splitte Vesten? Nej, vi har reageret med at stå sammen, vi har støttet Ukraine, og vi gør det fortsat. Et tredje eksempel er klimaforandringerne. Det er vores generations største udfordring. Har vi været handlingslammede? Nej, i hvert fald ikke i de senere år. Vi har aftalt en klimalov med et af verdens mest ambitiøse klimamål, truffet beslutninger og fremlagt udspil, der indfrier 2025-målet, og vi er næsten tre fjerdedele af vejen til 70 pct. i 2030. Vi har skruet op for ambitionerne, og som fru Pia Olsen Dyhr meget rigtigt sagde tidligere i dag, har vi gode betingelser.

Meget går godt. Det går faktisk rigtig godt. Der er høj beskæftigelse og lav arbejdsløshed. For en socialdemokrat bliver det ikke meget bedre end det, fordi det jo handler om, at folk har et arbejde. Oven i det har vi overskud på de offentlige finanser, og inflationen er begyndt at falde. Jeg tror, det var landets finansminister, der forleden kaldte det for et lille mirakel. Nu kommer mirakler jo sjældent af sig selv, om muligt nogen sinde, og at vi står stærkt i dag er ikke kommet af sig selv. Det skyldes en ansvarlig økonomisk politik og reformer, der har gjort dansk økonomi robust, en aktiv krisepolitik, et højt uddannelsesniveau – den danske måde at gøre tingene på.

Men at noget går godt, betyder jo ikke, at vi så skal læne os tilbage her i Folketinget. Og der er simpelt hen en ting, Folketinget må opklare for mig her resten af natten, eller hvor lang tid vi fortsætter. For når jeg tænder min radioavis derhjemme om morgenen, er der meget, meget ofte nyheder, der handler om det samme og starter og slutter samme sted, nemlig manglen på medarbejdere.

Kl. 23:53

Forleden dag, da vi præsenterede forsvarsforlig, handlede det om manglen på medarbejdere i forsvaret. Ugen før, da vi præsenterede en stor sundhedspakke, handlede det om mangel på sygeplejersker og andre gode medarbejdere i sundhedsvæsenet. Før det handlede det om, at vi ikke kan rulle fjernvarmen hurtigt nok ud, fordi der mangler faglært arbejdskraft. Der bliver opslået stillinger på ældreområdet, der ikke bliver søgt. Vi mangler sosu'er. Og jeg kunne blive ved, og jeg kunne blive ved.

Derfor er spørgsmålet i nat så enkelt, som det er svært: Hvordan kan salen her vide, at der mangler arbejdskraft, og samtidig påstå, at der ikke er behov for reformer? Det hænger jo ikke sammen. Hvad er alternativet? Er det vuggestuer, hvor der ikke er pædagoger nok? Er det vindmøller, der ikke skal sættes op? Er det ældre, der ringer på klokken, uden at der kommer nogen, fordi der ikke er nok på arbejde? Det er det, der er spørgsmålet. Jeg er glad for, at hr. Søren Pape Poulsen meldte sig klar. Det er godt, for ellers ender I jo med at være en RKI-reform i stedet for en KLAR-alliance. Det lover godt for Danmark. Som ordføreren sagde, er det vigtige ikke, hvad vi kalder tingene; det vigtige er, at det fungerer.

Vi står over for en række udfordringer. Om man så oplever de problemer på sin egen krop, afhænger nok i virkeligheden lidt af, hvem man er, og hvor man befinder sig i samfundet. Udfordringer og kriser har det med at ramme dem, der har mindst at stå imod med. Tag nu bare sundhedsvæsenet. Vi skal huske i debatten om vores sundhedsvæsen, at det på mange måder går rigtig, rigtig godt. Der er sket kæmpe fremskridt, og mange flere overlever. Men er vi i mål? Nej, selvfølgelig ikke. For som mange oplever – det gælder både jer, der er patienter, og os, der er pårørende – er der stadig væk nogle problemer, der skal løses.

Der er kræftpatienter, som ikke får den behandling, de har krav på. Jeg synes, hr. Alex Vanopslagh sagde det meget præcist i sin ordførertale. Det er svært at finde ord til at beskrive det svigt. Vi har stadig væk et sundhedsvæsen, der bærer præg af ulighed, både geografisk og socialt. Der er mangel på sundhedspersonale særlig i nogle dele af landet. Og der er patienter, der oplever at blive overladt til sig selv i et system, hvor systemerne ikke altid taler sammen. Det her går typisk mest ud over dem, der i forvejen har det svært. Så det er en bunden opgave; det skal vi gøre bedre.

Derfor har vi sagt fra regeringens side, at vi vil investere massivt i danskernes sundhed med et varigt løft på 5 mia. kr. om året. Men måske skal vi lige repetere lidt i forhold til det regnestykke. De 5 mia. kr. kommer oven i de 3 mia. kr., vi allerede har bebudet til psykiatrien, og de kommer oven i de 3 mia. kr., som skal gå til bedre løn- og arbejdsvilkår i vores velfærd, og de kommer oven i, at pengene følger med, når der bliver flere ældre og børn.

På den korte bane handler det om at investere i kræftområdet. Dernæst handler det om en helt ny kræftplan, som bliver den hidtil største. Og ja, så skal pengene gå til en generel styrkelse af sundhedsvæsenet. Det er vores ambition, og vi håber, at alle Folketingets partier vil være med. Jeg synes, at fru Monika Rubin sagde det rigtigt tidligere i dag. Sommetider er der brug for et skud adrenalin nu og her, men det kan ikke stå alene. Der er brug for, at vi sætter ind langsigtet. Det med adrenalinen har man måske godt kunnet mærke behovet for i løbet af dagen, men det er en helt anden snak.

Et andet sted, hvor vi er udfordret, er tryghed. I Danmark kan man rigtig mange steder gå trygt, hvad enten det er dag eller nat. Men for mange steder er det ikke tilfældet længere. Afstumpet vold, chikane, overfald, brutal opførsel, aggressiv tone og truende adfærd skaber utryghed på S-togsstationer og i boligområder. Det er her, vi mærker konsekvensen af den manglende integration. Vi skal ikke have et Danmark, hvor der er nogen, der er bange for at gå på gaden, når det er blevet mørkt efter fest i nattelivet, vente på bussen eller tage S-toget en tidlig morgen. Derfor har vi behov for endnu en reform, en strafreform.

Som hr. Morten Messerschmidts lange og meget hjerteskærende opremsning illustrerede i dag, er der behov for at gøre op med kriminaliteten. Vi synes, at vi skal skærpe straffen for den personfarlige kriminalitet, vold og voldtægt. Vi har behov for at gøre op med de lange sagsbehandlingstider ved domstolene. Vi ønsker at fremlægge en ny bandepakke og i øvrigt sætte ind over for den adfærd, der skaber utryghed.

Kl. 23:58

Tak til fru Inger Støjberg og faktisk også hr. Martin Lidegaard for at pege på, at vi har fået centraliseret nogle ting for hurtigt i Danmark. Jeg er stolt af Danmark i hele Danmark, men jeg er da ikke blind for, at man mange steder oplever at være blevet glemt og overset, at lokalsamfund er blevet tømt for vigtige funktioner. Hvis først skolen lukker, er der ofte meget andet, der lukker, og måske til sidst den lille købmand eller brugs. Derfor skal vi blive ved med at modvirke centraliseringen, for Danmark skal hænge sammen.

Noget af det, jeg er mest stolt over i den nye regering, er vores ambition om en ny socialpolitik. Vi er ikke gået i gang med at folde den ud endnu, men vi mener det. Og bare rolig, mange af jer har sagt i dag, at regeringen er farveløs, og at det er teknokrati. Men er det, fordi vi ikke er optaget af det samme så? For det at ville lave en ny socialpolitik byggende på værdighed er jo værdi før noget andet. Det er viljen til at hjælpe de mennesker, som har det allersværest – også de skæve eksistenser, eller hvad vi nu skal kalde dem, alle dem, der ikke passer ind i kasserne og vores billede af, hvordan man bør leve sit liv. Der er ham, der drikker for meget, hende, der er afhængig af stoffer, og ham, der har været kriminel. Dem vil vi gerne give noget mere værdighed.

Så vil vi gerne reformere beskæftigelsesindsatsen og nedlægge jobcentrene. De mest udsatte skal et andet sted hen, og så skal vi give mere frihed til dem, der godt kan selv, uden i øvrigt at gå på kompromis med målet om, at det handler om at komme hurtigt i arbejde. Og vi har en særlig udfordring i Danmark, når det gælder de unge. 42.000 er lige nu hverken i gang med en uddannelse eller arbejde. Selvfølgelig er det også vores ansvar her i salen, at alle de her skønne unge mennesker får noget at stå op til om morgenen. Derfor ser regeringen, at de har en selvstændig værdi.

Det bringer mig videre til debatten om unge og skærme, som jeg selv startede dagen med. Det har ikke fyldt så meget i dag, men jeg oplever, at det fylder rigtig meget i vores samfund. Jeg kan også se, at jeg allerede nu er udsat for noget kritik fra forskere. Man mener ikke, må jeg forstå, at der er en sammenhæng mellem eksplosionen i mistrivsel og det faktum, at vi har den første børne- og ungegeneration, der vokser op med skærmen.

Det minder mig om noget, jeg oplevede på den anden side af Slotspladsen for 10-12 år siden. Der var jeg ny beskæftigelsesminister. Jeg kommer ind i ministeriet og har møde med nogle veteraner – indrømmet, det er noget, der ligger mig meget på sinde. Dengang kunne man ikke få vurderet en arbejdsskade, og man kunne ikke blive tilkendt en erstatning for sin ptsd som veteran, fordi man, som det blev sagt, ikke kunne konstatere, at der var en sammenhæng mellem det, at man havde været udsendt i krig på Balkan i 1990'erne, og at man havde fået ptsd. Goddag mand økseskaft. Hvad forestillede man sig så, at den ptsd var kommet af?

Derfor skal vi simpelt hen også en gang imellem turde bruge vores sunde fornuft her i salen. Når vi kan se, at aldrig nogen sinde før er der så mange børn i Danmark, der har haft det dårligt som nu, er der jo en forklaring. Og en stor del af den forklaring er den telefon, og det er den skærm og alt det, den skaber. Jo længere tid vi bruger på at diskutere, hvad der er årsagen, jo mere tid mister vi så også til at finde svarene. Vores problem er bare, at et barn kun har én barndom, og at den smuldrer mellem hænderne på dem lige nu. Så vi har travlt.

Rigtig mange af jer, og det vil jeg ikke lægge skjul på at jeg er glad for, er kommet hen i løbet af dagen og har takket for at sætte fokus på det her. Nu håber jeg, at vi i fællesskab kan få skabt så gode rammer som overhovedet muligt både herhjemme og i en europæisk sammenhæng. Fru Pernille Vermund spurgte tidligere i dag, hvad regeringens raison d'être er. Det kan man jo svare på på mange måder. At løse danskernes problemer er ret afgørende. Men vi har en regering i dag, der uden at ryste på hånden og uden at blinke siger, at de udsatte unge er en af vores allervigtigste opgaver – det bliver da ikke vigtigere. Og det er det, den her regering vil.

Kl. 00:03

Ja, vi vil løse danskernes problemer, og ja – nu siger jeg det meget direkte modsat i hvert fald nogle andre her i salen – vi påtager os ansvaret for at lede landet og gøre det så godt, vi overhovedet kan. Men det, der driver os, er at få løst nogle af de grundlæggende problemer, som vi ikke har evnet at løse endnu. Og når det gælder det, at vi bliver ved med at have så stor en gruppe af unge, som ikke er i gang med uddannelse, som ikke er i gang med job, kan jeg personligt ikke selv finde en opgave, der er meget vigtigere.

Det gælder også på migrationsområdet. Det er ikke meget, vi har snakket om det i dag. Vi ser en markant stigning i antallet af migranter og flygtninge, der kommer til Europa. I nogle lande er niveauet nu tilsvarende det, der var i 2015 og 2016. Det er en meget alvorlig situation for Europa. Jeg tror egentlig, de fleste af os her i salen efterhånden er enige om, at det nuværende asylsystem er inhumant, og at det er brudt sammen. Vi taler om tusindvis af kvinder og børn og mænd på livsfarlige ture i håbet om et bedre liv i Europa. Mange drukner, endnu flere udsættes for vold. Vi taler om tusindvis af skæbner, der bliver overladt til kyniske menneskesmuglere, der tjener formuer på andres ulykke. Systemet er brudt sammen.

Jeg oplever, at den erkendelse breder sig til flere af vores europæiske kolleger. I sidste måned havde vi besøg af den nye svenske regering, der udtrykte sig positivt om idéen om et modtagecenter. Og i februar samlede Danmark en række EU-lande, inklusive selvfølgelig os selv, bag budskabet om, at der er behov for nye løsninger på migrationsområdet. Det er sådan set derfor, vi arbejder for et mere retfærdigt og mere humant asylsystem, hvor flygtninge enten hjælpes i nærområderne eller via kvotesystemet, og hvor vi har styr på, hvor mange der kommer hertil, så den integration, vi aldrig er kommet i mål med, ikke bliver sat yderligere tilbage.

Så skifter jeg emne. Jeg glæder mig jo altid utrolig meget over det, når en ordfører citerer Shu-bi-dua her i salen. Jeg har forsøgt at gøre det nogle gange selv, nogle gange med succes, andre gange ikke helt. Så er det godt, vi har fru Mai Villadsen til at videreføre traditionen. Og jeg er selvfølgelig fuldstændig enig med Enhedslisten i, at vi både skal løse naturkrisen og klimakrisen. Når vi taler om udfordringer, er klimakrisen jo ikke til at komme udenom. Igen ser vi dramatiske billeder fra Italien. Jeg er glad for, at fru Aki-Matilda Høegh-Dam sagde før, at det jo faktisk er i vores eget rigsfællesskab, klimaforandringerne ses allermest, mærkes allermest, og konsekvenserne viser sig allermest. Spørger man eksperterne, og det gør jeg så gerne i det her spørgsmål, haster klimahandling mere end nogen sinde. Vi er et af de lande, der er kommet længst, men vi skal endnu mere.

Derfor er det jo rigtig, rigtig positivt, at vi så sent som i går lavede en bred aftale om danmarkshistoriens største udbud af havvindmøller. Tak til alle, der var med. Vores handlinger skaber ringe i vandet, sagde fru Franciska Rosenkilde tidligere i dag, og det er jeg enig i. Og nu kan jeg godt se, at nogle af jer trækker på smilebåndet: Nu er hun i gang igen med krisesnakken.

Er det en krise, at der er sprækker i vores sundhedsvæsen, at kræftpatienter, vi kunne have reddet, ikke bliver reddet? Er det en krise, når unge 15-16-17-18-årige danskere er bange for at være i deres eget land nogle steder, fordi der er nogle, der ikke kan opføre sig ordentligt? Er det en krise, når dem, der gerne vil bo i landdistrikterne, oplever, det er blevet sværere? Er det en krise, når vi har 42.000 unge, der hverken har et arbejde eller en uddannelse at stå op til? Er det en krise, at cirka hvert tiende barn i vores folkeskole forlader folkeskolen uden en afgangsprøve, efter de har gået 10 år i skole? Er det en krise, at vores ældre oplever, at der ikke er medarbejdere nok? Er det en krise, at dokumentation, administration og tilsyn stjæler af den tid, der burde gå til omsorg? Er det en krise, at mistrivslen stiger? Er det en krise, at migrantstrømmen tager til i Europa, at klimaforandringerne har sat os under pres? Er det en krise, at der er krig i Europa?

I kan kalde det, hvad I vil; jeg er ligeglad med, hvad vi kalder det, bare vi gør noget ved det, bare vi bruger vores tid på det rigtige, på at samarbejde, på at vise danskerne, et halvt år efter at der har været folketingsvalg, at det eneste, der driver os i den her sal, er dem: Det er danskerne, det er vores land, det er vores kontinent, det er vores fred, det er vores frihed, og det er vores børns og unges fremtid. Så vi kan kalde det, præcis hvad vi vil, bare vi løser problemerne.

Kl. 00:08

Det er sådan set derfor, vi har prøvet noget nyt, dannet en bred flertalsregering hen over midten. Som hr. Morten Dahlin sagde tidligere i dag, er den her regering født ud af ambitionen om at skabe en bedre fremtid, og vi er kun lige begyndt.

Jeg vil sige en særlig tak selvfølgelig til de fire nordatlantiske mandater, fru Aki-Matilda Høegh-Dam, fru Aaja Chemnitz, fru Anna Falkenberg og hr. Sjúrður Skaale, for gode ordførertaler, som jeg kan mærke skaber en langt større debat, end de gjorde engang i Folketingssalen. Opmærksomheden omkring rigsfællesskabet er taget til, det var nødvendigt, og jeg mener, at I alle fire spiller en vigtig rolle i både at italesætte nogle af de problemer, der er i rigsfællesskabet, og anvise en konstruktiv vej for os andre at betræde, men også ved at hjælpe alle os i det danske Folketing med at oversætte og få oversat de diskussioner, der er både på Færøerne og i Grønland.

Selvfølgelig har udenrigs- og sikkerhedspolitikken også er fyldt i jeres indlæg i dag. Vi har i næste uge både et rigsmøde og et møde i det nye kontaktudvalg, hvor vi netop taler udenrigs-, sikkerheds- og forsvarspolitik. Jeg kan også notere mig, at der er nogle flere spændinger eller uenigheder eller kontroverser, om man vil. Det er heldigvis ikke noget, jeg oplever selv, for jeg synes i al beskedenhed, at det er lykkedes igennem de senere år at opbygge et meget, meget tæt og tillidsfuldt samarbejde både med Færøerne og med Grønland. Det har vi behov for fortsætter, for rigsfællesskabet er en del af en mere urolig verden. Ligegyldigt hvor rigsfællesskabet selv måtte defilere hen på et tidspunkt, og jeg har sagt det ved andre lejligheder, og jeg gentager gerne i aften igen, at jeg godt forstår, at der er et ønske om selvstændighed – det forstår jeg godt, og jeg har det egentlig grundlæggende sådan, at det ville være mærkeligt, hvis det ønske ikke var der – men ligegyldigt hvor rigsfællesskabet end måtte udvikle sig hen, er vi under alle omstændigheder en del af en mere urolig verden. Det er Nordatlanten, og det er Arktis. Derfor har vi behov for så at sige at stramme bardunerne og have et meget, meget tæt samarbejde.

Men det er klart, hvis jeg et øjeblik træder ud af rigsfællesskabet og ser på det her alene med danske briller, at der også har været en langsommelighed hos os selv i Danmark i at forholde os til, hvad det er, vores historie også byder på, hvad det var, der skete, hvad det var, der foregik. Derfor er det selvfølgelig mit håb, at vi både med en undskyldning til eksperimentbørnene og med den undersøgelse, der nu bliver sat i gang i forhold til spiralsagen, har en fælles stigende opmærksomhed på, som det blev sagt af en af ordførerne tidligere, både det gode og det dårlige. Og jo mere vi tør gå ind i vores fælles fortid, jo mere vi kan diskutere det, jo mere vi kan forholde os til det, og jo mere fakta, vi kan få frem, jo bedre forudsætninger tror jeg også vi har for at få det ligeværd og den respekt, som rigsfællesskabet skal bygge på. For vi er, og vi skal være tre ligeværdige parter: tre lande, tre folk, tre sprog i ét fællesskab. Og det er jo ikke anderledes med rigsfællesskabet end med alt andet, vi har at gøre med politisk: Det er os, der har ansvaret, der definerer, hvordan det skal se ud, og hvad fremtiden bringer.

Apropos fremtiden vil jeg sige, at det har været en god debat i dag. Jeg glæder mig over, at også den her regering formår at etablere et bredt samarbejde med mange af Folketingets partier. Vi har god tid på nogle områder, knap tid på andre. Nu slutter det her folketingsår, og så går vi jo snart i gang igen, og vi glæder os til samarbejdet med alle. Tak for ordet.

Kl. 00:12

Formanden (Søren Gade):

Tak for det. Det er således, at der nu er 1 time med korte bemærkninger, og hvis man overholder tiden, vil de, der har ladet sig indskrive indtil nu, få ordet. Skulle man ende med at sidde med nitten, vil det være, fordi nogen ikke har kunnet overholde tiden. Så vi starter med fru Pia Olsen Dyhr, Socialistisk Folkeparti. Værsgo.

Kl. 00:12

Pia Olsen Dyhr (SF):

Tak til statsministeren for en god og vigtig tale her i morges omkring børn og unges forhold til de sociale medier. Jeg mener, at det er en del af det at have en diskussion om børn og unges trivsel, at de også har forhold, hvor de kan være med til at kontrollere deres tilstedeværelse i den digitale verden. Men det er jo lidt nyt terræn for os alle sammen, og når det er nyt for os voksne, er det jo endnu sværere for de unge, for de kan ikke drage lære af ældre generationers erfaringer. Mine gode kolleger, både SF's gruppeformand, fru Karina Lorentzen Dehnhardt, men også vores finansordfører, fru Lisbeth Bech-Nielsen, har længe rejst debatten. De sidste 3 år har SF fremsat beslutningsforslag i Folketingssalen om beskyttelse af børn mod techgiganterne. Så sent som for få dage siden fremsatte SF endnu en gang et beslutningsforslag, og det var et borgerforslag, der er blevet behandlet i salen . Men regeringen har meldt pas. Og jeg synes jo, at statsministerens tale var passioneret og autentisk, og det var statsministerens svar til mig i spørgetimen også. Derfor kunne jeg godt tænke mig, at statsministeren ville løfte sløret for, hvad det næste skridt skal være, når det nu ikke er det her beslutningsforslag, altså borgerforslaget, og når statsministeren lige har sagt nu her, at vi både skal gøre noget i Danmark og i EU. Hvad er det så?

Kl. 00:14

Formanden (Søren Gade):

Statsministeren.

Kl. 00:14

Statsministeren (Mette Frederiksen):

For det første vil jeg sige, at jeg synes, at det på mange måder var et godt borgerforslag, der blev fremsat. Jeg synes, det bekræfter, at det her er noget, der optager rigtig, rigtig mange danskere, og jeg tror ikke, at jeg tager munden for fuld, når jeg siger, at det nok optager alle forældre i dag. For alle har svært ved at navigere i det her, og nu begynder vi for alvor at kunne se konsekvenserne. Jeg vil ikke foregive, at jeg har alle svarene, for så havde jeg nok listet dem op. Jeg tror, at der er rigtig meget, der handler om regulering direkte i forhold til platformene. Noget vil vi givet kunne gøre nationalt. Noget bliver vi nødt til at gøre på europæisk plan. Jeg tror, at der er noget, der handler om regulering inde på platformene. Altså, hvad er det, vi tillader at der sker derinde? Så bliver vi nødt til at forholde os til skolen, og her kommer vi jo så ind i et dilemma: Vil vi have nationale regler, som fastsættes her, eller er det i højere grad lokale regler, der skal være? Men skolen kommer vi i hvert fald heller ikke uden om at forholde os til.

Kl. 00:15

Formanden (Søren Gade):

Fru Pia Olsen Dyhr.

Kl. 00:15

Pia Olsen Dyhr (SF):

Tak for svaret. Jeg tror, at det bliver en helt afgørende dagsorden i forhold til kommende generationer, men det er i virkeligheden også vigtigt for vores demokrati. Det kan godt være, at udfordringen kommer i vores børns dagligdag med pres mange steder fra, men det er jo også et problem i forhold til den demokratiske samtale, når vi kigger på det pres, der kommer udefra. Vi kan se det på vores sociale medier og vi kan se det på Twitter bare i dag, i form af at vi har en debat i Folketingssalen, hvor der er ekstremt mange trolle , der kommer ind og også prøver at påvirke vores demokratiske debat. Så det er jo alle steder, hvor vi er nødt til at have en debat, og jeg er meget glad for, at statsministeren siger, at der skal handles. Men jeg håber, at det så vel at mærke er handling snart og ikke om et år eller to eller tre, for så tror jeg, at vi kommer for sent.

Kl. 00:16

Formanden (Søren Gade):

Statsministeren.

Kl. 00:16

Statsministeren (Mette Frederiksen):

Men det er jeg sådan set enig i, og det var også det, jeg forsøgte at sige før ved at sige, at vores børn kun har en barndom, og det er måske også en del af problemet, at den jo er blevet gjort kortere. Børn er børn i kortere tid i dag, end vi andre var, og det har ikke kun at gøre med de sociale medier, men de spiller selvfølgelig også en rolle deri. Så jeg synes også, at vi har travlt, og jeg synes, at vi bliver nødt til at bruge tiden i indeværende kalenderår på at komme videre i det her.

Kl. 00:16

Formanden (Søren Gade):

Fru Inger Støjberg, Danmarksdemokraterne.

Kl. 00:16

Inger Støjberg (DD):

Forleden vandt Erdogan jo valget i Tyrkiet, og på Statsministeriets Twitter var tonen sådan nærmest varm. Det var skrevet på engelsk, men nu har jeg lige oversat det til dansk, og der stod: Tillykke til Erdogan med genvalget som præsident for Tyrkiet. Jeg ser frem til at fortsætte det stærke og konstruktive samarbejde mellem vore to lande, også som NATO-allierede.

Jeg er ikke fan af Erdogan. Det kan jeg lige så godt sige, og jeg er også forarget over, at så mange herboende tyrkere var ude at fejre valgsejren. Det kunne jeg simpelt hen ikke lide. Det må jeg sige. Men på grund af den der meget hjertelige tone, der var, er det meget svært for mig at undgå lige at tænke på statsministerens godt nok påståede bejlen til NATO-generalsekretærjobbet. Derfor vil jeg egentlig bare gerne vide: Var statsministeren ægte personligt glad for, at Erdogan vandt valget?

Kl. 00:17

Formanden (Søren Gade):

Statsministeren.

Kl. 00:17

Statsministeren (Mette Frederiksen):

Jeg synes, det er meget naturligt at ønske en kollega tillykke med genvalget. Det har jeg ønsket at gøre i den her sammenhæng, og det har jeg i øvrigt også ønsket at gøre med hensyn til en række andre kollegaer fra forskellige lande. Og ja, Tyrkiet er en vigtig allieret i NATO-sammenhæng. Det er i øvrigt også et meget, meget vigtigt samarbejdsland for EU, ikke mindst på migrantområdet. Og så er det jo, synes jeg, afgørende vigtigt, at man som land og som regering – og det måtte sådan set også gerne gælde for Folketingets vedkommende – efterstræber at have et godt, tillidsfuldt og, ja, varmt samarbejde med så mange lande som overhovedet muligt.

Kl. 00:18

Formanden (Søren Gade):

Fru Inger Støjberg.

Kl. 00:18

Inger Støjberg (DD):

Nu er Tyrkiet og Erdogan måske lige en særlig ting her. Jeg har selvfølgelig også lagt mærke til, at statsministeren siger, at hun slet ikke er kandidat til den her NATO-generalsekretærpost. Jeg har jo selv i Anders Fogh Rasmussens tid været lidt inde over den slags, så jeg ved godt, hvordan det fungerer. Det er jo fint nok, at statsministeren siger, at hun slet ikke er kandidat. Jeg ved også godt, at det ikke er den type job, hvor man bare lige vedlægger et vellignende foto og så måske lige laver en forsvarsaftale til 143 mia. kr.. Men hvis nu statsministeren fik tilbudt jobbet, ville statsministeren så takke nej til jobbet, eller hvordan ser statsministeren egentlig på det?

Kl. 00:19

Formanden (Søren Gade):

Statsministeren.

Kl. 00:19

Statsministeren (Mette Frederiksen):

Det spørgsmål har jeg haft lejlighed til at svare på i mange andre sammenhænge, men jeg forstår ikke den her problematiseren af, at Danmark har et godt samarbejde med mange forskellige lande. Det skal vi have, og selvfølgelig skal Danmark og selvfølgelig skal Europa også have et godt samarbejde med Tyrkiet. Det har vi i øvrigt også på en række områder, og det har jeg da tænkt mig at understøtte, også i fremtiden.

Kl. 00:19

Formanden (Søren Gade):

Hr. Alex Vanopslagh, Liberal Alliance.

Kl. 00:19

Alex Vanopslagh (LA):

Jeg hæftede mig lidt ved det, som statsministeren sagde i starten af talen om, at det er godt, at statsministeren ikke er præget af overdreven krisestemning og pessimisme, fordi man så mister evnen til at handle. Men måske forholder det sig omvendt, altså at det, når man er præget af overdreven krisestemning og pessimisme, så fører til for meget handling, til overstyring, til overkontrol, til panikbeslutninger, som kan munde ud i, at man slagter et helt minkerhverv uden lovhjemmel på et papirstyndt grundlag, at man hjemsender en hel FE-ledelse og kaster dem ud i en krise, selv om der ikke var en rigtig grund til det, eller at man presser sit embedssystem så meget, at embedsmænd samstemmende siger til Zetland, at den her krisestemning og panikstyring fører mistrivsel med sig. Så jeg tror måske, det forholder sig omvendt.

Nu skal jeg jo også nå at stille et spørgsmål, og jeg vil gerne spørge ind til noget, der interesserer statsministeren, nemlig også det internationale og sikkerhedspolitikken, så helt kort: Hvis Kina angriber Taiwan, skal Danmark på tilsvarende måde, som vi har støttet Ukraine, i sådan en situation støtte Taiwan?

Kl. 00:20

Formanden (Søren Gade):

Statsministeren.

Kl. 00:20

Statsministeren (Mette Frederiksen):

Jeg tror, jeg vil efterstræbe at svare på begge dele. For det er jo egentlig lidt bemærkelsesværdigt, når Danmark i dag står med det bedst mulige fundament ind i fremtiden og vi har klaret først en pandemi og efterfølgende krig, energikrise og inflation i Europa, med høj beskæftigelse, lav arbejdsløshed og sunde finanser, at der ikke bare er en lille smule refleksion hos Liberal Alliance over, at der kunne være noget i de beslutninger, der er blevet truffet igennem de senere år, der faktisk har virket. Det er jo, som om man forestiller sig, at det her falder ned fra himlen. Det gør det jo ikke. Det er jo et resultat af nogle aktive politiske beslutninger, der gør, at Danmark står, hvor Danmark står i dag.

Så må jeg vende tilbage til det andet efterfølgende.

Kl. 00:21

Formanden (Søren Gade):

Hr. Alex Vanopslagh.

Kl. 00:21

Alex Vanopslagh (LA):

Jamen her kan jeg bare mærke, at jeg har så stor en uenighed med statsministeren, som jeg overhovedet kan have. Jeg mener ikke, at det er statsministerens fortræffeligheder og handlekraft og gode beslutninger, der klarede Danmark godt gennem coronakrisen eller inflationskrisen eller sikrede en høj beskæftigelse. Det var danskerne, der tog ansvaret på sig, og som lyttede til myndighedernes anbefalinger, der bl.a. gjorde, at vi kom godt igennem krisen. Det er de helt almindelige konjunkturer, der nu engang kører, der gør, at der er en høj grad af beskæftigelse, og det er tidligere tiders reformer, der gør, at dansk økonomi står bomstærkt.

Men jeg synes, det afslører statsministerens syn om, at det er statsministeren, der løser alle danskerne og samfundets problemer, og måske skaber man flere problemer, hvis man har den tankegang.

Kl. 00:22

Formanden (Søren Gade):

Statsministeren.

Kl. 00:22

Statsministeren (Mette Frederiksen):

Men det var jo bare ikke det, statsministeren sagde. Det var det jo ikke. Men det er jo heller ikke sådan, at alle lande omkring os står i den samme situation, som vi gør. Og det er jo noget mærkeligt noget. For jeg er også optaget af, at vi skal løse de problemer, der er, og det kan man jo også høre i min replik i aften, men nogle gange kunne det måske også bare klæde os, at vi på tværs af Folketinget godt kunne finde ud af at sige, at her er der noget, der er godt klaret, at det her kører godt, eller at her er der et godt forslag fra et andet politisk parti, eller at her er der en politisk modstander, der har en idé, som jeg tager ned, og som jeg gerne vil arbejde videre med. Det efterstræber jeg, og det efterstræber vi i regeringen.

Kl. 00:23

Formanden (Søren Gade):

Hr. Søren Pape Poulsen, Det Konservative Folkeparti.

Kl. 00:23

Søren Pape Poulsen (KF):

Tak for det. Det er jo tit ved de her debatter, at jeg tror, jeg godt kan gætte, hvad statsministeren vil svare på et hvilket som helst politisk spørgsmål, jeg måtte stille; så det agter jeg ikke at stå og opføre her. Derfor vil jeg faktisk tale om sådan nogle grundlæggende værdier, som jeg faktisk har tænkt over siden statsministerens tale i formiddags. Jeg lyttede efter, og så kiggede jeg nærmere på det. Vi talte om skærmtid, om techgiganter, om kyniske forretningsmodeller og afhængighed, om kontrol af algoritmer osv. osv. Det skal vi gøre noget ved, og det er jeg fuldstændig enig.

Jeg skal overhovedet ikke afvise, at der er noget, vi skal have kigget på i forhold til techgiganter og i forhold til den stilling, de har på markedet, men der var én ting, jeg manglede, som jeg faktisk synes er altafgørende vigtigt, og det er, at vi kigger indad og lader den sunde fornuft råde, som statsministeren sagde. Familien – i stedet for at det er alle andre, vi skal kigge på, så må det starte med, at far og mor faktisk har en holdning til, hvor meget skærmtid man skal sidde og have.

Kl. 00:24

Formanden (Søren Gade):

Statsministeren.

Kl. 00:24

Statsministeren (Mette Frederiksen):

Jeg er sådan set ikke uenig i, at familien er en vigtig institution. Jeg lever selv i en af slagsen, og det gør rigtig, rigtig mange danskere. Og for rigtig mange af os er familien jo vores tætteste – og for nogles vedkommende – også vigtigste netværk. Men jeg tror, at hvis vi starter diskussionen omkring mistrivslen blandt børn og unge og skærmene ved mor og far, kommer vi til at begå en fejl, for det er så voldsom en forandring, der sker med vores børn og unge; det er så voldsomt og så ødelæggende en udvikling, der er i gang. Hvis vi tror, det er noget, man kan løse individuelt – det enkelte barn, den enkelte unge eller den enkelte familie – så tror jeg simpelt hen vi tager fejl. Det betyder jo ikke, at vi som forældre skal fralægge os ansvaret, men det her stikker dybere, og det er mere strukturelt, derfor skal det også kunne håndteres som det, det er, nemlig et reelt samfundsproblem.

Kl. 00:25

Formanden (Søren Gade):

Spørgeren.

Kl. 00:25

Søren Pape Poulsen (KF):

Jeg tror bestemt, at der også er noget i det. Det er bare, fordi jeg ikke kan lide den tendens, der er kommet i vores samfund, til, at når der er en udfordring eller der kommer et problem, kigger vi alle andre steder end på os selv for at finde løsningen på det. Det er jo dejlig bekvemt og let. Hvis lærerne i folkeskolen taler med forældrene, så er der sikkert en eller anden særlig årsag; eller nu har iPad'en også været babysitter så og så længe. Altså, hvis vi ikke selv begynder med som forældre og familie at tage et ansvar for, hvad det er, børn skal udsættes for, så synes jeg ikke vi kan pege rundt og sige, at det er alle andre, der skal løse det. Jeg synes, vi er nødt til at have en værdipolitisk diskussion, hvor vi tager ansvar for fællesskabet, tager ansvar for vores familier – og så derefter tager den anden diskussion.

Kl. 00:26

Formanden (Søren Gade):

Statsministeren.

Kl. 00:26

Statsministeren (Mette Frederiksen):

Jeg tror, at her haster det så meget, at vi bliver nødt til at gøre begge dele på en og samme tid, men jeg er jo faktisk grundlæggende enig i det værdimæssige kompas, der ligger til grund for spørgsmålet, nemlig at vi hver især bliver nødt til at påtage os ansvaret for vores eget liv og for vores bidrag til fællesskabet. Det ændrer bare ikke på, at der her er tale om nogle techgiganter, der i mine øjne har en meget, meget kynisk forretningsmodel, som især vores børn ikke selv kan navigere i.

Kl. 00:26

Formanden (Søren Gade):

Så er det hr. Pelle Dragsted.

Kl. 00:26

Pelle Dragsted (EL):

Tak for det. Og tak for talen. Jeg ved godt, at statsministeren er træt af at tale om store bededag, men vi slipper altså ikke helt for det. For det er jo blevet klokkeklart i den seneste tid, at det argument, som regeringen brugte for at afskaffe helligdagen og tvinge danskerne til at arbejde en dag mere, var uden hold i virkeligheden.

Hovedargumentet var, at der var en krise i den offentlige økonomi, at der var lavvande i fælleskassen, som gjorde det helt nødvendigt at snuppe den her forårsfridag fra danskerne, men regeringens egen økonomiske opgørelse viser jo, at der var mindst 10 mia. kr. mere end det, man fortalte danskerne, da man tog deres fridag. Det svarer pø om pø til fire store bededage. Statsministeren indrømmer jo også i sin tale i dag, at det der med, at der ikke var råd, nok ikke var helt rigtigt.

Så spørgsmålet er egentlig: Fortryder statsministeren, at hun greb ind i overenskomsterne og tog den her fridag fra danskerne og tvang dem til at arbejde en dag mere, og at hun gjorde det på et grundlag, som bare ikke var korrekt?

Kl. 00:28

Formanden (Søren Gade):

Statsministeren.

Kl. 00:28

Statsministeren (Mette Frederiksen):

Først vil jeg gerne rette en misforståelse. Jeg er ikke træt af at af at tale om bededagen. Jeg mener, det var den helt rigtige beslutning, og det mener jeg, uagtet at der nu er et andet råderum, og det er, fordi vi nok skal finde ud af at få brugt det råderum til nogle rigtig, rigtig gode formål.

Bare for at nævne et eksempel har den her regering foreslået, at vi permanent løfter udgifterne på sundhedsområdet med 5 mia. kr., men vi ønsker jo også, som spørgeren ved, at gøre mere på forsvars- og sikkerhedsområdet. Vi har behov for at investere i vores børn og unge, og der er hele den grønne dagsorden. Så selv med en opskrivning af råderummet vil pengene ikke slå til i forhold til vores ambitionsniveau. Og så handler det at afskaffe bededagen jo også om noget andet, nemlig at give et bidrag til at løse det problem, som ingen endnu har svaret mig på: Når alle her ved, at der mangler medarbejdere, hvordan kan man så især på vegne af de mest udsatte i vores samfund aflyse behovet for reformer, der skaber arbejdskraft? Det synes jeg ikke hænger sammen.

Kl. 00:29

Formanden (Søren Gade):

Spørgeren.

Kl. 00:29

Pelle Dragsted (EL):

Nu var det ikke argumentet om arbejdskraft, som blev nævnt på statsministerens pressemøde dengang, men lad det nu ligge.

Der er 10 mia. kr. mere, og det må vel alt andet lige betyde, at virkeligheden på en eller anden må virke ind på regeringens syn på, hvad der er nødvendigt i forhold til at gribe ind i danskernes frihed, tryghed og fritid med de her såkaldte reformer.

Hvad angår mangel på arbejdskraft, så er vi sådan set kommet med masser af forslag til, hvordan hvad man kan gøre. Man kan gøre noget ved omfanget af stresssygemeldinger, som koster tusindvis af hænder hvert år; man kan stoppe den diskrimination af seniorer, der er på arbejdsmarkedet; man kan gribe ind over for nultimekontrakter, som holder mange i ufrivilligt alt for korte og løse ansættelser; man kan give en praktikpladsgaranti. Jeg kan ikke nå mere, men jeg kunne blive ved.

Kl. 00:29

Formanden (Søren Gade):

Tak. Statsministeren.

Kl. 00:29

Statsministeren (Mette Frederiksen):

Det vil vi meget gerne være med til at diskutere, også med Enhedslisten. Der bliver her talt om at få nedbragt sygefraværet, og det er vi meget enige om. Vi skal se på diskriminationen af seniorer og det i det hele taget at få skabt et seniorarbejdsmarked, hvor dem, der gerne vil og kan, kan få lov til at blive ved med at arbejde, måske på nogle andre betingelser. Det vil også være fint at få kigget på deltidsstillinger. Og tænk, hvis vi kunne få de alle de 42.000 unge i potentialegruppen i gang med uddannelse og arbejde. Så vi er meget, meget villige til også at diskutere andre veje, også gerne sammen med Enhedslisten.

Kl. 00:30

Første næstformand (Leif Lahn Jensen):

Så er det hr. Martin Lidegaard.

Kl. 00:30

Martin Lidegaard (RV):

Tak. Jeg kan ikke lade være med lynhurtigt at kommentere på den lille udveksling, der var mellem hr. Alex Vanopslagh og statsministeren, om hele coronahåndteringen, for jeg tror egentlig, verden er så kompleks, at der er noget, vi kan takke statsministeren for at hun håndterede resolut og godt, og så er der noget, som gik for hurtigt.

Vi er jo lidt optaget af, at vi fik lukket skoler, gymnasier og liberale erhverv i modsætning til i Sverige, og at tilsyneladende havde det ikke den store effekt, og det synes jeg da er utrolig vigtigt at lære af, ikke for at skulle pege fingre, men for at lære af det. Og derfor er vi enormt kede af, at regeringen ikke vil være med til at evaluere på nogle af de indsatser, som har haft så store konsekvenser for vores børn og unge.

Men mit spørgsmål til statsministeren, som jeg har glædet mig til, er sådan set det samme, som jeg har stillet til alle andre i løbet af dagen: Med det nye råderum, vi er med til at skabe – og jeg er jo enig med statsministeren i, at vi mangler arbejdskraft; vi har også hjulpet regeringen med alt, hvad den har lagt frem, og vi vil gerne hjælpe den endnu mere og have højere ambitioner på flere områder – hvad er det så, vi skal investere i?

Der synes vi jo, at regeringsgrundlaget har en lidt skæv reformprofil rent generationsmæssigt, for man bruger mange penge på sundhed osv., men på området ungdom og børn er det ligesom et lukket kredsløb, hvor hunden bliver fodret med sin egen hale. Så 100 nye kroner – hvordan investerer vi dem bedst?

Kl. 00:31

Første næstformand (Leif Lahn Jensen):

Ja tak. Statsministeren.

Kl. 00:31

Statsministeren (Mette Frederiksen):

Men når vi i Danmark i de kommende år investerer et svimlende beløb i forsvar og sikkerhed, så er det da i høj grad af hensyn til vores børn og unge.

Vi gør det selvfølgelig for at hjælpe Ukraine, vi gør det for at styrke vores eget beredskab og vores rolle ikke mindst i alliancen i den vestlige verden, men vi gør det da også for at sikre, at vores børn og unge kan leve i en verden med fred, med frihed og med demokrati. Jeg ved godt, det er store ord, men det er jo det, forsvars- og sikkerhedspolitik handler om; det er jo at sikre, at næste generation har et frit land.

Når vi gør alt det, vi gør, på den grønne dagsorden, er det da ikke mindst af hensyn til de næste generationer, og når jeg så sent som i morges stod og talte om behovet for at investere i uddannelse, er det jo af hensyn til næste generation.

Kl. 00:32

Første næstformand (Leif Lahn Jensen):

Spørgeren.

Kl. 00:32

Martin Lidegaard (RV):

Det med forsvar er vi enige om. Men der er jo den forskel i regeringens økonomiske politik, at der kommer nye penge til sundhed, nye penge til forsvar, nye penge til ældre, også nye ældrecheck, må man forstå, når der kommer en flyafgift på et tidspunkt, men når det handler om uddannelser, børn og unge, kan vi kun styrke erhvervsuddannelserne og velfærdsuddannelserne – hvad vi gerne vil – hvis vi forringer nogle andre uddannelser eller skærer nogle andre steder.

Altså, der er simpelt hen en skæv profil mellem generationerne. Og nu kommer der så ekstra penge, og der er vi i Radikale Venstre bare ekstremt optaget af, at vi får plads til de forebyggende, tidlige indsatser, både socialt og sundhedsmæssigt, for hvis ikke vi kan finde nye penge til det, tror jeg ikke, vi løser opgaven, heller ikke med de 42.000 unge.

Kl. 00:33

Første næstformand (Leif Lahn Jensen):

Statsministeren.

Kl. 00:33

Statsministeren (Mette Frederiksen):

Men det ville være lidt mærkeligt at skrive vores børn og unge ud af sundhedspolitikken. For det er jo ikke sådan, at vi først får behov for et ordentligt sundhedsvæsen, når vi bliver gamle. Altså, det er jo noget, vi alle sammen lever i undervejs, og der er jo ganske mange børn og unge, der også har behov for noget, hvad enten det er på det somatiske område, eller det er i psykiatrien, som jeg også var inde på tidligere.

Så når vi vælger at sige fra den her regerings side, at det, der på mange måder er kronjuvelen i det danske samfund – det er jo den fri og lige adgang til sundhed – er det, vi vil gå ind at styrke, så er det også, synes jeg, et meget, meget vigtigt signal til vores børn og unge.

Kl. 00:34

Første næstformand (Leif Lahn Jensen):

Så er det hr. Mikkel Bjørn.

Kl. 00:34

Mikkel Bjørn (DF):

Tak for det. Statsministeren nævner i sin tale utryghed og udtaler i den forbindelse, at vi her ser konsekvenserne af den manglende integration. Og jeg synes jo lidt, at det er en måde at tale på, som i vid udstrækning lægger ansvaret for integrationen over på samfundet og dermed også fratager den enkelte for personligt ansvar i forhold til integrationen; og ikke mindst fratager man politikerne ansvaret for i første omgang overhovedet at have lukket de her mennesker ind i landet. Det, vi ser, og det, der er relevant i forhold til de ting, statsministeren nævner, er jo ikke konsekvenserne af Danmarks integrationspolitik, men kort og godt konsekvenserne af mellemøstlig og nordafrikansk indvandring. Det, vi har brug for, er jo ikke flere integrationspakker; det er derimod en konsekvent og effektiv udvisningspolitik uden hensyntagen til diverse internationale konventioner, der begrænser os i at føre den nødvendige politik, bl.a. i forhold til udvisninger. Er statsministeren enig i det?

Kl. 00:35

Første næstformand (Leif Lahn Jensen):

Statsministeren.

Kl. 00:35

Statsministeren (Mette Frederiksen):

Jeg er meget enig i, at ansvaret for at lade sig integrere påhviler den, der kommer hertil udefra. Jeg har ikke noget som helst ønske om at poste en masse penge i integrationsprojekter – overhovedet ikke endda. Når man kommer hertil, og det er ligegyldigt, om det er første generation eller det er generationerne efter, så skal man spille efter de spilleregler, der er.

Helt grundlæggende forstår jeg jo ikke, at man som ung i det her land, hvor ens forældre eller bedsteforældre er kommet hertil og Danmark har stillet mange ting til rådighed, at man så vælger at besvare den gæstfrihed med at begå kriminalitet. Jeg forstår det simpelt hen ikke. Og jeg vil gerne indrømme, at det for mig er noget af det mest provokerende at se på og lytte til. Jeg forstår ikke, at man kan have den tilgang til Danmark.

Så nej, det her er bestemt ikke udtryk for, at det er os, der har en integrationsforpligtelse. Kommer man hertil udefra, må man lade sig integrere, lære det danske sprog, forsørge sig selv, hvorfor jeg så også håber på bred opbakning til, at vi snart kan få indført en arbejdspligt, for hvis ikke man kan finde arbejde selv, skal man i vores øjne arbejde for sin ydelse i fremtiden.

Kl. 00:36

Første næstformand (Leif Lahn Jensen):

Spørgeren.

Kl. 00:36

Mikkel Bjørn (DF):

Tak for det. Men det ændrer jo bare grundlæggende ikke på, at noget af det, der står i vejen for, at vi kan føre den rigtige og nødvendige politik, er internationale konventioner. Jeg stod her med integrationsministeren for nogle uger siden og drøftede en sag om en mand, der havde fået, tror jeg, to betingede udvisninger og fire advarsler om udvisning – i hvert fald noget i den stil – og det vidner jo om et dybt forrykt system, at man på den måde kan få den ene advarsel om betinget udvisning efter den anden. Altså, hvis man bliver udvist, skal det da bare være konsekvent udvisning efter første dom, og det er jo bl.a. internationale konventioner, der står i vejen for det. Hvad har statsministeren tænkt sig at gøre for, at vi får løst det problem?

Kl. 00:37

Første næstformand (Leif Lahn Jensen):

Statsministeren.

Kl. 00:37

Statsministeren (Mette Frederiksen):

For det første vil jeg sige, at det jo faktisk går ret godt på hjemsendelsesområdet, for det er lykkedes at skabe en struktur, der er bedre end den, der var tidligere. Jeg er selv af den overbevisning, at hvis ikke man kan opføre sig ordentligt i Danmark, skal man faktisk ikke være her, og derfor ønsker vi jo også at udvise dem, vi kan udvise.

Så tror jeg – for det andet – at vi har en mere politisk uenighed om, om der skal være internationale konventioner eller ej. Det tror vi der er behov for, og det er en del af det at have et regelbaseret internationalt verdenssamfund. Men det betyder jo ikke, at hvis vi konstaterer, at der er konventioner, som ikke – kan man sige – efterstræber det, vi synes er det rigtige, at vi så ikke skal forsøge at få dem lavet om.

Kl. 00:37

Første næstformand (Leif Lahn Jensen):

Så er det fru Franciska Rosenkilde.

Kl. 00:37

Franciska Rosenkilde (ALT):

Tak for det, og tak til statsministeren for en god tale. Jeg er rigtig glad for at høre, at man er optaget af ungdommen og børns trivsel. Det er jeg også. Men jeg forstår bare ikke, hvordan man så har en regering, der har en politik, der ønsker at skrue hamsterhjulet op i femte gear. Hvis man ønsker at beskytte børn mod digitaliseringen, og hvis man ønsker at beskytte børn mod klimaforandringer og give dem håb, så forstår jeg ikke, at det kan hænge sammen med, at man presser familierne til at arbejde mere, og at man presser de unge til at komme hurtigere igennem uddannelsesforløb.

Kunne man ikke forestille sig, at det med at være overladt til skærmen måske også hænger sammen med pressede forældre, der ikke kan få familielivet til at hænge sammen, fordi man er i et ikkefleksibelt arbejdsmarked? Det lyder ligesom fra regeringen, at man skal arbejde mere i et vækstsamfund, hvor vi kan forbruge mere, hvilket skaber flere klimaforandringer. Så hvordan hænger omtanken sammen med den førte politik?

Kl. 00:38

Første næstformand (Leif Lahn Jensen):

Statsministeren.

Kl. 00:39

Statsministeren (Mette Frederiksen):

Det kommer lidt an på, fra hvilken vinkel vi anskuer det her. For jeg synes jo faktisk, at vi i for lang tid har kigget på, at det er skolen, der er et problem, eller at det er arbejdsmarkedet, der er et problem. Jeg tror mere, at det er den udbredte brug af skærm. Altså, når vores teenagepiger bruger, jeg kan ikke huske det præcise tal, men jeg synes, at jeg så en undersøgelse på et tidspunkt, der siger ca. 4-5 timer om dagen på sociale medier, så er det ikke mærkeligt, at der ikke er tid til alle mulige andre ting. Jeg tror, at hvis ikke vi får taget fat på det, der er det mest ødelæggende, først, begår vi i virkeligheden en fejl. Og nej, jeg tror ikke, at det er skolen, der er den største udfordring. Jeg tror egentlig heller ikke, at det nødvendigvis er arbejdslivet. Jeg ved godt, at der er nogen steder, hvor man løber for stærkt, og jeg synes jo, at der er nogle problemer med nedslidning, men jeg tror i virkeligheden, at det er et andet sted, vi skal kigge hen.

Kl. 00:39

Første næstformand (Leif Lahn Jensen):

Spørgeren.

Kl. 00:39

Franciska Rosenkilde (ALT):

Jeg er sådan set enig i intentionen om at løse det her problem. For jeg ser det helt klart også som en skæv udvikling. Jeg tror, at det er vigtigt med sådan nogle ting her. Og jeg er også glad for, at statsministeren tidligere nævnte over for ordføreren for Konservative, at det her er en strukturel udfordring. Det må ikke blive den enkelte families udfordring eller den enkelte unges udfordring. Det er en strukturel udfordring, og derfor er vi nødt til at anskue problemet fra flere sider og anerkende, at det også hænger sammen med hele familiens struktur. Og hvis man er stresset som voksen eller ung, er det meget svært at lave om på vanerne. Derfor vil jeg spørge statsministeren, om man er åben for ikke kun at kigge på selve regulering, men på hele samfundet.

Kl. 00:40

Første næstformand (Leif Lahn Jensen):

Statsministeren.

Kl. 00:40

Statsministeren (Mette Frederiksen):

Ja, jeg synes jo altid, at vi skal gå ind i udfordringer med åbne øjne, og det synes jeg selvfølgelig også at vi skal gøre på det her område.

Kl. 00:40

Første næstformand (Leif Lahn Jensen):

Så er det fru Pernille Vermund.

Kl. 00:41

Pernille Vermund (NB):

Tak for ordet. Og tak for talen. Statsministeren siger, at det for statsministeren handler om at handle, og at statsministeren er klar til at handle.

Det er jo ikke så længe siden, vi hørte fra Finansministeriet, at der er et råderum, som er 16 mia. kr. højere, end man havde forventet. Vi har i dag en elafgift, som er sænket, og det er den frem til den 1. juli. Derefter kommer elafgiften op på det niveau, den var på i efteråret. Det er på et tidspunkt, hvor Tyrafeltet stadig ikke er genåbnet; det er på et tidspunkt, hvor der stadig er krig i Europa; det er på et tidspunkt, hvor danskerne stadig er ramt af høje priser, bl.a. når man handler i supermarkedet. Med andre ord: De forudsætninger, der var for at sænke elafgiften hen over foråret, er formentlig de samme i efteråret, og der er altså en måned, til efterårets elafgiften stiger igen.

Kunne regeringen og statsministeren overveje at bruge nogle af de 16 mia. kr., der er, på at sænke elafgiften i yderligere en periode?

Kl. 00:42

Formanden (Søren Gade):

Statsministeren.

Kl. 00:42

Statsministeren (Mette Frederiksen):

Den måde, vi har valgt at gå til det på fra regeringens side, er, at vi jo selvfølgelig først og fremmest er glade for, at det går bedre i dansk økonomi, end vi næsten havde turdet håbe på. Grundlæggende er det jo, fordi der er flere mennesker i arbejde.

Vi ønsker en massiv satsning på danskernes sundhed, og det har vi meldt ud; det mener vi er det vigtigste. Og så vil vi senere i år lægge vores 2030-plan plan frem, og der vil vi selvfølgelig også komme med vores forslag til, hvordan et øget råderum kan prioriteres.

Jeg kan jo allerede fornemme på debatten i dag, at ønskerne er mange. Nogle kigger i retning af skattelettelser og afgiftslettelser, andre kigger i retning af investeringer i børn; nogle vil fremme den grønne dagsorden. Vi har så fra regeringens side sagt, at vi synes, at det allervigtigste er danskernes sundhed. Så der venter os en god og spændende diskussion, men vi har ikke taget stilling til alle de initiativer, der vil kunne rummes inden for det her.

Kl. 00:43

Formanden (Søren Gade):

Fru Pernille Vermund.

Kl. 00:43

Pernille Vermund (NB):

Det kostede 3,5 mia. kr. at sænke elafgiften, som man gjorde i ½ år. Vi taler her om 16 mia. kr., der er fundet – eller det er i virkeligheden danskerne, der har betalt for meget i skatter og afgifter, i forhold til hvad staten har behov for, så det er jo danskernes penge, som ligger i statskassen nu, og som i virkeligheden burde ryge tilbage til danskerne. Og vi ved fra sidste gang, elafgiften blev sænket, at det tog noget tid, fra aftalen var indgået, til det her kom ud og virkede hos danskerne. Det betyder jo også, at hvis man venter nu, risikerer vi, at vi går en kold og måske også hård vinter i møde, særlig for de familier, der har mindst.

Kl. 00:43

Formanden (Søren Gade):

Statsministeren.

Kl. 00:43

Statsministeren (Mette Frederiksen):

Altså, jeg deler jo ikke præmissen om, at man kan konkludere, at når der er et økonomisk råderum, er det, fordi danskerne har betalt for meget i skat og statskassen har for mange midler. Når vi i de kommende år kan prioritere et markant løft af vores danske forsvar og dermed vores sikkerhedspolitik, er det jo, fordi der er et økonomisk råderum dertil, bl.a. genereret af, at vi har afskaffet store bededag. Det var bare en kommentar til den grundlæggende præmis.

Set med regeringens briller er der jo stadig væk en inflationsudfordring, og vi ved godt og er meget optaget af, at de danskere, der har mindst, er hårdest ramt af inflationen. Heldigvis er den faldende, men vi har stadig væk et øje derpå.

Kl. 00:44

Formanden (Søren Gade):

Fru Karina Lorentzen Dehnhardt, Socialistisk Folkeparti, værsgo.

Kl. 00:44

Karina Lorentzen Dehnhardt (SF):

Tak for det. Jeg vil tage fat i et hjørne af den digitale børnebeskyttelse, nemlig det, der handler om porno, og det vil jeg, fordi vi efterhånden begynder at se skadesvirkningerne af porno på børn og unge, og de begynder at blive dokumenteret. Nu er det jo i den fysiske verden sådan, at man faktisk ikke må sælge et pornoblad til en ung under 16 år, og så er det jo helt vildt mærkeligt, at børn og unge på nettet bare kan tilgå hvad som helst, voldsomme scener med vold og med kvælning.

Vi har i SF klart taget stilling til, at vi vil have en aldersgrænse på 16 år i den digitale verden, ligesom man har det i den fysiske verden, for adgangen til porno for børn og unge. Så derfor vil jeg høre, om statsministeren også vil bakke op og støtte sådan en aldersgrænse på 16 år.

Kl. 00:45

Formanden (Søren Gade):

Statsministeren.

Kl. 00:45

Statsministeren (Mette Frederiksen):

Jeg vil i hvert fald meget gerne være med til at diskutere det, og jeg tror, at aldersgrænser er noget af det, vi skal arbejde videre med. Og det er jo rigtigt, og jeg vil så tillade mig at være lidt direkte, at det næsten er komisk, at man kan sætte sig ind i en biografsal, og at man så kan se, at der står, fra hvilket alderstrin en film er velegnet, og nu bliver det så nævnt her med et pornoblad. Men vi ved jo godt, at man på nettet har adgang til ting, der er meget, meget voldsomme, og som bestemt ikke egner sig til børns hverken øjne eller ører, og at det er ureguleret. Og det vil jo ofte være noget, man så ser og iagttager alene uden nogen som helst mulighed for at vurdere det sammen med andre, og det er jo ikke kun i forhold til porno, men det kan jo også være afstumpet vold, det kan være drab, og det kan jo være alt muligt mellem himmel og jord.

Så vi vil gerne være med til at diskutere en aldersgrænse. Jeg står ikke lige og siger ja eller nej til et konkret forslag, men jeg synes, det er relevant at overveje.

Kl. 00:46

Formanden (Søren Gade):

Fru Karina Lorentzen Dehnhardt.

Kl. 00:46

Karina Lorentzen Dehnhardt (SF):

Tak for det. Jeg er jo glad for, at statsministeren ikke er fuldstændig afvisende, men jeg er også en lille smule overrasket over, at statsministeren ikke bare siger, at det, der gælder i den fysiske verden, selvfølgelig også skal gælde i den digitale verden, og at vi selvfølgelig skal have en aldersgrænse på 16 år.

Men jeg er også rigtig optaget af, at vi får håndhævet den aldersgrænse. For det nytter jo ikke noget at have en aldersgrænse, hvis den alligevel bare kan omgås, og det er også derfor, vi i SF anbefaler et alderstjek eller en aldersverificering, og det er bare rigtig nødvendigt. For vi har dokumenterede skadevirkninger på børn og unge af porno.

Så vil statsministeren, når hun har overvejet færdig om en aldersgrænse, også indføre et alderstjek og en aldersvalidering i forhold til at kontrollere adgangen?

Kl. 00:47

Formanden (Søren Gade):

Statsministeren.

Kl. 00:47

Statsministeren (Mette Frederiksen):

Jeg tror jo egentlig, at den måde, vi skal gøre det på, er at få alle gode idéer ind på bordet, både hvad angår dansk lovgivning og dansk regulering, og hvad der er behov for at gøre på europæisk plan. Så tror jeg i øvrigt også, der er behov for noget på globalt plan, ikke mindst hvad angår kunstig intelligens, og jeg har egentlig ikke nogen lyst til her i nat at stå og sige, at det vil vi ikke være med til, og at det kan vi slet ikke diskutere. Jeg vil egentlig hellere have, at vi i Folketinget samarbejder omkring det her, og at vi får alle gode idéer ind på bordet, og at vi så forhåbentlig får fundet en løsning, der kommer til at hjælpe vores børn og unge. Det tror jeg at vi kan. Så tak for indsparket.

Kl. 00:48

Formanden (Søren Gade):

Hr. Peter Skaarup, Danmarksdemokraterne.

Kl. 00:48

Peter Skaarup (DD):

Tak til statsministeren for nogle gode bemærkninger her hen mod slutningen af debatten. Faktisk er det jo tit her, højdepunktet i en afslutningsdebat er, nemlig hvor statsministeren står på talerstolen og vi kommer lidt tættere på nogle ting i forhold til debatten og der kommer svar på nogle af de ting, som der måske ikke har været så mange svar på tidligere. Og jeg kunne så godt tænke mig at spørge om en ting, som statsministeren ikke rigtig har været inde på indtil nu, men som jeg godt kunne tænke mig et svar på, nemlig spørgsmålet omkring mødrene fra Islamisk Stat. Der har det jo været sådan, at statsministeren har sagt, og jeg citerer lige her:

Disse mennesker har ikke et hjem i Danmark længere, fremmedkrigere kan ikke komme hjem til Danmark, Danmark er ikke deres hjem. De har vendt os ryggen.

Sådan har holdningen fra statsministerens side været hele vejen igennem, både under den tidligere regering og nu. Jeg kunne godt tænke mig at spørge, hvordan det kan være, at man så nu alligevel har taget folk fra Islamisk Stat til Danmark, inviteret dem, og de kommer formentlig meget snart.

Kl. 00:49

Formanden (Søren Gade):

Statsministeren.

Kl. 00:49

Statsministeren (Mette Frederiksen):

Der har på det her område hele tiden været nogle forskellige ting, der har skullet afvejes i forhold til hinanden. I forhold til de voksne mener jeg, at ordene er rigtige. Så er der nogle børn, der er involveret i det her, og jeg forstår jo grundlæggende ikke, at de her mennesker overhovedet har haft lyst til enten at bringe deres børn til de her områder eller sætte børn i verden de her steder, og det er jo så forældrene, der har truffet en beslutning, som ikke alene er uforståelig, men som selvfølgelig også er forkert, ikke mindst set med børnenes briller. Så der er jo nogle forskellige hensyn.

Vi har igennem en længere periode tilbudt at evakuere børnene. Det er der nogle forældre der har takket ja til i nogle konkrete tilfælde, og vi har jo løbende vurderet det her. Og der er så nogle ting, vi har skullet veje op i forhold til hinanden.

Kl. 00:50

Formanden (Søren Gade):

Hr. Peter Skaarup.

Kl. 00:50

Peter Skaarup (DD):

Jeg er med på, at der selvfølgelig altid er ting, der skal vejes op mod hinanden. Men prøv lige at høre. Det var jo slet ikke det, statsministeren sagde, da statsministeren udtalte sig om det her. Der er ikke nogen ting, der skal vejes op mod hinanden. Nej, statsministeren siger, at disse mennesker ikke har et hjem i Danmark længere, at fremmedkrigere ikke kan komme hjem til Danmark.

Der er ikke noget, der skal vejes op mod hinanden, for man har vejet det op mod hinanden og besluttet sig for linjen, altså at der ikke er nogen, der skal til Danmark, og alligevel står vi nu her med, at de skal til Danmark, og nu mangler der kun én fra Islamisk Stat, som endnu ikke er kommet, men som måske også kommer.

Kan statsministeren ikke godt se, at det her er et skidt signal at sende fra en statsminister, der ellers skal være handlekraftig, og hvor man skal tro på, hvad statsministeren siger? Det kan vi ikke her.

Kl. 00:51

Formanden (Søren Gade):

Statsministeren.

Kl. 00:51

Statsministeren (Mette Frederiksen):

For det første er der ikke kun tale om én islamisk kriger, som er i fangelejren dernede. Der er flere, som på en eller anden måde har en tilknytning til Danmark, og jeg tror, at der her bliver refereret til nogle konkrete mennesker, hvor der er nogle børn involveret. Men der er flere, der på en eller anden måde har haft en tilknytning til Danmark, og som fortsat er i de her fangelejre.

Jeg mener også, det er rigtigt at sige, at de her mennesker ikke har et hjem i Danmark. Så kan der være nogle hensyn til nogle børn, og det er det, der har været afvejet i den konkrete situation.

Kl. 00:51

Formanden (Søren Gade):

Hr. Ole Birk Olesen, Liberal Alliance.

Kl. 00:51

Ole Birk Olesen (LA):

Tak for, at statsministeren igen tager emnet op om unges mistrivsel. Det er et vigtigt emne. Jeg synes, at statsministerens megen fokus på skærme er en lidt ærgerlig tendens, fordi skærme er et bredt begreb, og vi har ingen grund til antage, at drenges megen brug af onlinespil er skadelig i voldsom grad med hensyn til deres trivsel, tværtimod. Derimod kan mange pigers sammenligning af sig selv med glamourøse kvinder og piger på nettet og på sociale medier nok forårsage noget mistrivsel.

Der er også ret stor indikation på, at statsministerens nedlukning af skoler og fritidstilbud under corona har ført til mistrivsel. Derfor er det ærgerligt, at regeringspartierne har stemt et forslag om at lave en grundig evaluering af coronaindsatsen i Danmark ned her i Folketingssalen. Hvorfor skal vi ikke undersøge, hvad der virkede, og hvad der ikke virkede, herunder den nedlukning af skoler og fritidstilbud, som har forårsaget mistrivsel hos de unge?

Kl. 00:52

Formanden (Søren Gade):

Statsministeren.

Kl. 00:52

Statsministeren (Mette Frederiksen):

Jamen der er jo flere ting at sige til det spørgsmål. Altså, noget handler jo om, om man tror på, at hvis ikke der havde været en pandemi med tilhørende nedlukninger, så ville man se et andet mønster, hvad angår mistrivsel. Det synes jeg ikke helt harmonerer med, at de problemer, der er omkring mistrivsel, jo ikke alene er et dansk anliggende. Det følger i øvrigt heller ikke et bestemt nedlukningsmønster under corona, så vidt jeg kan se. Tværtimod kigger vi ind i, at det, der er en af den vestlige verdens store udfordringer, er mistrivsel blandt vores børn og unge; det gælder i hvert fald en meget, meget stor del og stigende del af vores børn og unge. Og det gælder jo så både lande, hvor der har været udgangsforbud, hvad der ikke har været i Danmark på noget tidspunkt, og lande, der har fulgt nogle andre coronastrategier, end vi har.

Der er jo blevet afdækket ganske meget i forhold til coronaforløbet, og jeg synes selvfølgelig altid, vi skal diskutere, hvordan det gik, men jeg tror omvendt også, vi må indstille os på, at der kan komme en ny pandemi, som kan se anderledes ud, og derfor er det ikke sikkert, vi vil kunne benytte os af de redskaber, som var gode at bruge under den her nedlukning.

Kl. 00:54

Formanden (Søren Gade):

Hr. Ole Birk Olesen.

Kl. 00:54

Ole Birk Olesen (LA):

Ja, der kan komme en ny epidemi, og derfor er det meget vigtigt at finde ud af, hvad vi gjorde godt, og hvad vi gjorde skidt under denne epidemi. Derfor er det ærgerligt, at statsministeren og regeringspartierne med det flertal, de har i Folketingssalen, har stemt imod, at der kan gennemføres en grundig evaluering af coronaindsatsen. For uanset om statsministeren mener, at coronanedlukningen af børns undervisning og fritidstilbud ikke har eneansvaret  for deres mistrivsel, så er der i min optik ingen som helst tvivl om, at det har medvirket til mistrivslen hos de unge og hos børnene, i forhold til at de ikke kunne se deres kammerater i den her periode. Så hvorfor skal vi ikke have en undersøgelse af, om det havde nogen effekt på corona?

Kl. 00:54

Formanden (Søren Gade):

Statsministeren.

Kl. 00:54

Statsministeren (Mette Frederiksen):

Jeg vil sige to ting. Først og fremmest har det ikke været sådan på noget tidspunkt i Danmark, at man ikke har kunnet se sine kammerater. Det er jo faktisk et af de områder, hvor vi adskiller os fra mange andre lande, hvor der undervejs i pandemien var udgangsforbud og meget, meget hårde restriktioner. Det har vi jo ikke haft på noget tidspunkt i Danmark. Vi valgte jo faktisk en meget åben strategi, hvor man kunne være sammen med andre mennesker, ikke på samme måde, som vi havde været vant til, men hvor man kunne være ude, og hvor man kunne være sammen med andre mennesker, heldigvis.

Så tror jeg måske, at spørgsmålet bygger på en lidt fejlagtig præmis om, at skulle der komme en epidemi eller pandemi på et tidspunkt, så ville man en til en kunne gøre det samme eller lade være med at gøre noget tilsvarende, som man gjorde her. Men hvad nu hvis der kommer noget med et helt andet udtryk end det, vi har prøvet de senere år?

Kl. 00:55

Formanden (Søren Gade):

Fru Mette Abildgaard, Det Konservative Folkeparti.

Kl. 00:55

Mette Abildgaard (KF):

»Jeg vil derfor i aften foreslå noget vidtgående. At vi afskaffer den omfangsrige regulering og lovgivning på ældreområdet og starter helt forfra. En ny kort og præcis ældrelov. Med klare værdier. Værdighed. Valgfrihed. Selvbestemmelse. Og få dokumentationskrav.« 

Sådan lød det 1. januar 2022. Der skal ikke gå Tirsdagsanalysen i det, og jeg vil ikke bede statsministeren om at gætte, hvem citatet er fra. Jeg kan afsløre, at det er fra statsministeren. De ord udløste en enorm forventning i vores ældresektor, hos vores ældre, hos de pårørende og hos medarbejdere om forandring på et område, hvor der er brug for forandring, og hvor der er bred politisk vilje til forandring. Siden den 1. januar 2022 har statsministeren været statsminister i hele perioden, men jeg er som ældreordfører ikke indkaldt til et eneste reelt forhandlingsmøde om en ny ældrelov. Er det helt tilfredsstillende?

Kl. 00:56

Formanden (Søren Gade):

Statsministeren.

Kl. 00:56

Statsministeren (Mette Frederiksen):

Nogle gange kan man godt blive en lille smule rundtosset, for i det ene spørgsmål får man at vide, at vi er alt for handlekraftige, og at vi har alt for travlt, og at dansk politik er på speed og belastningen er for høj og sådan noget. Og i det næste spørgsmål får vi at vide, at vi ikke gør tingene hurtigt nok, og at tingene går for langsomt. Vi kan ikke gøre det hele på en gang. Der er meget, jeg gerne vil have gik hurtigere, og at vi hurtigere kom i mål med. Men det er ikke sådan, at arbejdet på ældreområdet har ligget stille siden den nytårstale. Faktisk har der tværtimod været igangsat et kæmpe arbejde med inddragelse af rigtig mange mennesker, der arbejder på ældreområdet, eller som er pårørende, eller som er borgere på ældreområdet. Så har der også været et folketingsvalg, og der har været et regeringsskifte, og den nye ældreminister arbejder nu videre, også på baggrund af noget af det arbejde, der skete i den seneste valgperiode. Så vi er aldeles på den her dagsorden, men det er rigtigt, at vi endnu ikke har nået alt det, vi vil.

Kl. 00:57

Formanden (Søren Gade):

Fru Mette Abildgaard.

Kl. 00:57

Mette Abildgaard (KF):

Men der står i regeringsgrundlaget, at det er på ældreområdet, at frisættelsen skal starte. Og det er rigtigt, at der har været en masse forberedende arbejde. Men det ændrer ikke på, at vi ikke er startet på at forhandle endnu. Og ja, forhandlingerne går tit for hurtigt her på Christiansborg, men her beder jeg om, at vi bliver inviteret. Statsminister adresserer i dag ungdommen og siger mange ting, jeg i øvrigt er enig i. Men ærlig talt kan jeg godt forstå, hvis der sidder en ældre befolkning og føler, at statsministeren har bevæget sig videre til den næste befolkningsgruppe og har glemt at få leveret på det, man egentlig lovede de ældre, og som skabte enorme forventninger.

Kl. 00:58

Formanden (Søren Gade):

Statsministeren.

Kl. 00:58

Statsministeren (Mette Frederiksen):

Det har jeg bestemt ikke glemt. Og jeg vil sige, at en af grundene til, at jeg selv var så utrolig kritisk over for Det Konservative Folkepartis økonomiske politik, da vi endelig fik lov til at kigge ind i den i valgkampen, var jo, at jeg var oprigtigt bange for, at det ville betyde massive nedskæringer for vores ældre. For det er ikke den rigtige vej at gå. Så nej, jeg bevæger mig ikke fra en befolkningsgruppe og videre til den næste. Men vi skal selvfølgelig her i Folketinget både kunne arbejde med vores unge, når der er nogle udfordringer der, og på ældreområdet. Og det er bestemt ikke glemt, tværtimod.

Kl. 00:58

Formanden (Søren Gade):

Hr. Søren Søndergaard, Enhedslisten.

Kl. 00:58

Søren Søndergaard (EL):

Statsministeren svarede fru Inger Støjberg, at det er vigtigt at lykønske Erdogan med valget, fordi han er en vigtig allieret for Danmark. Men statsministeren nøjedes jo ikke med at lykønske Erdogan; statsministeren skamroste jo Erdogan for et stærkt og konstruktivt samarbejde. Så må man jo stille spørgsmålet: Mener statsministeren, at Erdogan, som understøtter russisk våbenproduktion, og som nægter at indføre sanktioner mod Rusland, er en stærk og konstruktiv allieret? Mener statsministeren, at Erdogans støtte til islamister i Syrien er et udtryk for at være stærk og konstruktiv, og mener statsministeren, at Erdoganregimets foragt for den regelbaserede verdensorden skal belønnes? Eller bør man tværtimod gøre, som vi hidtil har arbejdet for i Europarådet, at udelukke Tyrkiet fra Europarådet, hvis ikke de lever op til de regler, de selv har været med til at vedtage, og frigiver politiske fanger?

Kl. 00:59

Formanden (Søren Gade):

Statsministeren.

Kl. 00:59

Statsministeren (Mette Frederiksen):

Altså, man kan jo sagtens have et samarbejde med et andet land, uden at man er enig om alt. Og ja, der vil være uenigheder, også i vores samarbejde med lande, der ligger tæt på Europa, der vil nogle gange være uenigheder med lande i vores europæiske samarbejde, og der kan være uenigheder med lande, der ligger længere væk. Men det ændrer ikke på, at man kan have et godt samarbejde med et land på nogle andre områder. Og som jeg sagde det før, er der ikke noget mærkeligt i at lykønske en kollega med at være blevet genvalgt. Det har jeg gjort ved andre kolleger og ved andre lande også, og ja, jeg betragter Tyrkiet som en vigtig allieret i NATO-sammenhæng, og jeg betragter i øvrigt også Tyrkiet som en vigtig samarbejdspartner på migrationsområdet og andre områder også.

Kl. 01:00

Formanden (Søren Gade):

Hr. Søren Søndergaard.

Kl. 01:00

Søren Søndergaard (EL):

Statsminister, spørgsmålet var ikke særlig kompliceret, det var meget enkelt: Arbejder Danmark for, og er det stadig væk regeringens politik, at hvis ikke Tyrkiet løslader politiske fanger, som de er blevet bedt om af Den Europæiske Menneskerettighedsdomstol, skal de udelukkes af Europarådet? Kavala er den mest oplagte og første i rækken. Er det fortsat regeringens politik, eller har regeringen skiftet holdning? Det er ikke et særlig svært spørgsmål, og ministeren må kunne svare på det.

Kl. 01:01

Formanden (Søren Gade):

Statsministeren.

Kl. 01:01

Statsministeren (Mette Frederiksen):

Der bliver spurgt ind til en konkret person, og jeg må være ærlig at sige, at det kan jeg faktisk ikke svare på på stående fod.

Kl. 01:01

Formanden (Søren Gade):

Hr. Sigurd Agersnap, Socialistisk Folkeparti.

Kl. 01:01

Sigurd Agersnap (SF):

Tak for det, og tak til statsministeren for talen. Statsministeren efterspørger jo i talen nogle svar, også fra Folketinget, i forhold til arbejdsudbud og arbejdskraft. Der vil jeg gerne citere fra statsministerens præsentationen af SVM-regeringen: Man kan ikke være for eller imod arbejdsudbudsreformer, men man kan være for eller imod elementerne i arbejdsudbudsreformer. Det synes jeg er meget rigtigt.

Der har vi jo i SF i en årrække været imod de klassiske arbejdsudbudsreformer, altså at man afskaffer en helligdag, at man giver skattelettelser især i toppen, eller at man skærer i pensionsordningerne. Men vi vil jo meget gerne diskutere det, som Nina Smith har kaldt andengenerationsreformer, og som den sidste socialdemokratiske regering satte sig i spidsen for at undersøge, i forhold til hvordan man sænker sygefraværet, hvordan man reducerer stressen i det danske samfund, og hvordan man sørger for, at flere kan gå fra deltid til fuldtid. Det er jo nogle af de diskussioner, der er rigtig interessante.

Så mit spørgsmål til statsministeren skal bare være, om det også er noget, denne regering vil sætte sig i spidsen for at kigge på, altså andengenerationsreformer, så det ikke kun er de klassiske reformer.

Kl. 01:02

Formanden (Søren Gade):

Statsministeren.

Kl. 01:02

Statsministeren (Mette Frederiksen):

Ja, det er det bestemt, og her håber jeg da også på et samarbejde med SF. Jeg synes i øvrigt, det er gode ord, der bliver sagt, nemlig at flere kan gå fra deltid til fuldtid. Det ville jo både betyde noget for den lønindkomst, man har, men også for ens pensionsindbetalinger. Der er jo en tendens til, at det ofte er kvinder, der går på deltid, så her er der også tale om nogle mere grundlæggende ting på vores arbejdsmarked, i forhold til hvad vi kan gøre for at nedbringe sygefraværet, og hvad vi kan gøre for det, vi nu kalder potentialegruppen, altså de unge, som hverken er i gang med uddannelse eller med arbejde. Kan vi f.eks. med fgu'en eller andre gode værktøjer hjælpe til, at flere får en hverdag og en vej at gå? Det ville være godt for den enkelte, men det ville jo faktisk også bidrage til, at flere kom i beskæftigelse.

Her vil jeg også lige nævne vores forslag om en arbejdspligt, som jo i høj grad er målrettet kvinder med ikkevestlig baggrund, der stadig væk har en meget, meget dårligere deltagelse på arbejdsmarkedet end alle andre i vores samfund.

Kl. 01:03

Formanden (Søren Gade):

Hr. Sigurd Agersnap.

Kl. 01:03

Sigurd Agersnap (SF):

Jeg er glad for det, statsministeren siger, for det nuancerer jo også debatten fra at være en debat for eller imod arbejdskraftsreformer til at handle om det konkrete indhold af arbejdsudbudsreformerne. Jeg tror, det er det, vi skal tilbage til, altså at der jo også er en form for værdifællesskab omkring nogle af de her andengenerationsreformer, som handler om at investere i mennesker, og som vi kan komme rigtig langt med.

Jeg vil spørge statsministeren ind til noget, som en række økonomer også peger på, nemlig at det ikke bare er vigtigt med arbejdsudbud og arbejdskraft på lang sigt, men at vi også får det rigtige arbejdsudbud. Lidt populært kunne man sige, at flere elhandlere jo ikke afhjælper problemerne i hjemmeplejen. Vi har jo brug for at have det arbejdsudbud, som løser de problemer, vi har. Hvad gør statsministeren sig af tanker om det? For det handler jo mere om uddannelse og opkvalificering end bare arbejdsudbudsreformer.

Kl. 01:04

Formanden (Søren Gade):

Statsministeren.

Kl. 01:04

Statsministeren (Mette Frederiksen):

Igen vil jeg sige, at jeg er utrolig enig i det, der bliver sagt fra SF's side. Hvis man kun kigger klinisk på arbejdsudbud, vil man have mange, mange blinde vinkler. For en af grundene til, at vi klarer os så godt, som vi gør i Danmark, er jo, at vi har en arbejdsstyrke, som er veluddannet. Det er jo ligegyldigt, om man har en lang uddannelse, eller om man er det, som man i gamle dage kaldte for specialarbejder. For rigtig mange af vores ufaglærte er jo meget, meget dygtige og kompetente til deres arbejde, for de udfører et specialiseret stykke arbejde. Så jeg er meget, meget enig: Arbejdsudbud i sig selv løser ikke noget. Det handler også om, hvad det er for kompetencer og dermed muligheder, den enkelte har på vores arbejdsmarked. Jeg er meget, meget enig.

Kl. 01:04

Formanden (Søren Gade):

Fru Samira Nawa, Radikale Venstre.

Kl. 01:05

Samira Nawa (RV):

Tak. Tak til statsministeren for talen. Der efterlyses nogle reformer og nogle svar på, hvordan vi leverer på behovet for arbejdskraft. Der har vi også i Radikale Venstre nogle svar, som jeg håber statsministeren vil tage lige så positivt imod, som hun tog imod det, der kom fra SF. (Statsministeren (Mette Frederiksen): Det er ikke sikkert.) Sammen med Liberal Alliance og Konservative har vi jo bl.a. peget på behovet for mere udenlandsk arbejdskraft, hvor man f.eks. kan sænke beløbsgrænsen yderligere. Vi har også peget på tilbagetrækningsområdet, hvor der er rigtig mange førtidige tilbagetrækningsordninger, og bl.a. efterlønnen viser jo, at der ikke er et lige så stort behov for det, som der måske har været tidligere, fordi der er raske mennesker med en masse erfaring, en erfaring, som vi i øvrigt har brug for på det danske arbejdsmarked. Hvad siger statsministeren til sådan nogle forslag?

Kl. 01:05

Formanden (Søren Gade):

Statsministeren.

Kl. 01:05

Statsministeren (Mette Frederiksen):

Det går ikke helt lige så godt som med SF. Jeg var mere enig i det, der blev sagt før. I forhold til udenlandsk arbejdskraft har jeg et par betragtninger. For det første har vi jo ændret beløbsgrænsen, og selvfølgelig er udenlandsk arbejdskraft en del af løsningen i dag på det danske arbejdsmarked. Jeg tror i øvrigt aldrig, vi har haft så mange med udenlandsk baggrund, der er inde at arbejde på vores arbejdsmarked. Det er selvfølgelig utrolig vigtigt, at det er under kontrollerede og ordentlige arbejdsvilkår, så det ikke er social dumping, og at der ikke bliver en konkurrence på løn eller på dårlige arbejdsvilkår. Men det har vi nu i øvrigt også kunnet samarbejde om tidligere.

Så har jeg det jo sådan, at når man har arbejdet mange år på det danske arbejdsmarked, synes jeg også, at man skal kunne trække sig tilbage, og det er jo en gammel traver, at Radikale ønsker at afskaffe efterlønnen, og det gør vi ikke.

Kl. 01:06

Formanden (Søren Gade):

Fru Samira Nawa.

Kl. 01:06

Samira Nawa (RV):

Jeg havde desværre også forventet, at det var en noget mere kølig modtagelse af de forslag, som vi kommer med. Men det er også for at understrege, at det jo ikke bare er sådan, at det er regeringen, der kommer med nogle reformforslag, for det er vi også mange andre der gør, og så kan vi have en politisk uenighed om, hvad vej vi skal gå. Men når vi i Radikale Venstre har nogle af de andre forslag, er det også, fordi vi synes, at det, når regeringen f.eks. peger på at gå uddannelsesretningen og lave reformer på uddannelse, faktisk tværtimod er et område, hvor vi bør investere, hvis vi gerne vil vores børn og unge det godt i fremtiden.

Kl. 01:07

Formanden (Søren Gade):

Statsministeren.

Kl. 01:07

Statsministeren (Mette Frederiksen):

Jeg vil også meget gerne investere i uddannelse, men jeg køber altså ikke den der med, at jo længere jo bedre. Jeg ved ikke rigtig, hvem det er, der har fundet på det. For man kan jo godt gå rigtig, rigtig mange år på en uddannelse, men hvis ikke der er kvalitet nok i de år, man er der, er det jo ikke meget bevendt at være der i lang tid. Derfor tror jeg på, at vi godt kan lave nogle kortere forløb, men med mere indhold og med mere kvalitet. Og så tror jeg i øvrigt, at vi skal væk fra at tænke uddannelse som noget, der primært foregår i starten af vores liv, og i virkeligheden i højere grad indrette vores uddannelsessystem, så det passer til det arbejdsmarked, vi alle sammen arbejder på, nemlig at vi har behov for en større vekselvirkning, mellem at arbejde og at uddanne sig.

Kl. 01:08

Formanden (Søren Gade):

Hr. Nick Zimmermann, Dansk Folkeparti.

Kl. 01:08

Nick Zimmermann (DF):

Tak for det. Det er jo i virkeligheden ikke kun i befolkningen, der bliver spekuleret over, om statsministeren er på vej videre til et nyt job, men det er jo faktisk også internt i Socialdemokratiet, kan vi læse. Flere medier skriver om det, og det bliver jo rigtig spændende, om man ender med at vælge den ene eller den anden kandidat, der skal overtage, hvis det er sådan, at statsministeren er på vej videre, og et eller andet sted er det jo helt op til statsministeren selv, og det må man jo respektere, hvad enten man mener, det er en god idé eller ej. Men noget, som jeg tror der er rigtig mange der har svært ved at have en respekt for og acceptere i den her jobansøgning, er måske i virkeligheden, at statsministeren på den her måde helt ekstraordinært lykønsker Erdogan med at blive præsident i Tyrkiet. Der er jo desværre mange herboende tyrkere i vores land, der mener, det var fuldstændig fantastisk, at han blev præsident, og det er jo et mønster, der gør sig gældende over hele Europa. Men der er jo rent faktisk også lommer både i Europa, men også i Tyrkiet, der ønsker en ny retning.

Mangler statsministeren ikke at have noget indsigt i forhold til de mennesker, der har ønsket en ny retning for Tyrkiet, og som har ønsket at stoppe islamiseringen af Tyrkiet, og som prøver at gå i en lidt mere proeuropæisk retning? Hvor skal de nu kigge hen?

Kl. 01:09

Formanden (Søren Gade):

Statsministeren.

Kl. 01:09

Statsministeren (Mette Frederiksen):

Som jeg sagde det før, synes jeg, det er meget naturligt at lykønske en kollega med et genvalg, og så vil jeg i øvrigt gerne sige, at jeg ikke har en jobansøgning ude til noget som helst andet job. Det har jeg ikke haft på noget tidspunkt, og det har jeg heller ikke for nærværende. Jeg er meget, meget glad for at være statsminister i Danmark, og jeg bliver jo næsten lidt rørt over, at partier, som jeg ikke på den måde synes har investeret en masse i, at jeg skulle være statsminister, nu på en eller anden måde også kerer sig om, at jeg er her, og det takker jeg for. Men det er ikke korrekt, at jeg har en jobansøgning ude til et andet job. Det har jeg ikke.

Kl. 01:10

Formanden (Søren Gade):

Hr. Nick Zimmermann.

Kl. 01:10

Nick Zimmermann (DF):

Jeg håber i øvrigt lige, statsministeren vil orientere sin egen gruppe om det. Godt, så vil jeg prøve at gå videre til noget fuldstændig andet, der sådan set handler om, at statsministeren i sin tale nævnte ældreloven, og at man virkeligheden var i fuld gang med at gøre en masse for vores ældre borgere. Nu tror jeg, der er blevet snakket om en ældrelov i måske omkring halvandet år, og jeg spurgte også lidt tidligere en anden ordfører, der var på talerstolen, ind til det her med, om det virkelig er rimeligt, at ældre medborgere, der sidder rundtomkring på landets plejehjem, og som, mens man bor på plejehjemmet, har en gennemsnitslevetid, der hedder 1 til 2 år, hvor man er i den sidste tid af ens liv, ikke selv har krav på at bestemme, hvad det er for en slags mad, man vil proppe i munden.

Hvorfor er der nogle politikere, der skal bestemme, at man i den sidste tid af ens liv skal gå over til at spise veganergryde, linsebøffer, ærtebøffer, og hvad ved jeg, i stedet for de vante kødretter, som man er vokset op med?

Kl. 01:11

Formanden (Søren Gade):

Statsministeren.

Kl. 01:11

Statsministeren (Mette Frederiksen):

Jeg er sådan set ikke i tvivl om, at det at få ordentlig mad, når man er gammel, er noget af det allerallervigtigste, og nu vi i dag kigger ind i ting, vi måske skulle have gjort på en anden måde, så blev der nok nedlagt lige lovlig mange køkkener undervejs, f.eks. på vores plejehjem. Altså, de fleste af dem, der er gamle i Danmark i dag, spiser nogenlunde den samme mad, det traditionelle danske køkken, og det synes jeg selvfølgelig de skal have mulighed for.

Kl. 01:11

Formanden (Søren Gade):

Fru Katrine Daugaard, Liberal Alliance.

Kl. 01:11

Katrine Daugaard (LA):

Jeg kunne godt tænke mig at spørge statsministeren om barnets lov, som har en fuldstændig vanvittig overfokusering på anbringelse, og i den overfokusering glemmer man jo alle de andre børnesager, som ikke har noget med anbringelse at gøre, idet det ikke længere er et krav, at de familiesager også skal have en børnefaglig undersøgelse. En børnefaglig undersøgelse skal jo resultere i, at der tages en begrundet stilling til, om der er et grundlag for at iværksætte en indsats, og det er også i den, hele retssikkerheden ligger. Hvordan kan statsministeren mene, at det er til børnenes bedste?

Kl. 01:12

Formanden (Søren Gade):

Statsministeren.

Kl. 01:12

Statsministeren (Mette Frederiksen):

Når vi diskuterer de mest udsatte børn, hvem er det så, hvis retssikkerhed man er mest optaget af? Det er ikke mere end nogle uger siden, jeg sad sammen med en flok unge, som alle sammen havde haft et ønske om at blive anbragt, men som ikke var blevet det, fordi samfundet stadig væk står på forældrenes side. Jeg har ikke tal på, hvor mange mennesker jeg har mødt, der er blevet overladt til nogle forældre, der ikke har kunnet tage vare på dem, og som i øvrigt, når de så endelig er blevet anbragt, har haft alt for mange forskellige sagsbehandlere, alt for mange forskellige anbringelsessteder og ikke noget tilstrækkeligt efterværn, når de er blevet 18 år.

Jeg synes ikke, der er en overfokusering her. Jo, det, der er en overfokusering på, er børnene, og at vi endelig har barnet som omdrejningspunkt. Og det klæder os.

Kl. 01:13

Formanden (Søren Gade):

Fru Katrine Daugaard.

Kl. 01:13

Katrine Daugaard (LA):

Men nu fokuserer statsministeren igen på anbringelser. Jeg spørger specifikt ind til alle de børnesager, som trods alt er det, der fylder mest i en familieafdeling i enhver kommune. Det er ikke anbringelsessager; det er alle de andre børnesager, der ligger i sådan en afdeling. Skal de ikke have ret til at få en ordentlig individuel vurdering, i forhold til hvilken indsats der skal sættes ind med? Eller skal kommunerne bare skyde med spredehagl nu og øge budgetterne endnu mere i deres forsøg på at ramme rigtigt med en indsats?

Kl. 01:13

Formanden (Søren Gade):

Statsministeren.

Kl. 01:13

Statsministeren (Mette Frederiksen):

Jamen lige præcis omkring vores udsatte børn skal man jo ikke forsøge at ramme rigtigt; der skal man sætte ind så tidligt, som man overhovedet kan. Men det er jo det, der er problemet – at det ikke sker i dag. Og ja, jeg er af den fuldstændig og aldeles klare overbevisning, at der er børn i Danmark, der burde blive anbragt uden for hjemmet, men som ikke bliver det. Og det er et dobbelt svigt, som vi ikke kan være bekendt, for ét er, at man måske er udstyret med en mor eller en far eller en mor og far, der ikke kan tage vare på en, men at samfundet ved det og ikke reagerer, er faktisk næsten ikke til at bære.

Kl. 01:14

Formanden (Søren Gade):

Tak for det. Nu går vi så til den sidste korte bemærkning. Den går til hr. Rasmus Jarlov fra Det Konservative Folkeparti.

Kl. 01:14

Rasmus Jarlov (KF):

Tak. Mit spørgsmål er ganske kort. Ønsker statsministeren, at Grønland skal blive en selvstændig stat? Og et tillægsspørgsmål er, om statsministeren i den situation, at Grønland blev en selvstændig stat, ser for sig, at Danmark skulle blive ved med at give ydelser og tilskud og på anden måde økonomisk understøtte Grønland.

Kl. 01:15

Formanden (Søren Gade):

Statsministeren.

Kl. 01:15

Statsministeren (Mette Frederiksen):

Jeg vil ikke formulere det på den måde, at jeg eller regeringen har et ønske om, hvad Færøerne eller Grønland skal. Vi har et rigsfællesskab sammen, og vi vil gøre, hvad vi kan fra vores side, for at det rigsfællesskab har så gode betingelser som overhovedet muligt. Det, jeg sagde før, er, at jeg godt forstår, at der er et ønske om selvstændighed, men det er jo noget andet.

I forhold til de økonomiske implikationer af, hvad der end måtte ske i fremtiden, vil mit forslag være, at vi tager tingene i den rigtige rækkefølge. Og der er ikke anmeldt et ønske om selvstændighed, og derfor er vi jo slet ikke påbegyndt hverken overvejelserne, drøftelserne eller samarbejdet om, hvordan det i så fald skal se ud.

Kl. 01:15

Formanden (Søren Gade):

Hr. Rasmus Jarlov.

Kl. 01:15

Rasmus Jarlov (KF):

Det gør helt ondt inde i hjertet, at Danmarks statsminister ikke har en holdning til, om Grønland skal løsrive sig fra Danmark. Det er så stor en beslutning, at når historiebøgerne skal skrives om 500 år, vil en eventuel grønlandsk selvstændighed formentlig være det eneste fra vores tid, der vil stå i dem. Der vil ikke stå noget om corona, og der vil ikke stå noget om, hvor meget forsvarsudgifterne var det ene eller det andet år. Men et tab af 98 pct. af Danmarks territorium er så afgørende en beslutning, at statsministeren er nødt til at have en holdning til det. 6 millioner mennesker har også ret til at vide, hvad der er Danmarks politik på det her område.

Kl. 01:16

Formanden (Søren Gade):

Statsministeren.

Kl. 01:16

Statsministeren (Mette Frederiksen):

Jeg tror, at jeg må være meget ærlig og sige, at det der er udtryk for en – i mine øjne – for gammeldags tilgang til det her rigsfællesskab. Grønland er Grønland, og Færøerne er Færøerne, og det er sådan set, uagtet hvad man måtte have af holdninger til det. Derfor er stillingtagen til Grønlands fremtid grønlændernes. Vi har et stærkt ønske om at have et stærkt rigsfællesskab, og jeg er personligt meget engageret i, at det rigsfællesskab har så gode betingelser som overhovedet muligt. Men spørger du mig direkte, er det ikke en dansk politiker, der længere skal definere et andet lands fremtid.

Kl. 01:17

Formanden (Søren Gade):

Tak. Nu er de 60 minutter gået, godt og vel endda. Derfor siger vi tak til statsministeren.

Der er ikke flere, der har bedt om ordet, og derfor er forhandlingen sluttet. Og vi går til afstemning.

Kl. 01:17

Afstemning

Formanden (Søren Gade):

Som en serviceoplysning kan jeg sige, at hvis der er nogen skærme, der er gået i sort, skal man bare lige trykke på dem, og så kommer billedet forhåbentlig op igen.

Der foreligger fem forslag.

Der stemmes først om forslag til vedtagelse nr. V 25 af Christian Rabjerg Madsen (S), Morten Dahlin (V) og Monika Rubin (M). Afstemningen starter.

Afstemningen slutter.

For stemte 63 (S, V, M og SP), imod stemte 52 (SF, DD, LA, KF, EL, RV, DF, ALT og NB), hverken for eller mod stemte 0.

Forslag til vedtagelse nr. V 25 er vedtaget.

Herefter er forslag til vedtagelse nr. V 26 af Pia Olsen Dyhr (SF), Peder Hvelplund (EL) og Franciska Rosenkilde (ALT), forslag til vedtagelse nr. V 27 af Inger Støjberg (DD), Alex Vanopslagh (LA), Søren Pape Poulsen (KF) og Pernille Vermund (NB), forslag til vedtagelse nr. V 28 af Martin Lidegaard (RV) og forslag til vedtagelse nr. V 29 af Morten Messerschmidt (DF) bortfaldet.

Hermed er forespørgslen afsluttet.

Kl. 01:18

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i dag, torsdag den 1. juni 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 01:19).


39. møde

Tirsdag den 28. marts 2023 kl. 13.00

Dagsorden

1) Spørgsmål om fremme af forespørgsel nr. F 8:

Forespørgsel til uddannelses- og forskningsministeren om pædagogers fagpersonlige dannelse m.v. og indholdet i en ny pædagoguddannelse.

Af Lotte Rod (RV) og Katrine Robsøe (RV).

(Anmeldelse 23.03.2023).

2) Spørgsmål om meddelelse af orlov til og indkaldelse af stedfortræder for medlem af Folketinget Victoria Velasquez (EL).

3) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Victoria Velasquez (EL).

4) 3. behandling af lovforslag nr. L 48:

Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten).

Af forsvarsministeren (Troels Lund Poulsen fg.).

(Fremsættelse 09.02.2023. 1. behandling 21.02.2023. Betænkning 16.03.2023. 2. behandling 23.03.2023).

5) Eventuelt: 3. behandling af lovforslag nr. L 53:

Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.).

Af skatteministeren (Jeppe Bruus).

(Fremsættelse 01.03.2023. 1. behandling 14.03.2023. Betænkning 21.03.2023. 2. behandling 23.03.2023. Lovforslaget optrykt efter 2. behandling).

6) Eventuelt: 3. behandling af lovforslag nr. L 55:

Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.).

Af indenrigs- og sundhedsministeren (Sophie Løhde).

(Fremsættelse 14.03.2023. 1. behandling 15.03.2023. Betænkning 16.03.2023. Ændringsforslag nr. 1 af 20.03.2023 uden for betænkningen af indenrigs- og sundhedsministeren (Sophie Løhde)). 2. behandling 21.03.2023. Lovforslaget optrykt efter 2. behandling).

7) 2. (sidste) behandling af beslutningsforslag nr. B 14:

Forslag til folketingsbeslutning om, at sundhedsvæsenet også skal indebære tandbehandling (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023. 1. behandling 07.02.2023. Betænkning 14.03.2023).

8) Udvidet partilederdebat.

9) Forhandling om redegørelse nr. R 8:

Udenrigsministerens redegørelse om udvalgte internationale organisationer (OSCE, Europarådet og Østersørådet).

(Anmeldelse 15.03.2023. Redegørelse givet 15.03.2023. Meddelelse om forhandling 15.03.2023).

Kl. 13:00

Formanden (Søren Gade):

Mødet er åbnet.

Kl. 13:00

Samtykke til behandling

Formanden (Søren Gade):

De punkter, som er opført som nr. 5 og 6 på dagsordenen, kan kun med Tingets samtykke behandles i dette møde.

Kl. 13:00

Afstemning

Formanden (Søren Gade):

Der stemmes om samtykke til behandling af punkt 6, og der skal, jævnfør forretningsordenens § 42, tre fjerdedeles flertal til et sådant samtykke. Afstemningen starter.

Afstemningen slutter.

For stemte 107 (S, V, M, SF, DD, LA, KF, EL, RV, DF og ALT), imod stemte 1 (NB), hverken for eller imod stemte 0.

Samtykket er givet

Jeg går ud fra, at jeg kan betragte dispensation til punkt 5 som givet.

Det er givet.

Det første punkt på dagsordenen er:

1) Spørgsmål om fremme af forespørgsel nr. F 8:

Forespørgsel til uddannelses- og forskningsministeren om pædagogers fagpersonlige dannelse m.v. og indholdet i en ny pædagoguddannelse.

Af Lotte Rod (RV) og Katrine Robsøe (RV).

(Anmeldelse 23.03.2023).

Kl. 13:00

Formanden (Søren Gade):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) Spørgsmål om meddelelse af orlov til og indkaldelse af stedfortræder for medlem af Folketinget Victoria Velasquez (EL).

Kl. 13:01

Formanden (Søren Gade):

Victoria Velasquez (EL) har søgt om orlov fra den 28. marts 2023, jf. forretningsordenens § 41, stk. 3, litra a.

Det er over for mig oplyst, at det er godtgjort, at sygdom foreligger.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderen indkaldes som midlertidigt medlem.

Det er vedtaget.

Det næste punkt på dagsordenen er:

3) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Victoria Velasquez (EL).

Kl. 13:01

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Enhedslisten i Fyns Storkreds, Reza Javid, godkendes som midlertidigt medlem af Folketinget fra og med den 28. marts 2023 i anledning af fru Victoria Velasquez’ orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om udvalgets indstilling, og afstemningen starter.

Afstemningen stopper.

For stemte 111 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Udvalgets indstilling er enstemmigt vedtaget.

Det næste punkt på dagsordenen er:

4) 3. behandling af lovforslag nr. L 48:

Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten).

Af forsvarsministeren (Troels Lund Poulsen fg.).

(Fremsættelse 09.02.2023. 1. behandling 21.02.2023. Betænkning 16.03.2023. 2. behandling 23.03.2023).

Kl. 13:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:02

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 111 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 53:

Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.).

Af skatteministeren (Jeppe Bruus).

(Fremsættelse 01.03.2023. 1. behandling 14.03.2023. Betænkning 21.03.2023. 2. behandling 23.03.2023. Lovforslaget optrykt efter 2. behandling).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 112 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 55:

Forslag til lov om ændring af sundhedsloven og lov om social service. (Bemyndigelse til at indføre lavere medicintilskudsgrænser i 2023 m.v.).

Af indenrigs- og sundhedsministeren (Sophie Løhde).

(Fremsættelse 14.03.2023. 1. behandling 15.03.2023. Betænkning 16.03.2023. Ændringsforslag nr. 1 af 20.03.2023 uden for betænkningen af indenrigs- og sundhedsministeren (Sophie Løhde)). 2. behandling 21.03.2023. Lovforslaget optrykt efter 2. behandling).

Kl. 13:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 100 (S, V, M, SF, DD, KF, EL, RV, DF, ALT og NB), imod stemte 10 (LA), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 2. (sidste) behandling af beslutningsforslag nr. B 14:

Forslag til folketingsbeslutning om, at sundhedsvæsenet også skal indebære tandbehandling (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 05.01.2023. 1. behandling 07.02.2023. Betænkning 14.03.2023).

Kl. 13:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:05

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

For stemte 18 (SF, EL og ALT), imod stemte 93 (S, V, M, DD, LA, KF, RV, DF og NB), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

8) Udvidet partilederdebat.

Kl. 13:07

Formanden (Søren Gade):

Jeg vil bede partilederne om at tage plads. Den udvidede partilederdebat er den sjette debat som led i en forsøgsordning med partilederdebatter, som Udvalget for Forretningsordenen besluttede i november 2018. Det er tredje gang, der afholdes udvidet partilederdebat, og sidste gang var den 5. april sidste år.

Partilederdebatten afvikles på den måde, at hver partileder har 3 minutters taletid til en tale fra talerstolen. Talerne afholdes i den almindelige partirækkefølge, og alle partiledere sidder på første og anden række i salen efter partistørrelse. Til hver tale har de øvrige partiledere adgang til to korte bemærkninger på hvert ½ minut, og der er den samme tid til besvarelse. Jeg kan oplyse, at man får ordet i den rækkefølge, man har trykket sig ind. Da debatten er for partilederne, vil vi i dag ikke bruge de normale tiltaleformer minister eller ordfører, men derimod »hr.« og »fru« og vedkommendes navn eller »partilederen«.

Jeg giver nu ordet til fru Mette Frederiksen fra Socialdemokratiet.

Kl. 13:08

(Partileder)

Mette Frederiksen (S):

Tak for det. Vi har igennem den seneste uges tid hørt om danskere, der har ventet alt for længe på deres behandling for tarmkræft. Det er mennesker, der er alvorligt syge, og man kan ikke betegne det som andet end et svigt. Det er en alvorlig situation, og det er også i mine øjne et tillidsbrud, der er uacceptabelt. I fredags fremlagde indenrigsministeren en genopretningsplan på kræftområdet, og vi kommer til at følge det her område utrolig tæt.

Det fører mig til det næste. Tidligere i dag holdt regeringen et pressemøde om fremtidens sundhedsvæsen. Lad mig starte med at sige, at vi har et sundhedsvæsen, der på mange måder er godt og stærkt. Vi har fri og lige adgang til sundhed, i hvert fald på papiret; vi har højt specialiserede sygehuse; vi har dygtige medarbejdere; der er stadig flere af os, der overlever sygdomme, vi ikke ville have overlevet tidligere; og rigtig, rigtig meget går godt.

Men – og der er også et men – det er mit indtryk, at rigtig mange danskere kan se det samme, som jeg ser i sundhedsvæsenet, nemlig at der er for mange af vores medarbejdere, der løber for stærkt, og at der også på grund af corona er ventelister. Der er nogle pressede akutmodtagelser, og der er nogle underliggende ting, som vi har slåsset med igennem mange år, og som vi endnu ikke har fået løst. Det er ting som geografisk ulighed og mangel på læger – særlig speciallæger – i tyndt befolkede områder, og fordi der er den geografiske ulighed, er der jo altså også en ulighed i adgangen til sundhed.

Samtidig med det har vi nogle lidt mere praktiske, strukturelle udfordringer. Der mangler noget sammenhæng – nogle kalder det en Bermudatrekant – mellem det, der sker hos den praktiserende læge, det, der sker i kommunen, og det, der sker på sygehuset. Man kan kalde det, hvad man vil, men det er patienten, der taber, hvis ikke de forskellige elementer i vores sundhedsvæsen kan finde ud af at tale sammen. Og jeg tror ikke, man skal tage fejl af, at når noget i fundamentet i sundhedsvæsenet ikke fungerer, som det skal, så vil det jo ofte være dem, der har de sværeste levevilkår inden mødet med sundhedsvæsenet, der også kommer til at betale den højeste pris.

Med andre ord har vi behov for at tage mere grundlæggende fat på nogle af udfordringerne, og det har vi jo ikke mindst, fordi vi samtidig ser ind i nogle år, hvor der bliver flere ældre, hvor der bliver flere kronikere, og hvor vi får færre i den erhvervsdygtige alder til at påtage sig de mange forskellige opgaver, der er. Derfor ønsker vi at se fordomsfrit på indretningen af sundhedsvæsenet, og vi vil både håndtere de akutte udfordringer, men vi vil selvfølgelig også gerne sammen med Folketinget og alle andre, der går op i sundhedspolitik, få skabt et grundlag for et stærkere og mere robust fremtidigt sundhedsvæsen.

Når vi har partilederdebatten i dag, er den jo udvidet med de nordatlantiske mandater, og lad mig derfor også bare her indledningsvis sige, at der også er nogle ret store udfordringer på sundhedsområdet, ikke mindst i Grønland, og det vil vi selvfølgelig også have et fokus på.

Tak for ordet.

Kl. 13:11

Formanden (Søren Gade):

Tak for det. Den første, der har bedt om ordet, er fru Pia Olsen Dyhr, Socialistisk Folkeparti. Værsgo.

Kl. 13:12

Pia Olsen Dyhr (SF):

Det var rigtig godt, at Arnepensionen i den grad blev et flagskib for Socialdemokratiet i den sidste valgperiode – et vigtigt første skridt i forhold til at genskabe balancen mellem en stigende pensionsalder og afviklingen af efterlønnen. Derfor vil jeg gerne spørge Socialdemokratiets formand, hvordan Socialdemokratiet nu kan gå med til at forøge den ubalance igen og forringe mulighederne for tidligere tilbagetrækning ved at fjerne seniorpensionen.

Kl. 13:12

Formanden (Søren Gade):

Fru Mette Frederiksen.

Kl. 13:12

Mette Frederiksen (S):

Det er helt rigtigt, at vi i Socialdemokratiet har været meget optaget af Arnepensionen og at sikre en værdig tilbagetrækning. Vi har ikke på noget tidspunkt foreslået, at der skulle være en særskilt model med visitation. Altså, vi har faktisk været optaget af nærmest det modsatte, nemlig en rettighedsbaseret tilgang, hvor det er årene på arbejdsmarkedet – som jo meget, meget ofte har en sammenhæng med hårdt nedslidende job – som er det, der ligesom er den grundlæggende mekanisme. Og derfor er vi meget, meget glade for, at et flertal i det daværende Folketing vedtog Arnepensionen. Det flertal er der ikke længere, og derfor er jeg egentlig først og fremmest glad for, at der nu er kommet en regering, som har tænkt sig at videreføre Arnepensionen og også med nogle forslag til nogle forbedringer.

Kl. 13:13

Formanden (Søren Gade):

Fru Pia Olsen Dyhr.

Kl. 13:13

Pia Olsen Dyhr (SF):

Vi er også glade for Arnepensionen, men vi synes sådan set også, seniorpensionen bidrager med noget. For der er jo folk på arbejdsmarkedet, som ikke har mulighed for at få førtidspension og heller ikke har mulighed for at få Arnepension. Et eksempel er pædagogen fra Silkeborg, som har været mange år på arbejdsmarkedet og har haft mange løft af små børn, men som ikke har mulighed for at få en førtidspension, fordi vedkommende ikke er nedslidt nok, men egentlig er for nedslidt til at fortsætte i sit job og derved har mulighed for at gå på seniorpension. Så er det i virkeligheden ikke en forringelse af tilbagetrækningsmulighederne, at man afskaffer seniorpensionen?

Kl. 13:13

Mette Frederiksen (S):

Altså, det er helt rigtigt, at alle ikke kan få Arnepension, og det har egentlig heller aldrig været vores ønske, at det skulle gælde generelt. Jeg er så i øvrigt enig i, at der kan være nogle, som ikke lever op til de objektive kriterier, hvad angår Arnepensionen, men som alligevel på grund af nogle forhold i deres arbejdsliv kan have behov for en tidligere tilbagetrækning. Det var jo egentlig derfor, at vi oprindelig foreslog, at der også skulle være en eller anden form for mindre visitationsordning som en del af Arnepensionen.

Jeg synes, vi skal prøve at have en snak – også med hinanden, for jeg ved, at SF og Socialdemokratiet er drevet af det samme – om, hvordan vi bedst muligt indretter de her ordninger, så de lever op til de forskellige hensyn, der er. For der er nogle mennesker, der har behov for at kunne trække sig tidligere tilbage. Det er der ingen tvivl om.

Kl. 13:14

Formanden (Søren Gade):

Hr. Alex Vanopslagh, Liberal Alliance.

Kl. 13:14

Alex Vanopslagh (LA):

Tak, og tak til fru Mette Frederiksen for talen. Der kom en interessant undersøgelse i dag fra Primetime, hvor man måler på danskernes tillid i det hele taget, og det har man gjort konsekvent de sidste 3 år. Der ser man, at tilbage i 2021 var der 60 pct. af danskerne, der sagde, at de havde tillid til regeringen generelt. I dag er det kun 35 pct. Når man spurgte danskerne tilbage i 2021, om de mente, at Folketinget generelt traf de bedste beslutninger for landet, svarede 59 pct. ja. 32 pct. siger i dag ja. Der er sket en halvering af tilliden til politikerne i den tid, hvor statsministeren har været statsminister, og jeg vil blot høre, hvad fru Mette Frederiksen tror kan være årsagerne til det.

Kl. 13:15

Mette Frederiksen (S):

Det er et godt spørgsmål. Det er i hvert fald under alle omstændigheder en relevant debat, og jeg kan jo så se, at den rammer os alle sammen, ligegyldigt om man er folkevalgt på det ene eller på det andet niveau. Jeg synes, vi skal tage det her meget, meget alvorligt, for tillid er jo selve fundamentet for det åbne, frie danske samfund. Derfor har jeg heller ikke på noget tidspunkt ment, at der har været grundlag for ikke at have tillid til f.eks. myndighederne i Danmark eller til embedsmændene i Danmark eller til mine kolleger her i Folketinget. For min oplevelse er, at vi er drevet af det samme ønske om at gøre det bedste, vi kan, for vores land.

Så kan vi jo se – og det gælder, så vidt jeg kan se, i alle vestlige samfund – at der er den samme tendens, som i høj grad blev accelereret af corona, hvor der har været en meget, meget hård debat. Det har der også været her i Folketingssalen, og det kunne jo være, at vi i fællesskab skulle prøve at skabe rammerne for at tale ordentligt både til og om og med hinanden.

Kl. 13:16

Formanden (Søren Gade):

Hr. Alex Vanopslagh.

Kl. 13:16

Alex Vanopslagh (LA):

Jeg er enig i, at det er bekymrende tal. Altså, der er jo cirka halvt så mange danskere i dag som for blot få år siden, der både har tillid til regeringen, til Folketinget og også til embedsmændene, og coronaperioden kan have noget at sige.

Jeg ved ikke, hvor meget sådan tonen i debatten har noget at sige, men det er jo også oplagt at spørge, om fru Mette Frederiksen føler et særligt ansvar for udviklingen i de her tal, eller om det mere er nogle stærkere kræfter, som fru Mette Frederiksen har svært ved at modvirke.

Kl. 13:16

Mette Frederiksen (S):

Jeg føler et særligt ansvar for alt, der sker i det danske samfund. Jeg kan jo se den samme tendens i mig bekendt rigtig mange andre europæiske lande, og jeg tror, vi må være ærlige over for hinanden og sige, at der skete noget under corona.

Jeg har været med i dansk politik i mere end 20 år, og jeg har med undtagelse af udlændingedebatten, som også ofte har en stor grad af hårdhed i sig begge veje, aldrig oplevet noget lignende som den debat, der var under corona, og jeg har heller aldrig nogen sinde hørt så meget mistænkeliggørelse over for andre danskere eller andre i vores befolkning, myndigheder og andre, som under corona. Så jeg tror, det spiller en rolle.

Men jeg tror ikke, det kan forklare det hele, og under alle omstændigheder har vi i hvert fald et fælles ansvar for få gjort noget ved det. For der er grund til at have tillid. Det er jo det, der er det gode ved Danmark, altså at man kan have tillid til dansk politi, at man kan have det til danske embedsmænd, og at man kan have det til politikerne i Folketinget.

Kl. 13:17

Formanden (Søren Gade):

Hr. Martin Lidegaard, Radikale Venstre.

Kl. 13:17

Martin Lidegaard (RV):

Tak. Jeg har lyst til at fortsætte i samme spor. For kunne en del af tilidsbruddet også være, at vi i forbindelse med nogle af de rigtig store kriser – og her tænker jeg måske på den største krise, nemlig klimakrisen – faktisk overhovedet ikke leverer noget? Eller rettere sagt: Regeringen leverer jo ikke på udbygningen af vedvarende energi og på mere energieffektivisering.

Vi har i fællesskab lavet nogle mål, som vi fik igennem i den seneste periode, men det står faktisk ret stille med hele implementeringsdelen. I dag er det overshoot day, det vil sige, at den danske befolkning rammer sit ressourceforbrug på kloden allerede i dag, og alligevel står det stille.

Kl. 13:18

Mette Frederiksen (S):

Jeg synes, der er mange udfordringer foran os, og at der bestemt også er områder, hvor jeg godt kunne tænke mig noget stærkere politisk handlekraft hos os alle sammen. Jeg synes ikke, der er nogen grund til at tale den danske klimaindsats ned. Det synes jeg simpelt hen ikke.

Vi har i fællesskab – og det gælder jo også spørgerens eget parti – truffet markante, store beslutninger igennem de senere år, og der ligger nu et regeringsgrundlag, hvor vi går endnu videre. Vi er enige om i de kommende år at sætte fokus på implementeringen, og det lyder jo kedeligt. Ikke desto mindre er det utrolig afgørende, at vindmøllerne kommer op, at power-to-x bliver etableret, og sådan kunne jeg fortsætte.

Så nej, jeg tror ikke, der dér er sådan en en til en-sammenhæng. Men jeg synes også, vi har en fælles opgave i, hver gang vi træffer en beslutning, at gå ud til resten af Danmark og sige: Vi har et samarbejdende folkestyre, vi evner at træffe de her beslutninger, og nu skal vi have det til at virke i fællesskab.

Kl. 13:19

Formanden (Søren Gade):

Hr. Martin Lidegaard.

Kl. 13:19

Martin Lidegaard (RV):

Men desværre er det en lidt anden virkelighed, der er derude. Altså, det er lang tid siden, at der er blevet sat flere vindmøller op på land i Danmark. Ifølge Energistyrelsen vil vi i de næste 2 år ikke øge andelen af megawatt på land. Det går for langsomt med solenergien. Vi er ikke i nærheden af at nå vores mål om en firdobling af VE på land – overhovedet – og regeringen vil ikke foretage sig noget; den vil vente, siger klimaministeren. Og det står bare i skærende kontrast til den handlekraft, som Socialdemokratiets formand havde under corona, hvor man på få uger traf store beslutninger med fynd og klem og med eller uden myndighedernes anbefalinger. Her står det bare bare stille.

Kl. 13:19

Formanden (Søren Gade):

Værsgo.

Kl. 13:19

Mette Frederiksen (S):

Altså, man kan sige, at hvis det var rigtigt, at alting stod stille, så ville jeg dele bekymringen, men det gør det jo ikke. I virkeligheden burde vi jo vende det om og sige, at det jo er fuldstændig vildt, når man kigger på Danmark, at vi både er i stand til at håndtere en pandemi, træffe de mest vidtgående grønne beslutninger, herunder etableringen af en grøn fond, og meget andet, samtidig med at vi har bevæget os på en række forskellige områder som samfund. Det er fuldstændig vildt, hvad vi er lykkedes med igennem de senere år. Lad os da fortsætte det gode samarbejde og også ranke ryggen, for når resten af verden taler om, hvem det er, der kan noget på klima, så er der faktisk rigtig mange af dem, der nævner Danmark. Nogle gange kunne man jo godt ønske sig, at vi også selv turde gøre det noget mere.

Kl. 13:20

Formanden (Søren Gade):

Fru Mai Villadsen, Enhedslisten.

Kl. 13:20

Mai Villadsen (EL):

Tak for det. Det er belejligt, for jeg vil fortsætte lidt i samme spor og spørge ind til klimaområdet. For et sted, hvor det ikke bare står stille, men går tilbage, er jo i forhold til Klimarådet. Regeringen fremlagde en finanslov i sidste uge, og hvis den står til troende, risikerer Klimarådet at miste to tredjedele af sin bevilling til nytår. De skal spare. Medarbejderne forsvinder allerede. De kan ikke lave de analyser og anbefalinger til os, som vi har behov for for at handle politisk. Vil fru Mette Frederiksen ikke i dag tilkendegive, at Klimarådet ikke kommer til at miste penge?

Kl. 13:21

Mette Frederiksen (S):

Altså, nu skal jeg først være ærlig og sige, at jeg ikke kender alle bevillinger ned i mindste detalje, hvad angår finansloven. Men jeg tror ikke, den her udfordring eller problemstilling er så meget anderledes end den, vi har stået i i mange andre sammenhænge, nemlig at der er en bevilling, der udløber på et tidspunkt. Det er så ikke i år, det er næste år, og der vil jo komme en finanslov inden da. Den fremlægger regeringen på vanlig vis i august, hvor man så må tage stilling til, hvordan man vil prioritere midlerne.

Det lyder på mig, som om det er den problemstilling, vi også en gang imellem står i på det sociale område og på andre områder, hvor der er nogle bevillinger. Der kan man jo vælge politisk, når vi når dertil, at sige: Vi ønsker at videreføre Klimarådets arbejde, og så afsætter man pengene. Det er ikke en anderledes problemstilling end en, vi har stået i her i Folketinget rigtig, rigtig mange gange før.

Kl. 13:22

Formanden (Søren Gade):

Fru Mai Villadsen.

Kl. 13:22

Mai Villadsen (EL):

Det er sådan set fuldstændig korrekt, men det, vi også kunne vælge at gøre, var at sige i fællesskab: Vi afsætter pengene til Klimarådet. Der skal ikke være tvivl om deres bevilling; medarbejderne skal ikke forsvinde; de bliver ikke nødt til at planlægge med mindre arbejde. Det ville være et i mine øjne fuldstændig forkert signal at sende i så voldsom en klimakrise, og også når man har en regering, som i hvert fald siger, at den vil handle på kriserne og handle ansvarligt. Så derfor mener jeg ikke, det er ansvarligt at udskyde den handling, men at man bør gøre det nu, og det håber jeg virkelig at regeringen vil gøre.

Kl. 13:22

Mette Frederiksen (S):

Der er jo indkaldt til forhandlinger om finansloven for i år, som er en anden type finanslov. Vi er her ved udgangen af marts, og der har været et folketingsvalg. Men hvis det er et ønske, vil det jo være naturligt at lade det være en del af de forhandlinger, der nu pågår i Finansministeriet.

Kl. 13:22

Formanden (Søren Gade):

Fru Inger Støjberg, Danmarksdemokraterne.

Kl. 13:22

Inger Støjberg (DD):

Tak. Jeg vil godt vende lidt tilbage til det, som hr. Martin Lidegaard og hr. Alex Vanopslagh talte om, nemlig tillidskrise. For kunne tillidskrisen til regeringen hænge sammen med, at regeringen ikke gør det samme efter et valg, som man sagde før et valg? F.eks. lovede fru Mette Frederiksen, at inden for de første 100 dage ville der være et modtagecenter i Rwanda, om man så skulle gå enegang, i hvert fald hvis man vandt valget. Og det må man da sige at fru Mette Frederiksen gjorde. Så kunne tillidskrisen simpelt hen bl.a. hænge sammen med, at man ikke gør det samme før et valg som efter et valg, bl.a. i forhold til modtagecenteret i Rwanda?

Kl. 13:23

Formanden (Søren Gade):

Værsgo.

Kl. 13:23

Mette Frederiksen (S):

Jeg vil sige to ting. Jeg har selvfølgelig ikke på noget som helst tidspunkt sagt, at hvis vi vandt igen, ville der være lavet et modtagecenter inden for 100 dage. Det kunne jeg ikke drømme om at påstå, for det er der ikke nogen der ville kunne sige med nogen som helst form for troværdighed. Det, jeg har sagt i adskillige interviews, er, at vi ville arbejde videre med idéen, og jeg har i øvrigt i mange debatter her i Folketingssalen sagt, at det her ikke er noget, man gør over hverken en nat eller på et år. Det er så i øvrigt et arbejde, der pågår, altså at få lavet et nyt asylsystem, og tingene flytter sig, også i den europæiske diskussion. Så det der er i hvert fald ikke på nogen som helst måde korrekt. Og så vil jeg sige i forhold til det andet, at jeg synes, at man skal gøre alt, hvad man overhovedet kan, for at der er en sammenhæng mellem det, man siger imellem valgene og i valgkamp, og det, man siger efterfølgende. Det er også sådan, at vi er et samarbejdende folkestyre, og derfor skal vi altså kunne samarbejde med hinanden og ikke en til en insistere på at gøre det på præcis vores egen måde. Det kommer Danmarksdemokraterne jo heller ikke til i de forhandlinger, vi kommer til at indgå i sammen.

Kl. 13:24

Formanden (Søren Gade):

Fru Inger Støjberg.

Kl. 13:24

Inger Støjberg (DD):

Vi agter trods alt at holde fast ved det, vi sagde før et valg, også efter et valg. Men mit spørgsmål går så egentlig bare helt simpelt ud på: Hvem er det egentlig i regeringen, der blokerer for det her? Er det Moderaterne alene? Er det Venstre? Eller har De Radikale alligevel fået lidt mere at skulle have sagt, end man lige regnede med? Så jeg synes da, at det er underligt. For vi har jo i Mette Frederiksen en statsminister, der normalt absolut ikke er bange for at bruge sit flertal – tværtimod. Så i forhold til det der med et samarbejdende folkestyre og sådan noget: Jo jo, men man er absolut ikke bange for at bruge sit flertal.

Kl. 13:25

Mette Frederiksen (S):

Igen vil jeg sige to ting. Altså, jeg tror da ikke overhovedet ikke  på, at Danmarksdemokraterne ikke kommer til indgå nogen kompromiser med andre partier i den her valgperiode. Vi kommer da til at lave masser af brede aftaler her i Folketinget, hvor partiet ønsker at indgå, og hvor man ikke en til en kan få gennemført sin egen politik. Selvfølgelig er det sådan. Altså, når danskerne vælger 12 partier til Folketinget, så skal vi jo kunne samarbejde med hinanden og ikke insistere på at gøre tingene på vores egen måde. Hvad angår modtagecenter og behov for et nyt asylsystem, står der klart i regeringsgrundlaget, at vi arbejder videre med den her tanke. Det er noget, vi ønsker at gøre i samarbejde med andre, og der sker rigtig, rigtig meget på den europæiske dagsorden. Og lad mig bare give et eksempel, nemlig i forhold til det nederlandske parlament, som har pålagt regeringen at arbejde sammen med Danmark på det her område. Det er jo faktisk et rigtig, rigtig vigtigt skridt i realiseringen af en meget, meget god idé.

Kl. 13:25

Formanden (Søren Gade):

Hr. Søren Pape Poulsen, Det Konservative Folkeparti.

Kl. 13:26

Søren Pape Poulsen (KF):

Tak for det. Regeringen har foreslået en halvering, så alle studerende skal have en kortere universitetsuddannelse end i dag. Vi synes nok, det er et ret vidtgående forslag og lidt af et eksperiment med vores universiteter. Vi har jo så taget handsken op og sagt: Vi laver et andet forslag, hvor vi laver en lille forsøgsordning, og så dimensionerer vi for resten.

Vi opnår det samme på arbejdsudbud, og vi opnår det samme på økonomi. Så i stedet for det eksperiment kunne man jo gå lidt vores vej og lande den der. Hvordan forholder regeringen sig til det forslag?

Kl. 13:26

Mette Frederiksen (S):

Jamen for det første vil jeg kvittere for, at man er gået ind i forhandlingerne og også kommer med egne forslag. Det synes jeg kun er positivt. Jeg tror, jeg lige vil rette en misforståelse – eller jeg ved ikke, hvordan jeg skal udtrykke mig: Det er jo ikke, fordi regeringen har et ønske om at halvere universitetsuddannelserne.

Vi har et ønske om at reformere universitetsuddannelserne med henblik på at tage bestik af den virkelighed, de studerende er i, mens de studerer, men også det arbejdsmarked, de kommer ud på efterfølgende, og dermed i virkeligheden lave en ny form for kandidatuddannelse, hvor nogle skal vare længere, potentielt, end dem, der er i dag, og nogle skal vare kortere. Men så skal der til gengæld være mere fokus på indholdet og kvaliteten af den undervisning, der pågår. Men grundlæggende er det positivt, at De Konservative ønsker at forhandle videre.

Kl. 13:27

Formanden (Søren Gade):

Hr. Søren Pape Poulsen.

Kl. 13:27

Søren Pape Poulsen (KF):

Men man skal jo passe på, at en reformation ikke bliver til en revolution. Det vil vi jo tale imod til enhver tid. Det er bare sådan, at vi kan ende i en situation, hvor vi laver så voldsomt, grundlæggende om, at den samme uddannelse skal have flere forskellige længder, og jeg ser for mig et væld af bureaukrater, vi skal have ansat til at styre alt det der. Og jeg tænker: Det er jo ikke, fordi vi leder efter endnu flere mennesker til at komplicere vores samfund.

Hvad er det, der er i vejen med vores forslag om bare at dimensionere og lave en lille forsøgsordning? Det giver det samme, som regeringens. Det er en foræring, vi er kommet med, og jeg synes, man skulle tage den positivt ned.

Kl. 13:28

Mette Frederiksen (S):

Jeg tror ikke, jeg vil sige, der er noget i vejen. Altså, vi har to forskellige forslag, og min fornemmelse er, at der er andre partier, som også er med i forhandlingerne, og som har nogle idéer, og det må vi jo så forhandle videre om.

Jeg er meget enig i, at vi ikke har noget behov for en yderligere bureaukratisering. Det, vi til gengæld har behov for, ligegyldigt hvor forhandlingerne måtte ende – og jeg synes, det vil være godt, hvis flere partier er med – er jo, at det her bliver implementeret på en måde, så det også kommer til at fungere i virkelighedens verden. Og det er så noget, vi i fællesskab må understøtte.

Kl. 13:28

Formanden (Søren Gade):

Fru Anna Falkenberg, Sambandsflokkurin.

Kl. 13:28

Anna Falkenberg (SP):

Tak. I Sambandspartiet er vi meget optaget af, at vi bliver bedre til at samarbejde om udenrigs- og sikkerhedspolitikken i rigsfællesskabet i det hele taget. Så derfor kunne jeg godt tænke mig at spørge formanden for Socialdemokratiet om, hvad hun synes om idéen om, at man inddrager de relevante udvalg i rigsfællesskabet mere og på en eller anden måde etablerer sådan et udvidet kontaktudvalg for udvalgene i de relevante parlamenter i rigsfællesskabet.

Kl. 13:29

Mette Frederiksen (S):

Først og fremmest ønsker vi jo også fra regeringens side et endnu tættere samarbejde, og det er i det lys, man skal se, at vi har etableret et kontaktudvalg, og det fungerer ret godt.

Der er jo lidt forskel på, om det er et øget samarbejde mellem parlamenterne eller det er et øget samarbejde mellem regeringer, men man kan jo gøre begge dele på samme tid. Og jeg har, kan man sige, ansvaret for regeringens udenrigspolitiske samarbejde, men regeringen blander sig jo ikke på den måde i, hvad der foregår i Folketingets tilrettelæggelse af arbejdet i f.eks. Det Udenrigspolitiske Nævn; det er jo et folketingsanliggende.

Derfor vil jeg jo sige, at hvis man ønsker et samarbejde mellem de tre parlamenter, tror jeg egentlig, at  der vil være stor lydhørhed over for det. Som formand for Socialdemokratiet kan jeg godt bakke det op, men som statsminister koncentrerer jeg mig om regeringernes samarbejde.

Kl. 13:29

Formanden (Søren Gade):

Fru Anna Falkenberg.

Kl. 13:29

Anna Falkenberg (SP):

Det er nemlig også det, jeg vil sige, inden min spørgerunde er slut. Det går meget stærkt her og nu. Jeg ved godt, at det er noget, som Folketinget skal beslutte, men jeg er meget glad for, at der er en lydhørhed  blandt Folketingets partier over for idéen om at udvide det, så vi også bliver bedre i parlamenterne til at tale sammen. For det er der, hvor udenrigs- og sikkerhedspolitikken rigtig bliver stadfæstet, og for mig er det vigtigt, at den også bliver forankret på Færøerne, også i det færøske parlament. Så det er egentlig bare en tilkendegivelse. Tak.

Kl. 13:30

Mette Frederiksen (S):

Som formand for Socialdemokratiet kan jeg sige, at der er en meget, meget stor interesse i Socialdemokratiet for rigsfællesskabet. Vi har mange folketingsmedlemmer, der er optaget af mange forskellige aspekter, så jeg kan ikke forestille mig andet, end at der vil være et ønske om et endnu tættere samarbejde.

Kl. 13:30

Formanden (Søren Gade):

Tak for det. Det næste, der får ordet, er fru Franciska Rosenkilde, Alternativet.

Kl. 13:30

(Partileder)

Franciska Rosenkilde (ALT):

Tak for ordet, tak for talen. Jeg er sikker på, at fru Mette Frederiksen kender til den seneste IPCC-rapport, som viser et temmelig dystert billede af klimapolitikken; bl.a. forudser klimaeksperterne jo, at vi kan forvente en global temperaturstigning på omkring 1½ grad allerede i 2030, hvilket er tidligere og mere massivt end først antaget. På den baggrund vil jeg høre Mette Frederiksen, om det giver nogen særlig anledning til at skærpe Socialdemokratiets klimapolitik?

Kl. 13:31

Mette Frederiksen (S):

Altså, for det første er IPCC-rapporten meget, meget dyster læsning, og det er helt rigtigt, at det ser værre ud igen. Det er ikke første gang, vi prøver det – nu er vi der så igen. Og jo, det giver bestemt anledning til at skærpe yderligere og sætte tempoet endnu mere op. Igen vil jeg sige – med risiko for, at det kommer til at lyde kedeligt – at vi jo har besluttet os for, at de kommende år i høj grad er implementeringsår, for vi skal have mere vedvarende energi, vi skal videre på power-to-x, og vi skal i gang med en større omstilling af dansk landbrug. Det er alt sammen arbejde, som vi glæder os til at samarbejde med Folketinget omkring også.

Kl. 13:31

Formanden (Søren Gade):

Fru Franciska Rosenkilde.

Kl. 13:31

Franciska Rosenkilde (ALT):

Nu er jeg jo en af dem, der ikke synes, at implementering og handling lyder kedeligt, tværtimod. Det er faktisk noget af det, vi efterlyser allermest hos den her regering. Men vi har også lige hørt fra Nationalt Center for Miljø og Energi, at udledningerne i Danmark faktisk viser sig at være steget fra 2021 til 2022; det vil sige, at man ikke rigtig har set resultaterne af alle de her fine planer, der er lavet, endnu. Så vil fru Mette Frederiksen kalde det for akut handling?

Kl. 13:32

Mette Frederiksen (S):

Jeg synes, det er svært at påstå andet, end at der er behov for akut handling, når det handler om klimaet. Der også behov for langsigtede løsninger, men det bliver nødt til at være i en vekselvirkning. Vi har travlt på klimaområdet, og derfor har vi jo også været enige om på tværs af partierne at sætte nogle meget, meget høje klimamål, som vi er kommet godt i gang med at få lavet beslutninger omkring. Nu skal vi have det hele til at virke.

Vi har så også – i hvert fald i regeringen – sat os yderligere ambitiøse klimamål. Men ja, der er et akut behov for at komme videre på klimaspørgsmålet.

Kl. 13:33

Formanden (Søren Gade):

Fru Aaja Chemnitz, Inuit Ataqatigiit.

Kl. 13:33

Aaja Chemnitz (IA):

Mange tak, og også tak til formanden for at udtale partinavnet. En særlig tak til fru Mette Frederiksen, fordi du nævner et samarbejde med Grønland på sundhedsområdet. Faktisk kommer du mig i forkøbet, fordi det er noget af det, jeg kommer til at tale lidt om. Undskyld, hvis jeg bruger direkte tiltale.

I Grønland er der dobbelt så stor dødelighed i forhold til kræftpatienter, og derfor er det enormt meningsfuldt at tale om, men spørgsmålet er selvfølgelig også: Hvordan kan vi samarbejde? Og hvor skal man lægge snittet? Så de spørgsmål vil jeg stille. Tak.

Kl. 13:33

Mette Frederiksen (S):

Jeg har jo altså ikke færdige svar på det her. Det er jo noget, vi skal have en drøftelse med hinanden om. Jeg har også set tallene. Og de udfordringer, vi oplever i det danske sundhedsvæsen, med mangel på medarbejdere, oplever man jo også i Grønland, måske endda endnu mere. Der er også noget demografi, som kommer til at udfordre i Grønland og allerede er i gang med at udfordre Grønland. Så mit forslag vil jo være, at vi intensiverer samarbejdet på det her område, vel vidende at det ikke er let at løse – det er det hverken i Danmark eller i Grønland. Men når jeg nævner det i min indledning, er det selvfølgelig også for at sende et signal om, at vi godt ved, at det her også er noget, resten af rigsfællesskabet er mindst lige så optaget af, som vi er her.

Kl. 13:34

Formanden (Søren Gade):

Fru Aaja Chemnitz.

Kl. 13:34

Aaja Chemnitz (IA):

Mange tak. Det er jo i hvert fald en rigtig god start for at kunne svare på, hvordan vi kan samarbejde mellem Grønland og Danmark. I dag betaler vi ca. 138 mio. kr. for grønlandske patienter, som er på danske sygehuse, og det er jo et af de områder, man eventuelt kunne gå ind og kigge på, bl.a. i forhold til hvordan man kan sikre, at der er direkte adgang til kræftpakker i Danmark. Kunne man fra Socialdemokratiets side forestille sig, at det kunne være et af de områder?

Kl. 13:34

Mette Frederiksen (S):

Jeg synes ikke, at det ville være rigtigt at stå og lave en så konkret forhandling på kræftområdet i en debat af den her karakter, men det er klart, at kræftområdet er et vigtigt anliggende. Men jeg tør ikke sådan lige stå og skrive under på en specifik aftale.

Kl. 13:35

Formanden (Søren Gade):

Hr. Morten Messerschmidt, Dansk Folkeparti.

Kl. 13:35

Morten Messerschmidt (DF):

Det er, ligesom om det er svært for fru Mette Frederiksen, hver gang det skal være for konkret. Det kan jeg måske på den ene side godt forstå, for ting skal jo aftales på den rigtige måde, men på den anden side kunne det jo være, at en af årsagerne til den voksende mistillid til den her regering og måske endda til Mette Frederiksen som person er, at tingene nogle gange kommer meget pludseligt, uden varsel, og ellers er meget ukonkrete. Det gælder f.eks. det svar, hun forsøgte at give til fru Pia Olsen Dyhr om tilbagetrækningsregler. Altså, kunne vi da ikke bare få en melding om, om man agter at fjerne seniorførtidspensionen, og hvornår det så skal ske?

Kl. 13:35

Mette Frederiksen (S):

Men det er jo simpelt hen ikke rigtigt at påstå, at jeg ikke kan finde ud af at arbejde konkret. Jeg gør jo ikke andet i min hverdag. Men jeg kan jo ikke stå i Folketingssalen og lave en konkret aftale om kræftområdet inden for rigsfællesskabet. Jeg tror ikke, at der er nogen, der står her på talerstolen og laver en aftale om kræftområdet i rigsfællesskabet. Det er jo noget, vi forhandler om. Det er noget, der kræver nogle overvejelser, og det er i øvrigt noget, der kræver et samarbejde mellem naalakkersuisut og den danske regering og ikke kun er et anliggende for Folketingssalen. Så det er også noget med – nu blev det lige sagt i forlængelse heraf – at vi simpelt hen har nogle forhandlinger og nogle diskussioner nogle forskellige steder.

Kl. 13:36

Formanden (Søren Gade):

Hr. Morten Messerschmidt.

Kl. 13:36

Morten Messerschmidt (DF):

Nu gjorde hun det igen. Altså, hun brugte et helt minut på ikke at svare på det spørgsmål, jeg stillede. Det er da virkelig påfaldende. Jeg ved ikke, om det er noget, man skal gå på særlige skoler for at lære. Men nu prøver jeg så at spørge igen: Agter den her regering at fjerne seniorførtidspensionen? Og hvornår skal det så ske?

Kl. 13:36

Mette Frederiksen (S):

Det var jo, fordi det var et spørgsmål, der blev stillet lige efter en anden dialog, og derfor svarede jeg på det konkrete. I forhold til seniorpension, Arnepension og tilbagetrækning i det hele taget har vi nogle overvejelser i regeringsgrundlaget, og det er noget, vi arbejder videre med politisk herfra.

Kl. 13:37

Formanden (Søren Gade):

Tak for det. Den næste, der får ordet, er fru Pernille Vermund, Nye Borgerlige.

Kl. 13:37

Pernille Vermund (NB):

Tak for det. Jeg vil gerne spørge til noget helt andet. Fru Mette Frederiksen og de øvrige ledere af partierne i regeringen har kaldt regeringen for et arbejdsfællesskab. Man har afskaffet store bededag, og nu taler vi om uddannelser, som skal forkortes, og alt det her er jo for at skabe noget arbejdsudbud. Det er en reformdagsorden, og det er jo meget teknisk.

Det, jeg godt kunne tænke mig at spørge ind til, er noget, som måske stikker lidt dybere eller rager lidt højere op. Det handler om dannelse, om ånd, om kultur og om, om der i regeringen er et kulturelt og værdimæssigt fællesskab, som man bygger politikken på.

Kl. 13:37

Mette Frederiksen (S):

Ja, det er der absolut, og det gælder på en række områder. Jeg tror, jeg her vil slå ned på det, der nok er vigtigst for de fleste danskere, og det er jo ikke alene vores opbakning til, men også kærlighed til det danske velfærdssamfund. Vi er alle sammen produkter af det. Vi tror på det. Vi vil det, men vi vil ikke nøjes med, at det varer vores tid ud. Og noget af det, der forener de tre partier, der er i regering nu, er både en bekymring for, men jo også en analyse af, at det ikke kommer til at holde mere end vores tid ud, hvis ikke vi gør nogle ting anderledes. For med de demografiske forandringer forude og med de udfordringer, der er, f.eks. hvad angår rekruttering, så risikerer vi et stadig dårligere velfærdssamfund, og det ønsker vi ganske enkelt ikke for danskerne.

Kl. 13:38

Formanden (Søren Gade):

Fru Pernille Vermund.

Kl. 13:38

Pernille Vermund (NB):

Men når jeg spørger, er det jo netop, fordi det er svar som det her, man ofte får. For mig handler værdien af vores velfærdssamfund i langt højere grad om, om der er en villighed til, at vi hjælper hinanden i svære stunder; om der er en tillid til, at naboen også hjælper mig, hvis jeg hjælper ham. Det er jo der, vores fælles kultur og vores fælles værdier bliver så utrolig vigtige. Så kan vi tale økonomi, reformer og alt muligt andet, men hvis vi diskuterer de emner, som hr. Alex Vanopslagh har diskuteret, nemlig tillid, så er det jo noget af det, der er helt afgørende for, om vi også i fremtiden har et velfærdssamfund, altså at det ikke kun er pengene, men også det, at vi har tillid til hinanden, at vi føler et fællesskab. Hvor meget fylder det i en regering, som er et arbejdsfællesskab?

Kl. 13:39

Mette Frederiksen (S):

Det fylder rigtig meget, og det er jo rigtigt, at et velfærdssamfund ikke bare er lovene, reguleringerne og de økonomiske og politiske prioriteter. Det er jo også, hvordan vi møder hinanden som mennesker, om der er sammenhængskraft, om der er noget, der forener os, om vi vil hinanden, om vi overholder spillereglerne. Men det er jo også, om ens bedsteforældre kan få en ordentlig pleje den dag, de kommer på et plejehjem. Det er jo også, om det barn, der har dårlige opvækstbetingelser, får en bedre skolegang, end forældrene fik, så han eller hun kan få lov til at forme sit eget liv. For mig er det jo værdipolitik, om der er et stærkt velfærdssamfund. Men det er jo nok, fordi jeg er socialdemokrat, at jeg har det sådan.

Kl. 13:39

Formanden (Søren Gade):

Så siger vi tak til fru Mette Frederiksen fra Socialdemokratiet, og jeg byder nu velkommen til hr. Troels Lund Poulsen fra Venstre.

Kl. 13:40

(Partileder)

Troels Lund Poulsen (V):

Politik handler om at gøre det, man mener er bedst for Danmark. Venstre er en del af regeringen, fordi vi ønskede at tage ansvar for at udvikle og fremtidssikre Danmark og for at give et bedre og stærkere Danmark videre til de næste generationer. Ingen kan være tjent med månedlange ventelister på behandling i sundhedsvæsenet og at blive overladt til sig selv, når man har brug for hjælp, som virker, til at gøre noget ved den mistrivsel; at blive efterladt på sidelinjen blandt de 45.000 andre unge, der hverken er i gang med uddannelse eller i arbejde; at blive glemt og klemt i en bunke af bureaukrati i den offentlige sektor; at opleve, at gevinsten ved hver dag at gå på arbejde er begrænset; at være vidne til, at udviklingen er gået i stå i det område, hvor man bor, og føle, at væksten og mulighederne kun findes i de større byer. Det skal vi gøre bedre.

Det er bl.a. derfor, Venstre er gået med i regeringen, for regeringen er en reformregering, der vil gøre Danmark til et endnu bedre land at leve i. Gennem reformer vil regeringen sikre, at der bliver flere, som bliver en del af det arbejdende fællesskab. Gennem reformer vil regeringen gøre Danmark rigere. Gennem reformer vil vi udvikle og styrke vores velfærd, sætte den offentlige sektor fri, sætte mennesker før systemet, skaffe den arbejdskraft, der er nødvendig for at levere velfærd af høj kvalitet, sikre værdighed, trivsel, bedre uddannelser og et stærkere sundhedsvæsen og ikke mindst også have fokus på den grønne omstilling.

I Venstre har vi opsat fire politiske fyrtårne, som vi synes det er vigtigt at arbejde med i regeringen: reformer, der sikrer en stærk økonomi, for det første; en genopretning af dansk forsvar som det andet; et velfærdssamfund, der sætter mennesker før systemet, som det tredje; og som det fjerde en ansvarlig grøn omstilling. Vi vil helt grundlæggende være med til at styrke, forbedre og fremtidssikre Danmark. Det kræver reformer ikke bare at gøre et hjørne af Danmark lidt dejligere, for hele landet skal gøres bedre. Vi er i gang, og ikke mindst er vi startet på at levere resultater. Men det tager tid, og derfor glæder vi os også til at få gennemført regeringsgrundlaget og håber også, at vi her i Folketinget kan få en god og konstruktiv drøftelse.

Vi rækker hånden ud til et samarbejde med Folketingets partier, og vi håber også, at vi i den forbindelse kan lave mange brede aftaler. Allerede inden for de første måneder har vi jo taget initiativ til at lave flere politiske aftaler sammen, og med det ser jeg frem til dagens debat.

Kl. 13:42

Formanden (Søren Gade):

Tak for det. Hr. Alex Vanopslagh, Liberal Alliance.

Kl. 13:42

Alex Vanopslagh (LA):

Tak for det, og tak for talen. Jeg kan jo forstå, at Venstre er gået ind i den her regering i noget, man kalder et arbejdsfællesskab. Det er vældig fint – det skal Venstre ikke høre et ondt ord om. Jeg betragter jo stadig væk på mange punkter Venstre som en del af den borgerlige familie. Det kan godt være, at vi ikke er et arbejdsfællesskab lige nu, men vi har, som jeg ser det, et værdifællesskab; vi deler nogle grundlæggende værdier, og det finder jeg er vigtigt og også noget, vi kan bygge videre på. Og jeg vil egentlig blot høre hr. Troels Lund Poulsen, om hr. Troels Lund Poulsen mener, at Venstre i højere grad deler værdigrundlag med Socialdemokratiet end med Liberal Alliance.

Kl. 13:43

Troels Lund Poulsen (V):

Det værdigrundlag, Venstre er optaget af, er sådan set at få arbejdet gjort. Der er jo ret mange udfordringer, som det danske samfund står over for på den korte og den lidt længere bane. Og det er jo ikke nogen hemmelighed, at Liberal Alliance og Venstre deler synspunkter om en lang række ting, men derfor kan det også undre, at de synspunkter, vi har i forhold til at gøre Danmark rigere, har Liberal Alliance på mange måder endnu ikke haft lyst til at være en del af.

Kl. 13:43

Formanden (Søren Gade):

Hr. Alex Vanopslagh.

Kl. 13:44

Alex Vanopslagh (LA):

Jamen nu forholder jeg mig ikke til alt det politiske fægteri herinde, men alene til det her med værdigrundlag. Jeg mener, at vi deler værdigrundlag – altså, vi tror på nogle værdier om personligt ansvar og frihed, også frihed til at vælge; vi tror på det sunde i konkurrence, også på velfærdsområderne; vi tror på retsstaten og et globalt udsyn. Det er nogle af de værdier, vi har tilfælles. Og det eneste, jeg vil høre, er, om hr. Troels Lund Poulsen mener, at Venstre i højere grad deler værdigrundlag med Socialdemokratiet end med Liberal Alliance

Kl. 13:44

Troels Lund Poulsen (V):

Arh, sådan kan man nok ikke gøre det op. Alle de eksempler, som hr. Alex Vanopslagh giver, er rigtige, men man kan jo godt dele mange fine værdier, hvor der så er langt til handling. Og det er jo det, der er lidt ærgerligt. Jeg kan huske, at vi har haft lange og vigtige diskussioner om at reformere Danmark. Vi skulle have et stort arbejdsudbud. Og derfor undrer det mig lidt, at Liberal Alliance, når man har de værdier, så ikke har lyst til at være med til at gøre noget.

Kl. 13:45

Formanden (Søren Gade):

Hr. Morten Messerschmidt, Dansk Folkeparti.

Kl. 13:45

Morten Messerschmidt (DF):

Jeg forstår sagtens, at Venstre har disponeret, som man har. I en situation, hvor fru Mette Frederiksen jo sådan set kunne have lænet sig tilbage med et massivt rødt flertal og ladet Enhedslisten og alle mulige andre helt ude på fløjen svinge taktstokken, så synes jeg egentlig, at det er anerkendelsesværdigt, at Venstre er gået ind og har forsøgt at trække det her i en mere midtersøgende retning, en mere borgerlig retning. Men det er jo klart, at man også skal kunne se effekterne af det. Det er ikke nok, at der bare er nogle Venstrefolk i ministerbilerne. Derfor kunne jeg godt tænke mig at høre, om hr. Troels Lund Poulsen kunne nævne tre ting i det finanslovsforslag, som vi skal førstebehandle i morgen, som ikke ville have været med, hvis ikke Venstre havde siddet i regering.

Kl. 13:45

Troels Lund Poulsen (V):

Ja, det kan jeg da sagtens gøre. Den model, der var, i forhold til at indføre lagerbeskatning for ejendomme, er jo pillet ud. Så var der hele diskussionen om frit valg for gymnasieelever, og der er nu sat en stopper for og en prop i hele den diskussion. Det tredje er jo sådan set, at vi nu også sikrer en ansvarlig økonomi.

Kl. 13:46

Formanden (Søren Gade):

Hr. Morten Messerschmidt.

Kl. 13:46

Morten Messerschmidt (DF):

Hr. Troels Lund Poulsen og jeg vil sikkert ikke være uenige om, at der er meget af det, venstrefløjen laver, som er uansvarligt, men det er vel ikke sådan en konkret ting at sige, at den her finanslov bliver økonomisk ansvarlig, fordi Venstre sidder i regering? Man kan vel heller ikke direkte sætte et link imellem en gymnasiereform, der ikke er fjernet, men er udskudt, og så finansloven? Og så vil jeg give en anerkendelse af, at lagerbeskatningen ikke var decideret rød politik. Men er det det? Er det det, man har vekslet sine mandater til? Finansloven er vel den væsentligste lov i året. Er der ikke noget, som gør Danmark bare sådan lidt mere liberalt end lige, at man ikke har fået den lagerbeskatning ind, som de røde partier havde drømt om?

Kl. 13:46

Troels Lund Poulsen (V):

Det er jo meget pudsigt. Jeg skal give tre eksempler, og når jeg så giver tre eksempler, er det de forkerte eksempler. Altså, hr. Morten Messerschmidt bad om tre eksempler, og det var så de tre forkerte eksempler, og det er jo fair nok. Jeg synes, at de her eksempler illustrerer, at vi gør en forskel, og det er jo ikke sådan, at jeg går op i, hvornår Venstres politik bliver gennemført en til en. Jeg går op i, at den her regering får gennemført sit regeringsgrundlag, og jeg går sådan set også op i, at Dansk Folkeparti tager et medansvar for det, og det håber jeg man gør.

Kl. 13:47

Formanden (Søren Gade):

Fru Mai Villadsen, Enhedslisten.

Kl. 13:47

Mai Villadsen (EL):

Jeg kan da hjælpe hr. Troels Lund Poulsen og sige, at finansloven nok havde set lidt anderledes ud, hvis Enhedslisten havde været med. Men jeg vil gerne spørge om noget andet, nemlig om klima, miljø og selvfølgelig landbrug. En Venstremand, som jeg har meget stor respekt for, nemlig tidligere klimaordfører og minister Tommy Ahlers, udtalte for nylig i Deadline, at vi ikke kan nå vores klimamål uden at omlægge dele af den animalske produktion i landbruget. Er hr. Troels Lund Poulsen enig med sin partifælle i det?

Kl. 13:47

Troels Lund Poulsen (V):

Altså, jeg er enig med Enhedslisten i, at vi har lavet en god landbrugsaftale, som jo tager afsæt i, at dansk landbrug skal udvikles og ikke afvikles. Det er bl.a. derfor, vi kommer til at have større fokus på plantebaseret produktion, og det kommer da også til at betyde, at det bliver produceret på nogle af de arealer, hvor der er i dag bliver produceret andre råvarer.

Kl. 13:48

Formanden (Søren Gade):

Fru Mai Villadsen.

Kl. 13:48

Mai Villadsen (EL):

Det vil jeg sådan set tage som et positivt svar, og jeg ser frem til forhandlingerne om en CO2-afgift på landbrugsområdet, for der mener jeg jo, at den skal bevirke, at vi netop kommer til at producere mere plantebaseret og dermed mere klimavenligt. Så jeg tager det som et ja til, at hr. Troels Lund Poulsen er enig med sin partikollega, og det er jo godt.

Så vil jeg spørge til en anden ting. PFAS er en kæmpe bekymring for rigtig mange, og et af stederne, hvor PFAS stadig bliver udledt, er gennem sprøjtemidler. Vi har simpelt hen tilladt, at PFAS bliver sprøjtet ud på vores marker. Vil regeringen og hr. Troels Lund Poulsen være med til at stoppe det?

Kl. 13:48

Troels Lund Poulsen (V):

Først og fremmest er jeg meget enig i, at PFAS er en kæmpestor udfordring, og det har flere forskellige partier her i Folketinget jo også bragt til bordet. Jeg ved, at bl.a. SF har interesseret sig meget for det spørgsmål – ret skal være ret – og jeg vil også tro, at Enhedslisten har det. Jeg mener også, der skal gøres noget. Vi har også nogle udfordringer på Forsvarsministeriets arealer, som kræver politisk handling. Men når det så er sagt, anerkender jeg i forhold til sprøjtemidler, at vi i dag har en model, hvor sprøjtemidler bliver godkendt i Miljøstyrelsen, og det har jeg ikke tænkt mig at lave om på. Så hvis Miljøstyrelsen kan godkende sprøjtemidlerne, må det være, fordi de lever op til de regler, der gælder.

Kl. 13:49

Formanden (Søren Gade):

Fru Pia Olsen Dyhr, Socialistisk Folkeparti.

Kl. 13:49

Pia Olsen Dyhr (SF):

Jeg havde egentlig tænkt mig at spørge om noget andet, men når nu vi kom ind på det her med både miljø, klima og drikkevand, og tak til Enhedslisten for det, så vil jeg egentlig gerne lige følge lidt op.

En af de store udfordringer, vi har i dag, er jo, at halvdelen af vores drikkevandsboringer er lukket. Det betyder, at vi ikke kan bruge dem til at lave drikkevand til vores vandhaner, fordi de er for forurenede. Vi vil jo så gerne beskytte den anden halvdel, og et element tilbage fra Venstres partiformand, hr. Jakob Ellemann-Jensens, tid var jo, at man skulle lave forbud mod sprøjtegifte omkring drikkevandsboringer, og det skulle faktisk gennemføres i 2023. Jeg vil gerne høre, hvad Venstre mener om det i dag.

Kl. 13:50

Troels Lund Poulsen (V):

Vi mener jo det samme, som da aftalen blev indgået. Problemet er så bare, at vi her i Folketinget ikke har været gode nok til at følge op på den aftale. Det er jo sådan set bare en kritik af os alle sammen. Jeg tror, vi er i en situation, hvor der er indgået BNBO-aftaler for 5-7 pct. af det samlede areal, og det er jo ikke acceptabelt; det er en udfordring. Derfor ved jeg også, at miljøministeren nu har indkaldt til møde med ordførerne for at finde ud af, hvordan man kan lave en handlingsplan. Det er der et stærkt behov for, og der er også et stærkt behov for, at det her kommer til at ske hurtigt, for det er ikke acceptabelt, at det har taget så lang tid.

Kl. 13:50

Formanden (Søren Gade):

Fru Pia Olsen Dyhr.

Kl. 13:50

Pia Olsen Dyhr (SF):

Det er jeg rigtig glad for, for vi får brug for at gennemføre et forbud mod sprøjtegifte rundt om drikkevandsboringerne. Det lader jeg ligge.

Den anden ting – og det var faktisk den ting, jeg oprindelig ville spørge om – var det, at vi lige om lidt skal bruge rigtig mange penge på vores fælles forsvar. Det er vi indstillet på i SF. Vi mener, det er helt nødvendigt. Der er rigtig mange opgaver, der hænger.

Vi har så også en udfordring med økonomistyring på forsvarsområdet. Tilbage i 2009, da forliget blev indgået, altså det, der gjaldt for 2010-2015, sagde SF's forsvarsordfører, Holger K. Nielsen, at det var vigtigt, at man fik økonomistyring i Forsvarsministeriet. Det er ikke blevet mindre vigtigt. Jeg vil gerne høre, hvad hr. Troels Lund Poulsen mener der vil være klogt at anvende de her penge til, og hvordan vi sørger for, at de også faktisk bliver brugt til det.

Kl. 13:51

Troels Lund Poulsen (V):

Jeg tænker, at jeg – med respekt for at regeringen og statsministeren også er til stede – måske ikke lige skal offentliggøre udspillet for, hvordan man kan bruge pengene, i dag. Dertil har jeg dog også en vis respekt for statsministeren. Men når det er sagt, er det jo helt afgørende, at de penge, der bliver tilført forsvaret – eller for den sags skyld de penge, der allerede i dag bliver brugt i forsvaret – bliver brugt på en fornuftig måde, og at man har kontrol over, hvor de bliver brugt henne.

Derfor kommer vi med forsvarsforligskredsen, som SF jo også er en del af, nu til at diskutere, hvordan vi kan lave en langt bedre økonomistyring end det, der har været tilfældet før. Og vi må sige, at det bl.a. er, fordi departementet i Forsvarsministeriet ikke har været dygtige nok til at bruge den muskelkraft, der skal til, for at kunne følge pengestrømmen.

Kl. 13:52

Formanden (Søren Gade):

Fru Inger Støjberg, Danmarksdemokraterne.

Kl. 13:52

Inger Støjberg (DD):

Tak. Nu var hr. Morten Messerschmidt jo inde på, at Venstre er blevet sådan et lidt nøjsomt parti, i forhold til hvad man får gennemført. Man kan sige, at et sted, hvor man ikke har været nøjsom, er med hensyn til at bryde valgløfterne. Det kan godt være, vi lige skal trække vejret ind, for bare lige dem, man kan huske i hovedet, kan man få brug for noget luft til: Man ville have haft en blå statsminister, en advokatundersøgelse af mink, sælge Ørsted, man ville ikke have haft i IS-kvinderne hjem fra lejrene, og man ville ikke give flere penge til arbejdsløse indvandrere osv. osv.

Men et sted, hvor man faktisk har holdt fast, er, at man vil indføre en CO2-afgift på landbruget. Og derfor vil jeg bare lige spørge: Vil hr. Troels Lund Poulsen i dag garantere, at den CO2-afgift, som man vil indføre på landbruget, ikke kommer til at lukke arbejdspladser i landdistrikterne og på landbrugene?

Kl. 13:53

Troels Lund Poulsen (V):

Tak for spørgsmålet fra en kender af Venstres politik, kan man jo sige. I forhold til det med den blå statsminister husker jeg, at jeg deltog i en debat sammen med hr. Morten Messerschmidt og fru Inger Støjberg på det sted – af alle steder – der hedder CEPOS. Og jeg husker fra den debat i november måned, at det, der fremstod tydeligt, var, at adspurgt om, om man kunne pege på en anden forhandlingsleder end Mette Frederiksen, sagde fru Inger Støjberg og hr. Morten Messerschmidt, og nu citerer jeg hr. Morten Messerschmidt: Det kommer aldrig som i aldrig som i aldrig nogen sinde til at ske.

Der var diskussionen, om man kunne have bragt hr. Martin Lidegaard eller hr. Lars Løkke Rasmussen i spil. Derfor kan man sige, at der valgte man jo så at give serveretten til fru Mette Frederiksen som forhandlingsleder. Og det synes jeg var ærgerligt, men sådan er det, og det lever jeg også med.

Kl. 13:54

Formanden (Søren Gade):

Fru Inger Støjberg.

Kl. 13:54

Inger Støjberg (DD):

Altså, det er jo egentlig sjovt; jeg spurgte til CO2-afgift på landbruget og fik så en sang fra de varme lande omkring et møde i CEPOS. I øvrigt har jeg lige ladet mig referere fra Politiken – jeg læser jo ikke Politiken, men jeg har hørt det – at i weekenden har hr. Troels Lund Poulsen faktisk sagt, at det egentlig var hans idé, at man skulle lave en regering hen over midten, allerede på valgaftenen. Det står hen i det uvisse, og jeg glæder mig meget til opfølgningen på den sag.

Men det, jeg bare spurgte om helt straight, var: Kan hr. Troels Lund Poulsen garantere, at den CO2-afgift, som man kommer til at indføre på landbruget, ikke kommer til at fjerne arbejdspladser i landdistrikterne og på landbrugene?

Kl. 13:54

Troels Lund Poulsen (V):

Der bliver spurgt om meget, og jeg kan ikke nå at svare på det hele. Jeg skal nok svare på CO2. I forhold til spørgsmålet om, hvad jeg måtte have sagt på valgaftenen, har jeg ikke på valgaftenen sagt, at man skulle gøre Mette Frederiksen til statsminister. Hvem der måtte have sagt det, ved jeg ikke. Jeg kan bare konstatere, at det ikke er noget, jeg selv har sagt. At Politiken måtte skrive noget, der er forkert, er nok hverken første eller sidste gang. Det tror jeg også spørgeren ved.

Derudover er der det i forhold til en CO2-afgift, at en CO2-afgift på landbrug jo skal være balanceret. Det siger sig selv. Man kan læse regeringsgrundlaget, og der har vi jo de to hensyn, at man skal lave en CO2-afgift, der sikrer, at landbruget får en grøn omstilling, men at det skal være med respekt for, at man ikke sender produktion og arbejdspladser ud af Danmark.

Kl. 13:55

Formanden (Søren Gade):

Hr. Søren Pape Poulsen, Det Konservative Folkeparti.

Kl. 13:55

Søren Pape Poulsen (KF):

Tak. Nu lyttede jeg lidt til, hvad der blev sagt i forbindelse med det spørgsmål, som hr. Alex Vanopslagh stillede, og det er ikke, fordi jeg vil gå ind i spørgsmålet om værdifællesskaber og sådan noget. Men hr. Troels Lund Poulsen gav et svar om arbejdsudbud, hvor han sagde, at det var svært at forstå, hvorfor vi ikke omfavnede nogle af de ting, der så kom.

Nu er debatten om store bededag ovre; man har entydigt valgt at lytte til nogle økonomer og glemt resten, som siger, at det ikke kommer til at give det arbejdsudbud. Nu diskuterer vi så uddannelse. Der har vi et forslag, og regeringen har et forslag, som begge skaffer det samme arbejdsudbud. Man kunne også bare vælge at samle de arbejdsudbudsmuligheder op, der ligger foran en. Det, Helle Thorning-Schmidt gjorde, var, at hun foretog en mindre fremskrivning af overførselsindkomsterne på nær folkepensionen og førtidspensionen. Det ville give 9.000 i arbejdsudbud, og det ville give 3,7 mia. kr. og 7,5 pct. på bnp. Det er en reform, der ligger lige foran jeres fødder, så hvorfor tager I den ikke bare – jeg går ud fra, at I er enige i den - i stedet for at sige, at I er så modige? Den dér ligger lige foran jeres fødder.

Kl. 13:56

Troels Lund Poulsen (V):

Jeg har bestemt ikke brug for at sige, at jeg er modig – overhovedet ikke. Jeg tillod mig bare sige, at jeg jo ved, at Det Konservative Folkeparti har været meget optaget af, at man skulle have en ambitiøs økonomisk politik. Jeg kan endda også huske, at man – og det er ikke hr. Søren Pape Poulsen, men den politiske nestor inden for økonomisk politik hr. Rasmus Jarlov – gentagne gange har understreget, hvor uambitiøs Venstre var. Og så undrer det mig bare, at når Venstre så går med i noget, som giver et arbejdsudbud, så er de første, der råber og skriger om, at det må stoppe, Det Konservative Folkeparti. Jeg husker, at Det Konservative Folkeparti gik til valg på en meget ambitiøs økonomisk politik.

Kl. 13:57

Formanden (Søren Gade):

Hr. Søren Pape Poulsen.

Kl. 13:57

Søren Pape Poulsen (KF):

Ja, men Det Konservative Folkeparti går op i andet end økonomi og arbejdsudbud – vi går også op i vores værdier, vores traditioner og vores historie og det, det ellers bærer med sig. Og der er jo meget få økonomer, der tror på effekterne af det med store bededag.

Men hvad med det, jeg spurgte om, altså det med de 9.000 i arbejdsudbud, I bare kan samle op ved at foretage en mindre fremskrivning af overførselsindkomsterne? Helle Thorning-Schmidt gjorde det, og Venstre stemte for. Hvad er problemet? Hvorfor gør I det ikke bare? Det er så nemt.

Kl. 13:57

Troels Lund Poulsen (V):

Jeg ved ikke, hvad der er nemt, for det ser da ud, som om der er mange ting, som regeringen forslår, der er relativt svære, men som jeg ville synes var nemme. Men når det så er sagt, så kan man godt mene noget om store bededag og for den sags skyld også have en ambition med hensyn til arbejdsudbud og samtidig bekende sig til værdier og traditioner. Det synes jeg er vigtigt lige at slå fast her, for jeg bekender mig sådan set til de samme ting.

Skal man gå videre med det forslag? Det synes jeg ikke umiddelbart at man skal. Vi har jo præsenteret et forslag, der giver 45.000 i arbejdsudbud, og det synes jeg er en god vej at bevæge sig ad.

Kl. 13:57

Formanden (Søren Gade):

Hr. Martin Lidegaard, Radikale Venstre.

Kl. 13:57

Martin Lidegaard (RV):

Tak. Jeg vil gerne spørge lidt nærmere ind til det fjerde af Venstres nye fyrtårn, nemlig den ansvarlige grønne politik, som vi hilser velkommen. Men hvad ligger der i det med ansvarlighed? Det kunne jeg godt tænke mig at høre lidt mere til. For vi finder det ikke specielt ansvarligt, som tingene kører i øjeblikket, eller rettere sagt, som de ikke kører.

Statsministeren vil gerne tegne et billede af, at vi stadig væk er nummer et i klassen, men når vi kigger på implementeringsgraden – eller manglen på den – så går udbygningen af VE på land jo historisk langsomt. Udbygningen af VE på havet er forsinket, og jeg hører et erhvervsliv, der står og råber og skriger på handling fra regeringen, og der sker stadig væk ikke noget. Det er ikke ansvarligt i min optik, bl.a. fordi udbygningen af VE jo nu om dage giver penge til statskassen og den ikke koster penge.

Kl. 13:58

Troels Lund Poulsen (V):

Lige i forhold til det sidste, som hr. Martin Lidegaard siger, om, at udbygningen af VE nu om dage giver penge til statskassen, tror jeg ikke, man en til en kan sige det. Jeg tror også, der findes projekter, som vil koste statskassen relativt mange penge, men lad det være. Det er ikke for at lave en polemisk diskussion.

Jeg er hundrede procent enig i, at det, der mangler nu i diskussionen omkring den grønne omstilling, er handling. Altså, ord har der været nok af, og derfor vil jeg jo også sige, at det, der er en prioritet for regeringen, er, at vi nu får stillet de vindmøller op, både på havet, men for den sags skyld også her på land. Der findes jo nogle meget store ambitiøse projekter omkring udbygningen med vindmøller på land – det, der hedder energiparker – som vi bliver nødt til ved fælles hjælp at fremme. Og der tror jeg også, Folketinget bliver nødt til at interessere sig for den sag, for at det kan lade sig gøre, bl.a. gennem anlægslove.

Kl. 13:59

Formanden (Søren Gade):

Hr. Martin Lidegaard.

Kl. 13:59

Martin Lidegaard (RV):

Det glæder mig overordentlig meget at høre, at hastighed er det, der driver hr. Troels Lund Poulsen. Og jeg vil også sige, at jeg er enig i, at det ikke er alle vedvarende energiprojekter, der pr. definition giver penge til statskassen. Men den samlede satsning på hele det grønne område og de erhvervsklynger, vi har på det her område, giver så store perspektiver beskæftigelsesmæssigt og økonomisk, at jeg sammenlagt set er ret overbevist om, at det er noget, som vi står os rigtig godt ved økonomisk, også selv om enkelte projekter måske vil kræve støtte.

Når jeg spørger, er det selvfølgelig, fordi der lige er blevet fremsat et finanslovsforslag, hvor der jo ikke er sat nogen penge af til det grønne område. Og der, hvor det koster lidt investeringer, mod at man så får en kæmpe gevinst hjem senere, er der ikke sat penge af, altså til at lave de investeringer.

Kl. 14:00

Troels Lund Poulsen (V):

Men det tror jeg ikke er helt rigtigt. For der er jo sat masser af penge af i finansloven til allerede besluttede grønne initiativer. Jeg ved jo, at Radikale Venstre og Venstre sådan set også har været med til at lave en aftale med den tidligere regering om en grøn fond, som nu begynder at materialisere sig her i løbet af 2024, sådan som jeg husker det.

Så jeg mener sådan set, vi har gjort rigtig, rigtig mange gode ting. Der er jo også lavet en lang række grønne aftaler, som har en effekt allerede nu. Men det, der vel er afgørende, er jo at sikre, at nogle af de ting, som der i øjeblikket er en ambition om, så også bliver – om man så må sige – omsat fra papir til handling. Og det er det, jeg synes vi skal bruge vores kræfter på.

Kl. 14:00

Formanden (Søren Gade):

Fru Franciska Rosenkilde, Alternativet.

Kl. 14:01

Franciska Rosenkilde (ALT):

Tak. Alternativet og Venstre er begge landbrugspartier, dog nok med en ret forskellig vision. Derfor kunne jeg godt tænke mig at høre hr. Troels Lund Poulsen, om han forestiller sig et fremtidens landbrug med færre produktionsdyr.

Kl. 14:01

Troels Lund Poulsen (V):

Altså, jeg har jo ikke noget imod dyr. Jeg synes faktisk, at dyr er søde. Og jeg vil også sige, at produktionsdyr er vigtige, fordi de er med til at skabe arbejdspladser. Det, der må være afgørende, er jo at se på, hvordan miljøbelastningen er. Jeg tror, at der er rigtig, rigtig mange slagteriarbejdere, der vil være kede af, hvis man i morgen sagde, at der ikke måtte blive produceret slagtesvin i Danmark. Så det er ikke den doktrin, jeg forfølger.

Kl. 14:01

Formanden (Søren Gade):

Fru Franciska Rosenkilde.

Kl. 14:01

Franciska Rosenkilde (ALT):

Så jeg må forstå Troels Lund Poulsens svar sådan, at der ikke skal være færre produktionsdyr. Hvordan vil man forene det med både skovrejsning, renere drikkevand, bedre biodiversitet og færre og mindre klimagasudledninger?

Kl. 14:02

Troels Lund Poulsen (V):

Det er jo ikke sådan, at det at have slagtesvin i Danmark betyder, at man ikke kan lave skovrejsning. Altså, jeg har aldrig hørt, at det skulle være en forhindring. Man kan sagtens lave en lang række politiske initiativer, som er med til at fremme en grøn omstilling, og stadig væk have svineproduktion i Danmark. Man skal jo også huske på, at det ikke er sådan, at verdens CO2-udledninger bliver bedre ved, at slagtesvinsproduktionen bliver flyttet til Polen. Altså, hvis man har den forestilling, er det jo en naiv forestilling, og den deler jeg ikke, hvis det altså er det, som Alternativet giver udtryk for – det ved jeg ikke om det er.

Kl. 14:02

Formanden (Søren Gade):

Fru Pernille Vermund, Nye Borgerlige.

Kl. 14:02

Pernille Vermund (NB):

Jeg vil gerne blive i landbrugspolitikken. I Nye Borgerlige er vi jo som bekendt imod en CO2-afgift på landbruget, men vi er også et parti, som gerne strækker sig langt for at finde en løsning og være konstruktive, når det netop handler om landbruget. Og noget af det, jeg gerne vil spørge ordføreren om, er, om Venstre som landbrugsparti kunne overveje – og jeg ved godt, at Venstre er i regering – hvis man nu insisterer på at indføre den her CO2-afgift, at man så 1) fjerner tilsvarende skatter og afgifter et andet sted, det plejer at være gammel Venstrepolitik, og 2) medtager optaget af CO2 i landbruget i beregningerne.

Kl. 14:03

Troels Lund Poulsen (V):

Først og fremmest vil jeg også gerne kvittere for et fint samarbejde omkring landbrugspolitik historisk, men forhåbentlig også i fremtiden med Pernille Vermund – det har vi jo haft rigtig, rigtig mange gode drøftelser om med den daværende regering. Altså det, man gerne vil have fra Pernille Vermunds side, er, at man skal lave om på opgørelsesmetoden; det skal vi så lige forbi FN og have godkendt, så det får vi nok ikke lige klaret i morgen. Det er en meget, meget svær proces. Det er jo ikke, fordi jeg har noget imod, at man tager den diskussion, men jeg tror ikke, det er realistisk på den korte bane.

I forhold til hvordan landbruget skal være, om man så må sige, når der indføres CO2-afgift, så må vi jo diskutere det på det tidspunkt, for det er selvfølgelig afgørende, at det her ikke betyder, at landbruget, om man så må sige, mister indtægter og arbejdspladser og får eroderet sit grundlag.

Kl. 14:04

Formanden (Søren Gade):

Fru Pernille Vermund.

Kl. 14:04

Pernille Vermund (NB):

Men når jeg spørger, er det jo, fordi Venstres skattestop i sidste valgperiode og i tidligere valgperioder har været ret afgørende. Jeg er med på, at man på klimaet har en kattelem i forhold til skattestoppet. Men her drejer det sig jo om et landbrug, hvor det ikke alene handler om arbejdspladser i landbruget, men også i følgeerhvervene, og hvor det er sådan, at hvis man lukker arbejdspladser, kan det have store konsekvenser for de dele af landet, hvor det er meget svært at finde et nyt arbejde, hvis man bliver arbejdsløs. Så kunne man ikke overveje at lade principperne omkring skattestoppet komme ind her og så sige, at hvis man indfører en CO2-afgift, skal man lette skatter og afgifter tilsvarende andre steder i landbruget?

Kl. 14:04

Troels Lund Poulsen (V):

Altså, jeg synes, vi har skrevet det ganske udmærket i regeringsgrundlaget, hvor der jo står, at provenuet ved at indføre en CO2-afgift skal føres tilbage til det erhverv, der måtte blive pålagt en CO2-afgift. Hvordan og hvorledes man så måtte lave en konkret CO2-afgift og lave den konkrete tilbageførsel af provenuet kommer vi jo til at diskutere. Jeg vil gerne her i dag sige, at det findes der ikke nogen let løsning på. Bare det at indføre en CO2-afgift kan være meget, meget besværligt i forhold til at kunne lave opgørelsesmetoder på bedriftsniveau.

Men den tid, den glæde. Det vender vi jo tilbage til, og så får vi rig lejlighed til at diskutere det, og det tror jeg også jeg får med fru Pernille Vermund.

Kl. 14:05

Formanden (Søren Gade):

Med det siger vi tak til hr. Troels Lund Poulsen fra Venstre. Jeg byder nu velkommen til hr. Lars Løkke Rasmussen fra Moderaterne.

Kl. 14:05

(Partileder)

Lars Løkke Rasmussen (M):

Tak for det. Vi har haft så travlt med at arbejde i det der arbejdsfællesskab, at jeg ikke rigtig har haft tid til at forberede 3 moderate minutter. Men det træffer sig heldigvis sådan, at jeg er enig i alt, hvad formanden for Socialdemokratiet sagde, og hvad hr. Troels Lund Poulsen fra Venstre sagde. Så jeg kan egentlig ikke lægge så meget til andet end måske det ene, at jeg i min egenskab af politisk leder for Moderaterne havde den fornøjelse at være til årsmøde i weekenden, og det var lidt af en fest, for det faldt jo sammen med en markering af regeringens første 100 dage.

Det er klart, at når man kommer – og det gør jeg jo så – fra et parti, som er stiftet på den raison d'etre, at det vil være en god idé at få de store holistisk tænkende partier, der står nærmest midten i dansk politik, til at bøje sig ind mod hinanden i stedet for at bøje sig ud mod yderfløjene, så kan man kun være glad for, at vi har fået den her regering, som nu går i gang med at reformere det her samfund, så det kan holde mere end vores tid ud; det er senest markeret her i formiddag med nedsættelsen af en Sundhedsstrukturkommission, som med helt friske øjne kan se på, hvordan vi bedst indretter et sammenhængende sundhedsvæsen, hvor sygehuse, læge, kommune og det hele spiller sammen.

Det var en fest at være til Moderaternes årsmøde, men det var jo samtidig også alvorstungt, og noget af det, jeg selv tog hjem med, var et indlæg i den politiske debat fra et af vores nye hovedbestyrelsesmedlemmer, Mads Sebbelov, som den 21. april 2020 måtte tage afsked med sin 15-årige datter, Josephine, som døde, mens hun stod på akutlisten og ventede på et nyt hjerte. Og det synes jeg på en eller anden måde hænger sammen med det, fru Pernille Vermund var inde på, nemlig hvad det er for et samfund, vi har. For det kan vi reformere. Vi kan skrue på skruerne, og vi kan bevilge penge, men omme bag ved det der er der jo mennesker. Der er der et civilsamfund, som vi tror på kunne spille en meget større rolle. Der er nogle mennesker – og det er derfor, vi skal holde fast i velfærdssamfundet – som skal nære tillid til hinanden, og som skal forbi det der punkt, hvor man tænker, at man bare er en borger, som kræver noget af systemet, og i stedet tænker: Jeg er en medborger, som gør noget for nogle andre.

Hele den her debat om organdonation er jo i virkeligheden sådan en debat: Skal man have den formodningsregel, at folk egentlig gerne vil hjælpe andre, og skal man derfor formode, at de er organdonorer, indtil de siger fra, eller skal man have den modsatte formodning? Det synes jeg er en væsentlig debat. Og jeg håber og tror på, at den regering, der nu er skabt, også vil være en regering, der kan facilitere nogle brede politiske drøftelser om de her temaer, hvor det er min klare fornemmelse, at man ikke deler sig efter farvekulør, men altså på en helt anden vis. Det tror jeg skal være mine 3 minutter; det kan jeg se det var, i hvert fald.

Kl. 14:08

Formanden (Søren Gade):

Tak for det. Den første på listen er fru Pia Olsen Dyhr fra Socialistisk Folkeparti.

Kl. 14:08

Pia Olsen Dyhr (SF):

Det er jo tragisk, hvad der sker ude i vores sundhedsvæsen, og det tror jeg faktisk vi alle sammen deler. Jeg bliver bare en smule bekymret, når vi endnu en gang snakker kommissioner. Og det er ikke, fordi jeg ikke kan se, at vi også er nødt til at gøre nogle strukturelle ting. Men hr. Lars Løkke Rasmussen var jo sundhedsminister – eller måske var han indenrigsminister – da vi nedsatte Strukturkommissionen tilbage i 2006-2007. Vi har haft en Lønstrukturkomité, og vi har haft andre kommissioner. Min bekymring er bare, at vi har haft mange kommissioner, hvor vi så også handlede på de akutte problemer, og der er et akut problem i vores sundhedsvæsen lige nu. En del af løsningen er også at finde ud af, hvordan vi får sygeplejerskerne til at blive i faget.

Kl. 14:09

Lars Løkke Rasmussen (M):

Det er jeg helt enig i. Og det er regeringen i øvrigt også. Der skal handles akut, og det er jo også sådan set derfor, at der er vedtaget en akut handleplan til 2 mia. kr. og der i øjeblikket sidder en Lønstrukturkomité. Men det, at vi handler akut, skal ikke betyde, at vi ikke også kigger på de mere strukturelle ting. Og det er det, den her Sundhedsstrukturkommission er et udtryk for. Og ligesom vi tilbage i starten af det her årtusind tog nogle kvantespring på kræftbehandlingen ved at samle vores behandling og organisere det i 5 regioner frem for i 14 amter, så er tiden nu kommet, hvor vi skal gøre os nogle tilsvarende overvejelser for at være sikre på, at sundhedsvæsenet kan hænge sammen på den lange bane.

Kl. 14:10

Formanden (Søren Gade):

Fru Pia Olsen Dyhr.

Kl. 14:10

Pia Olsen Dyhr (SF):

Min bekymring er blot, at vi, hvis vi bruger alle kræfterne på strukturforandringer, så reserverer de problemer, man reelt har, til et tidspunkt endnu flere år ud i fremtiden. Og når jeg taler med det faglige personale – og jeg synes i virkeligheden også, man skulle inddrage dem i den kommission, som regeringen har nedsat, og ikke kun fine folk – så snakker de jo om flere kollegaer, og de snakker om en bedre løn. Og jeg ved godt, at der er nedsat en Lønstrukturkomité. Min bekymring er blot, at de jo får tilbudt en bedre løn i det private, end de gør i det offentlige, og det er vi også nødt til at have en diskussion om, ikke kun i forbindelse med ligeløn, men i forhold til rekruttering til vores sundhedssektor.

Kl. 14:11

Lars Løkke Rasmussen (M):

Det sidste er jo en af grundene til, at Moderaterne gik til valg på at suspendere den behandlingsret, jeg i sin tid selv var med til at opfinde, for at skabe lidt ro i det offentlige sundhedsvæsen i den her situation oven på corona, hvor der er et efterslæb. Det kom vi så ikke igennem med i regeringsforhandlingerne, men vi kom igennem med en forlænget behandlingsgaranti for i virkeligheden at tænke de private lidt anderledes ind, mens det offentlige sundhedsvæsen så at sige genvinder kræfterne oven på corona. Og så vil jeg bare sige, at det at tænke grundigt over, hvordan vi mere omfattende indretter vores sundhedsvæsen, så det holder på den lange bane, jo ikke er en undskyldning for ikke også at handle nu og her. Regeringen gør jo begge dele.

Kl. 14:12

Formanden (Søren Gade):

Fru Inger Støjberg, Danmarksdemokraterne.

Kl. 14:12

Inger Støjberg (DD):

Tak. Et af de steder, hvor man jo virkelig kan mærke Moderaterne i regeringen, er i udlændingepolitikken, og det er egentlig ikke ment som en ros, når jeg siger det. Men jeg har bidt mærke i, at hr. Lars Løkke Rasmussen både har haft en meget stor glæde over, at IS-kvinderne nu kommer til Danmark – jeg tror sågar, man har sagt, at de kommer »hjem«; jeg synes jo, de er hjemme – og at man vil aflyse Rwandaplanerne. Men en af hjørnestenene i dansk udlændingepolitik er hjemsendelsespolitikken, og der kan jeg se, at Moderaterne med hr. Lars Løkke Rasmussen i spidsen også vil lempe på den. Og det var jo noget af det, som vi lavede sammen i sin tid. Jeg bar det i hjertet, kan jeg sige, og derfor er jeg selvfølgelig uendelig trist over, at hr. Lars Løkke Rasmussen ikke bar det i hjertet og nu gør op med den grundsten, det er, når det handler om at få sendt folk hjem igen, der ikke længere har brug for vores beskyttelse.

Kl. 14:12

Lars Løkke Rasmussen (M):

Men det er der ikke tale om. Altså, det er at overgøre og overfortolke tingene. Vi står fuldstændig på mål for, at når man søger asyl, er det, fordi der er en særlig situation, og hvis den situation ændrer sig, skal man som udgangspunkt hjem. Det kan bare ikke være så hårdkogt et synspunkt – for så har man et hjerte af is – at man ikke også samtidig kan se en lille smule praktisk på det. Og det er lidt meningsløst, når vi taler om unge piger fra Syrien, som de facto ikke kan sendes hjem, men godt kan sendes til et udsendelsescenter, og som er i gang med at tage en uddannelse, vi desperat har brug for i vores velfærdssamfund, og som har gjort sig den ulejlighed at lære vores sprog, hvis ikke man kan omfavne dem. Og det kan man godt, uden at man laver en slap, slap udlændingepolitik.

Kl. 14:13

Formanden (Søren Gade):

Fru Inger Støjberg.

Kl. 14:13

Inger Støjberg (DD):

Det er meget sjældent, at jeg bliver beskyldt for at have et hjerte af is, men det kan jeg så forstå at jeg har i dag. Men jeg vil bare sige, at det jo var noget, som hr. Lars Løkke Rasmussen stod fuldstændig på mål for – troede jeg da i hvert fald – da vi lavede det sammen i sin tid. Og der er jo en grund til, at folk skal hjem igen – det er selvfølgelig, fordi man skal hjem og bygge sit land op igen, og det er vel sådan set fuldstændig rimeligt. Det har altid været sådan, når det handler om udlændingepolitik og flygtningepolitik, at man skal hjem og bygge sit hjemland op, når der er fred igen.

Så hvor mange kommer det her til at handle om? Nu siger hr. Lars Løkke Rasmussen pludselig, at det ikke er særlig mange. Det vil jeg for det første gerne stille mig tvivlende over for. For det andet vil jeg bare sige, at det er en grundsten, som man rokker ved nu, og det betyder selvfølgelig også, at der alt andet lige bliver større grund til at forsøge at komme til Danmark i stedet for til et andet land, for nu er der en slap udlændingepolitik igen, og så kan man få lov til at blive her.

Kl. 14:14

Lars Løkke Rasmussen (M):

Jamen det er jo at se verden meget sort-hvidt at sige, at det forhold, at man river nogle få tidsler op af et overplantet bed med udlændingestramninger, gør, at alt så er slapt. Det ser vi forskelligt på. Jeg kan ikke på 18 sekunder gøre rede for hele det rationale, der har ført til, at jeg står her i dag, men jeg kan da henvise til bøger og artikler og alt muligt, jeg har skrevet. Altså, der er jo en grund til, at jeg – for at sige det på dansk – ligesom fik nok og tænkte: Dansk politik har brug for en tredje vej frem.

Kl. 14:15

Formanden (Søren Gade):

Tak. Den næste spørger er hr. Søren Pape Poulsen, Det Konservative Folkeparti.

Kl. 14:15

Søren Pape Poulsen (KF):

Tak. Jeg vil godt holde lidt fast i hele sundhedsdiskussionen – og tillykke med et veloverstået årsmøde med god stemning og det hele. Jeg kan følge ordføreren langt hen ad vejen, på nær lige glæden over de der 100 dage i regering.

I 2019 lavede vi i fællesskab en aftale omkring en ny sundhedsreform. Den var der ikke flertal for efter et valg; nu kommer der en kommission. Jeg har meget respekt for, at det her ikke er let, men nogle gange frygter jeg også lidt, at vi i søgen efter the silver bullet hele tiden prøver at lave nye tiltag. Er der ikke en vej til, at vi kan lave nogle flere tiltag på vejen derhen, mens vi venter? Altså, jeg tænker på, at vi har en autorisationsordning, hvor man som læge og sygeplejerske venter alt for længe, og at sygeplejerskerne skriger om, at der er for meget bureaukrati. Altså, jeg frygter lidt nogle gange, at vi ikke rigtig får gjort det, vi skal, fordi vi siger, at lige om lidt kommer den store løsning, og det er egentlig bare sådan en bekymring, jeg har for, hvor vores sundhedsvæsen ender henne. Der er ikke noget polemisk i det her spørgsmål. Det er en ægte bekymring.

Kl. 14:16

Lars Løkke Rasmussen (M):

Men sådan oplever jeg det også, og det oplever jeg jo også som en reel bekymring, og den skal man dele. Altså, for det gode må ikke blive det bedstes værste fjende, eller hvordan man siger det, og derfor skal der handles, og det sker jo også. Det er derfor, der er lavet en akutplan, det er jo bl.a. derfor, vi her i Folketinget inden længe skal tage stilling til et lovforslag, der gør, at folk, der er gået på efterløn og stadig virker i sundhedssektoren, også har et økonomisk incitament til det, og det er jo derfor, vi skal tilføre flere ressourcer til SIRI og Styrelsen for Patientsikkerhed, og hvad det nu hedder alt sammen. Det er for at få hele den kø af mennesker, der står ude i udlandet, og som er kompetente og gerne vil arbejde i vores sundhedsvæsen, lidt hurtigere ind. Så vi skal jo ikke bare sidde på hænderne og vente; det er jeg helt enig i.

Kl. 14:17

Formanden (Søren Gade):

Hr. Søren Pape Poulsen.

Kl. 14:17

Søren Pape Poulsen (KF):

Vi tilfører flere ressourcer, og så håber vi, det går bedre. Jeg konstaterer, at 1.700 ansatte i Udviklings- og Forenklingsstyrelsen ikke har gjort samfundet meget mere enkelt. Men jeg håber så, at det lykkes – at vi får skub på de her autorisationsordninger, at vi lytter til sygeplejerskerne om alt det bureaukrati, der er. Jeg skal ikke sige, at jeg har løsningen. Jeg er bare rigtig ærgerlig over, at den løsning, vi fandt for 4 år siden, ikke vinder lidt mere gehør, for den faldt jo egentlig på en diskussion om organisation og struktur og ikke på indhold, som jeg har forstået det.

Kl. 14:17

Lars Løkke Rasmussen (M):

Det er jeg også personligt ærgerlig over, og lige præcis det spørgsmål dengang omkring regionernes fremtid og sådan noget blev – for nu at være åben omkring det – jo også begyndelsen til enden, måske, på mit eget politiske arbejde i det parti, jeg repræsenterede på det tidspunkt, og er på en eller anden måde blevet sådan et symbol, som alle skyggebokser om. Derfor har der været en lang årrække, hvor der ikke rigtig er nogen, der har lagt arm med det, som alle jo er enige om, altså hvordan vi kaster lys over den der bermudatrekant, og derfor er jeg så uendelig glad for, at vi nu har fået en regering, som har valgt at sige, at nu træder vi et skridt tilbage og ser på det fordomsfrit og uden forhåndsbindinger, og det gælder både dem, der synes, at regionerne er guds gave til folket, og dem, der synes, at det forholder sig omvendt.

Kl. 14:18

Formanden (Søren Gade):

Fru Mai Villadsen, Enhedslisten.

Kl. 14:18

Mai Villadsen (EL):

Tak, og tak for talen. Jeg vil oprigtig gerne kvittere for, at hr. Lars Løkke Rasmussen tager spørgsmålet om organdonation op. Jeg synes, det er virkelig væsentligt, at vi får sikret, at flere får den hjælp, de har behov for.

Men lad os gå til det, jeg egentlig havde forberedt: Jeg har en lille quiz med. Jeg kunne godt tænke mig at høre, om hr. Lars Løkke Rasmussen kan gætte, hvem der har udtalt følgende for relativt nylig: Danmark har ikke råd til at blive fattigere på viden, og ingen bliver dygtigere af, at vi fjerner ECTS-point fra vores universitetsuddannelser og halverer studietiden for kandidaten.

Kl. 14:19

Lars Løkke Rasmussen (M):

Årh, der er mange, der kunne have sagt det der. Altså, vi står her jo ikke for at deltage i en quiz, og på en eller anden måde synes jeg måske også det er sådan lidt trist, at fru Mai Villadsen starter med at rejse sig op og føle sig en smule inspireret af det, jeg har talt om, men det skal vi så ikke tale om, for vi skal forholde os til det, som man har forberedt hjemmefra. Nu var der nogle, der talte om politikerlede og sådan noget, og måske er det i virkeligheden det. Måske er det i virkeligheden det, at der ikke er nogen, der ligesom samler samtalerne op.

Men jeg er helt tryg ved, at hvis man har forberedt sig grundigt, så har man også lavet kildesøgning på det der citat, og det bliver jeg så konfronteret med nu.

Kl. 14:19

Formanden (Søren Gade):

Fru Mai Villadsen.

Kl. 14:19

Mai Villadsen (EL):

Det har man, og jeg kan jo konstatere, at der er forskel på forberedelsesniveauerne i dit og mit parti, men jeg prøvede nu alligevel at være venlig i forhold til talen. Jeg synes faktisk, det er et væsentligt spørgsmål, for det er hr. Jakob Engel-Schmidt, som har sagt det, en minister for Moderaterne, og jeg er rørende enig i, hvad han har sagt. For det er farligt at lave det eksperiment med vores uddannelsessystem, som regeringen nu er gået ind på, og derfor vil jeg virkelig gerne spørge: Hvad er det, der har ændret sig? Er det bare en følge af et politisk kompromis? Er man virkelig blevet overbevist om, at det her er klogt, eller er man klar til at lytte til nogle af de mange andre partier, der har bedre modeller? For det her er farligt, og det havde hr. Jakob Engel-Schmidt ret i.

Kl. 14:20

Lars Løkke Rasmussen (M):

Jamen altså, en del af det er jo et politisk kompromis, og jeg er sådan set varm tilhænger af idéen om et politisk kompromis, for hvis alle folk bare står på deres udgangspositioner, kan man jo ikke lave noget om. Vi har haft nogle meget gode drøftelser omkring det her, som jo gør, at det også præsenteres i en form, hvor vi for første gang i mange, mange år øger antallet af internationale studiepladser i Danmark, antallet af engelsksprogede studiepladser; at taxameter 1, som ikke var en del af den tidligere regerings finanslovsforslag, nu er en del af den nye regerings forslag; at det ikke kun handler om at gøre uddannelser kortere, men også at gøre nogle af dem længere; at det handler om at have et helt andet efteruddannelsesperspektiv; og at det jo så i øvrigt skal følges op senere med en indsats, der handler om vores ungdomsuddannelse. Det er jo det samlede billede, vi skal kunne se os selv i, og vi kan fint se os selv i det samlede billede.

Kl. 14:21

Formanden (Søren Gade):

Hr. Morten Messerschmidt, Dansk Folkeparti.

Kl. 14:21

Morten Messerschmidt (DF):

Jeg vil gerne høre, hvad hr. Lars Løkke Rasmussens tanker så er i forhold til at løse det helt åbenlyse problem med organdonation. For det rejser jo den grundlæggende diskussion om, hvem der har adkomsten til vores krop, når vi dør. Er det staten? Eller er det den enkelte? Er det familien? Jeg kan ikke med mig selv – og jeg har slet ikke engang prøvet med mit parti endnu, så det kommer først i anden række – finde ud af, hvad det rigtige er. Nu har hr. Lars Løkke Rasmussen jo i den grad haft indflydelse på dansk sundhedspolitik igennem mange år. Noget er gået godt, noget venter vi stadig væk på. Men har hr. Lars Løkke Rasmussen et bud på, hvordan vi håndterer problemet med de manglende organer? Så tror jeg da, det ville befordre diskussionen frem for bare at bede om en debat.

Kl. 14:22

Lars Løkke Rasmussen (M):

Ja, jeg har et bud. Det er så mit personlige bud. Mit parti har ikke endnu en fastlåst position på det. Jeg tror måske i virkeligheden også, at vi burde have den tilgang til politik en gang imellem, at vi godt tør eje et problem et stykke tid uden at have den endegyldige løsning.

Jeg går personligt ind for formodet samtykke, og det er ikke, at staten ejer ens organer. Det er en slags formodningsregel om, at folk, hvis de ellers havde taget aktivt stilling, nok var endt der. Det går jeg selv ind for. Men der er jo mange skridt, man kan tage på vej derhen. Man kan indføre en eller anden form for obligatorisk stillingtagen – der kan være mange skridt. Men hvis ikke man diskuterer det, fordi man måske måtte blive berøringsangst over for nogle af de her svære debatter, så finder man jo i hvert fald aldrig en løsning.

Kl. 14:22

Formanden (Søren Gade):

Hr. Morten Messerschmidt.

Kl. 14:22

Morten Messerschmidt (DF):

Eller kunne man måske begynde at tænke mennesket som andet end bare et individ? Måske kunne man også indtænke familien i en større sammenhæng, altså sådan at man turde, hvis et menneske bliver ramt af livstruende sygdom, opfordre til, at det er en samtale, man er nødt til at tage. Altså, hvad er perspektivet i det? Kunne man måske ovenikøbet gå derhen, hvor man siger, at hvis den afdøde ikke har taget stilling til spørgsmålet, jamen så har familien en indflydelse? Altså, jeg ville synes, det var relevant, at vi begyndte at inddrage de mennesker, som vi jo deler alle andre dele af tilværelsen med, både de glædelige og de smertefulde, i de her spørgsmål, når den enkelte ikke har gjort det op med sig selv, frem for at vi bare siger, at der er formodet samtykke, og at staten får ret.

Kl. 14:23

Lars Løkke Rasmussen (M):

Det allerbedste ville jo være, hvis vi alle sammen, mens vi var i live, tog personligt stilling. Det har jeg f.eks. selv gjort. Det er måske ikke så sandsynligt, at jeg efterlader mig noget særlig brugbart, men derfor har jeg nu alligevel taget stilling. Jeg forholder mig til virkelighedens verden, og vi har ad mange, mange omgange, også i de år, hvor jeg selv har været her, med kampagner og den slags ting forsøgt at rykke det her, og virkeligheden ude på sygehusene er, at der er en række situationer, hvor der ikke bliver brugt organer, fordi tiden løber fra det, og det er det, der aktualiserer den her debat. Når det er sagt, er jeg selvfølgelig enig i, at der skal være en pårørendeinddragelse.

Kl. 14:24

Formanden (Søren Gade):

Hr. Martin Lidegaard, Radikale Venstre.

Kl. 14:24

Martin Lidegaard (RV):

Jeg kan jo starte med at sige, at jeg er helt på linje med hr. Lars Løkke Rasmussen, hvad angår organtransplantation, og det er mit parti også. Et helt andet sted i verden, som beslaglægger rigtig meget af min tankevirksomhed i øjeblikket – og det ved jeg også gælder hr. Lars Løkke Rasmussen – er jo situationen i Ukraine og tabene af tusindvis af liv, unge mennesker, der mister livet hver dag.

For mig er det en ubærlig tanke, at EU stadig baserer 10 pct. af sit gasforbrug på import fra Rusland. Vi pumper milliarder af euro direkte ind i Putins krigsmaskine, og det var jo baggrunden for, at vi for et år siden besluttede, at vi ville ud af det, og at vi også ville hjælpe de borgere, der er fanget med et gasfyr. Det sker ikke. Kunne vi ikke skrue op for det, både af hensyn til Danmarks sikkerhed, af hensyn til gasfyrejerne og af hensyn til klimaet?

Kl. 14:25

Lars Løkke Rasmussen (M):

Jeg er fuldstændig enig i, at vi skal have fart på den grønne omstilling, og at den ved siden af det, der jo er hovedsigtet, nemlig at håndtere klimaudfordringerne, har fået en helt ny dimension, der også handler om sikkerhed. Derfor kan jeg simpelt hen ikke forstå, at Radikale Venstre, som førte en hel valgkamp på, at nu skulle vi over i implementeringssporet, vælger at sige, at den regering, der nu sætter  den ambition at implementere, vil man ikke være med i.

Kl. 14:25

Formanden (Søren Gade):

Hr. Martin Lidegaard.

Kl. 14:25

Martin Lidegaard (RV):

Det var, fordi jeg havde den klare opfattelse efter at have forhandlet med bl.a. hr. Lars Løkke Rasmussen, at en ting er, hvad man står og siger fra en talerstol, men at noget andet er, hvad man gør, og indtil nu har jeg desværre ikke fået modbevist den tese. Der er ikke sat beløb af, der betyder noget, på den nye finanslov. Det går ikke fremad med implementeringen de første 100 dage. Hvis det gør noget, går det nærmest lidt baglæns. Det gælder til lands, det gælder til havs, det gælder gasfyr, det gælder landbrug, og det gælder skov.

Kl. 14:26

Lars Løkke Rasmussen (M):

Hr. Martin Lidegaard bruger formuleringen: »Indtil nu har jeg desværre ikke fået modbevist den tese.« Det må vi jo så sørge for at lave om på. Jeg ved ikke, om man så kommer og banker på døren, når det sker – eller hvad – eller om man bare konstaterer, at så gjorde det heller ikke nogen forskel. Altså, jeg kan bare sige, at jeg er stolt over, at mit parti har fået præcis den her post. Jeg er meget, meget dedikeret, i forhold til at der skal leveres. Det er regeringen også. Rom blev ikke bygget på 100 dage, og hele setuppet til at implementere hurtigt blev så heller ikke lavet på 100 dage, men det kommer vi til at rykke på. Det kommer vi til at rykke på.

Kl. 14:27

Formanden (Søren Gade):

Hr. Alex Vanopslagh, Liberal Alliance.

Kl. 14:27

Alex Vanopslagh (LA):

Tak for det. Jeg vil gerne tale om noget, som jeg ved ligger os begge på sinde, nemlig det, man under en samlet overskrift kan kalde velfærdssamfundet 2.0. Jeg er jo en til en enig i den diagnose, som regeringen, både fru Mette Frederiksen og hr. Lars Løkke Rasmussen, har stillet af vores velfærdssamfund. Det interessante er jo selvfølgelig, hvad løsningerne så er. Og til en start vil jeg egentlig blot høre hr. Lars Løkke Rasmussen, om hr. Lars Løkke Rasmussen er enig i, at hvis man alene frisætter den offentlige sektor og afbureaukratiserer, er man langtfra nået i mål endnu.

Kl. 14:27

Lars Løkke Rasmussen (M):

Ja, det er jeg helt enig i. Og tak for tilgangen, for jeg tror faktisk, at vi i fællesskab har en opgave med at få talt udfordringerne frem, og gerne i dur og ikke i mol, for jeg føler, at Danmark har et stærkt udgangspunkt. Men det er klart – og statsministeren sagde det meget tydeligt til KL's topmøde, tydeligere end nogen dansk statsminister nok har sagt det før – at det med at korrigere for demografien er utilstrækkeligt i et samfund, der bliver rigere. Så vi skal jo finde nøglen til, hvordan vi håndterer ikke bare flere ældre med færre i den arbejdsdygtige alder, men også flere ældre, der har større købekraft og større forventninger. Det er en kæmpe opgave.

Kl. 14:28

Formanden (Søren Gade):

Hr. Alex Vanopslagh.

Kl. 14:28

Alex Vanopslagh (LA):

Det, jeg synes er interessant, er: Hvis nu det skulle vise sig efter den her valgperiode, at det – i gåseøjne – eneste, man formår, er at sætte den offentlige sektor fri, at afbureaukratisere, men at man ikke får set på noget, der skal give mere konkurrence og innovation, eller tænker lidt mere end 10 år frem, vil det jo formentlig være, fordi Socialdemokratiet ikke ønsker det. Det er nok i hvert fald ikke Moderaterne, der vil blokere for, at man går et skridt videre. Og vil den naturlige konklusion så ikke være, at der så alligevel ikke var noget magisk i midten af dansk politik, at det ikke var det, at det skulle foregå på midten, der ville føre til de store forandringer, men at det derimod er dem, der bakker op om de gode idéer, der kan føre til de gode forandringer?

Kl. 14:29

Første næstformand (Leif Lahn Jensen):

Værsgo.

Kl. 14:29

Lars Løkke Rasmussen (M):

Men nu er vi så ovre i mol igen, for nu bruger vi tiden på at stå og foruddiskontere, at ingenting lykkes, og at magien forsvinder. Det synes jeg er en trist tilgang til det. Hr. Alex Vanopslagh ved godt, at han og jeg tænker relativt ens om mange af de her ting. Og for første gang i danmarkshistorien, i hvert fald nyere tids danmarkshistorie, har vi nu en regering med partier fra hver sin side af hegnet, som har lavet en fælles analyse af, hvad vores udfordringer er, og hvor der i hvert fald er en chance for, at man undgår den risiko for, at man bare står og spiller tennis med hinanden, ikke? Og jo flere partier der byder sig til og går konstruktivt ind i det her, jo større sandsynlighed er der for, at man ikke bliver skuffet. Og jeg arbejder ikke målrettet hen mod en skuffelse. Jeg arbejder målrettet hen mod en succes. Og jeg ville elske det, hvis Liberal Alliance vil være en del af den.

Kl. 14:30

Første næstformand (Leif Lahn Jensen):

Så er det fru Pernille Vermund, Nye Borgerlige. Værsgo.

Kl. 14:30

Pernille Vermund (NB):

Tak for det. Jeg vil egentlig gerne tage tråden op fra partilederens tale og tale om værdier og tale om civilsamfundet og om alt det, der er forudsætningen for velfærdsstaten eller velfærdssamfundet, som jeg nu kan høre at Socialdemokratiet også er begyndt at bruge som ord. For mig og for Nye Borgerlige er det jo noget af det, som er helt afgørende, også når vi ser ud i fremtiden: at der er et fælles værdisæt, at vi har en forståelse af, at den kultur, som vi er fælles om, at de værdier, vi er fælles om, er forudsætningen for, at vi kan klare alle de ting, vi står over for, uanset om der mangler penge, mangler hænder eller mangler initiativ. Hvad gør partilederen sig af tanker om det?

Kl. 14:30

Første næstformand (Leif Lahn Jensen):

Værsgo.

Kl. 14:30

Lars Løkke Rasmussen (M):

Først og fremmest vil jeg på 30 sekunder komme med det korte svar, at jeg er helt enig i den måde, der bliver spurgt ind til det her på, altså en til en enig. Så kommer det jo med enormt mange implikationer, for så handler det om at få alle med, altså bl.a. de 42.000 unge, der et eller andet sted ikke rigtig får greb om tilværelsen; det handler det bl.a. om. Det handler også om at tage alvorligt, at nogle af de mødesteder, vi historisk har haft, og som har sikret den her sammenhængskraft, f.eks. folkeskolen, i stadig større omfang bliver valgt fra. Og det er ikke, fordi jeg ikke går ind for friskoler – jeg går meget ind for friskoler – men det efterlader bare sådan et eller andet tomrum, der skal fyldes op på anden vis. Og nu er tiden fløjet.

Kl. 14:31

Første næstformand (Leif Lahn Jensen):

Så er det fru Pernille Vermund.

Kl. 14:31

Pernille Vermund (NB):

Det er jo egentlig lidt ærgerligt, for vi kan diskutere alt muligt teknisk, lovgivning, som går for hurtigt eller for langsomt, beslutninger, der bliver taget, men de her værdipolitiske diskussioner har vi aldrig. Tv-kanalerne ønsker dem ikke, og vi har ikke tid til dem i Folketingssalen. Vi diskuterer det indimellem, når vi står ude bagved eller forbereder forhandlinger, og der kommer vi faktisk ret langt.

Hvordan er de diskussioner og samtaler – det er af ren nysgerrighed – i en regering, hvor man jo, selv om man har meget praktisk og konkret politik, der er ens, skal forene ideologier og synspunkter, som er så forskellige som det borgerlige og det mere kollektivistiske socialdemokratiske?

Kl. 14:32

Første næstformand (Leif Lahn Jensen):

Værsgo.

Kl. 14:32

Lars Løkke Rasmussen (M):

De er rigtig gode. Og så sent som i går sad vi en hel dag på Marienborg og førte nogle af de her samtaler, for det er jo på en eller anden måde det, der sker, hvis man tager boksehandskerne af og giver sig tid til at tale sammen og tænke sig om, og det skal vi da gøre meget mere af. For det kan da godt være, at det ikke er big news på TV 2 News og det ikke passer ind i sådan almindelig konfrontationsjournalistik, men danskerne vil gerne tale om det. Det er i hvert fald den erfaring, jeg selv har fået i de her år, hvor jeg pausede lidt og bl.a. tog ud og talte med danskerne. Danskerne vil gerne tale om det her, og danskerne ved også godt, at vi er lidt mere udfordrede, end vi går og leger, at vi er, og at tingene ikke lige kan løses med en hurtig bevilling og en ekstra normering. Det ved danskerne godt.

Kl. 14:33

Første næstformand (Leif Lahn Jensen):

Så er det fru Franciska Rosenkilde fra Alternativet. Værsgo.

Kl. 14:33

Franciska Rosenkilde (ALT):

Tak. Jeg har hørt Moderaterne omtalt som Alternativet i jakkesæt, og jeg ser da også nogle ligheder. Forleden hørte jeg bl.a. kulturministeren sige noget om en ny politisk kultur med mere fokus på egen politik end altid at kritisere kollegaerne. Derudover ved jeg også, at Moderaterne går rigtig meget op i kulturpolitik, og begge dele glæder mig. Men Moderaterne sidder så også på Klima-, Energi- og Forsyningsministeriet, og det er måske der, vores ligheder er langt fra hinanden. For jeg hører, at hr. Lars Løkke Rasmussen er en mand, der glæder sig til klimahandling, på trods af at klimaministeren har været stort set usynlig de første 100 dage. Derfor vil jeg gerne høre hr. Lars Løkke Rasmussen, om han virkelig føler noget i sit hjerte, og hvad han føler i sit hjerte, når han læser, at CO2-udledningerne i Danmark steg fra 2021 til 2022.

Kl. 14:34

Lars Løkke Rasmussen (M):

Klimaministeren har været stort set usynlig i 100 dage – ikke i min optik. Altså, jeg har tilbragt rigtig mange af de dage sammen med ham, i regeringens økonomiudvalg, i regeringens koordinationsudvalg. Han har tilbragt tiden i regeringens grønne udvalg.

Altså, jeg ved ikke, hvad det er, man forestiller sig. Vi skal handle på det her, og det kræver lige et kort tilløb. Der er gået 100 dage, og det bliver jo en repetition af det svar, jeg gav til hr. Martin Lidegaard. Der skal nok komme handling, og det varer ikke 100 dage mere, før vi har lagt frem, hvordan der skal handles.

Kl. 14:34

Første næstformand (Leif Lahn Jensen):

Så er det fru Franciska Rosenkilde.

Kl. 14:34

Franciska Rosenkilde (ALT):

Det glæder mig, at klimaministeren er mødt op til sit parlamentariske ansvar, men når jeg omtaler usynlighed, mener jeg, at der ikke er fremlagt nogen former for anvisning på, hvordan vi når vores 2025-mål, hverken i regeringsgrundlaget eller i finanslovsudspillet.

Kl. 14:35

Første næstformand (Leif Lahn Jensen):

Værsgo.

Kl. 14:35

Lars Løkke Rasmussen (M):

Jamen prøv engang at høre. Nu er der dannet en regering af tre partier, som har skrevet et meget ambitiøst politisk oplæg med klimaneutralitet 5 år tidligere end tidligere sat, med et i virkeligheden positivt, altså i forhold til klimaudfordringen, bidrag, når vi kommer lidt længere frem, med en meget, meget stærk ambition om, at der skal handles, bl.a. med et helt nyt organisatorisk setup, der skal sikre det, og med en ambition om at høvle lovgivning af, sådan at alle mulige processer, der ligger i forlængelse af hinanden, kan geares op og gøres parallelle. Det kan godt være, at man vil skabe et billede af, at det kan man bare gøre på en eftermiddag, men altså, det kan man ikke bare gøre på en eftermiddag. Det har vi så brugt 100 dage på so far, og det, jeg siger – og det vil andre deltagere fra regeringen også sige med den samme stemmeføring som jeg – er, at vi kommer til at implementere. I sidste valgperiode blev der jo sat ufattelig store, ambitiøse mål; der blev ikke leveret så meget. Nu har vi gjort målene en lille smule mere ambitiøse, og vi kommer også til at levere.

Kl. 14:36

Første næstformand (Leif Lahn Jensen):

Næste spørger er fru Aki-Matilda Høegh-Dam, Siumut. Værsgo.

Kl. 14:36

Aki-Matilda Høegh-Dam (SIU):

Tak. Så sent som i dag er regeringen kommet med et lovforslag, hvor man ønsker at fremme ligestilling af kvinder ved brug af måltal for de kønsmæssige sammensætninger i bestyrelser. Er det Moderaternes holdning, at der skal være særlige foranstaltninger, så kvinder f.eks. kan placeres i højere positioner, bestyrelser, direktioner og lignende ved hjælp af måltal og andet? Kan formanden uddybe Moderaternes holdning til samme?

Kl. 14:36

Lars Løkke Rasmussen (M):

Vi har ikke nogen formand i Moderaterne – lidt af ligestillingspolitiske grunde og overvejelser. Vi har en politisk leder, som er et kønsneutralt begreb. Vi er sådan set som parti, men det er jo ikke en regeringsposition, parate til at tage flere skridt – altså, det er vi – ikke bare ved måltal, men vi er sådan set også åbne over for at diskutere kvoter og andet i erkendelse af, at vi har talt om det her i mange, mange år og gjort relativt små fremskridt.

Kl. 14:37

Første næstformand (Leif Lahn Jensen):

Fru Aki-Matilda Høegh-Dam.

Kl. 14:37

Aki-Matilda Høegh-Dam (SIU):

Andre steder, hvor man også kan se små fremskridt, er jo, når vi kigger på marginaliserede danske statsborgere såsom grønlændere. Er det Moderaternes holdning, at andre marginaliserede danske statsborgere også skal hjælpes på vej på mange af de samme måder, som man også gør i f.eks. kampen for ligestilling af køn?

Kl. 14:37

Lars Løkke Rasmussen (M):

Det er vores ambition, at alle danske statsborgere skal være fuldt og helt integreret i vores samfund, og at vi selvfølgelig skal have et åbent øje for de særlige problemstillinger, der måtte knytte sig til dele. Og der er f.eks. i forhold til herboende grønlændere klart noget at komme efter. Altså, jeg tror ikke, at man en til en lige kan overføre de styringsmæssige overvejelser, man måtte gøre sig i en eller anden kønsmæssig ligestillingsproblematik, til det, men have en opmærksomhed på den problemstilling – ja, selvfølgelig.

Kl. 14:38

Første næstformand (Leif Lahn Jensen):

Så er det fru Anna Falkenberg fra Sambandsflokkurin.

Kl. 14:38

Anna Falkenberg (SP):

Tak. Der kører lige nu en programserie på det færøske tv, Kringvarp Føroya, med navnet »O, móðurlandið«, som hr. Lars Løkke Rasmussen selv deltager i. Det er en tv-udsendelse, der belyser rigsfællesskabets historie måske mest set med færøske briller – det er måske lidt vinklet, men det kan vi tale om senere. Jeg vil først spørge hr. Lars Løkke Rasmussen, om han har set programserien.

Kl. 14:39

Første næstformand (Leif Lahn Jensen):

Værsgo.

Kl. 14:39

Lars Løkke Rasmussen (M):

Nej, det har jeg ikke. Det må jeg så se at få gjort. For en gangs skyld kan jeg svare inden for tidsrammen: Nej, jeg har ikke set den.

Kl. 14:39

Første næstformand (Leif Lahn Jensen):

Fru Anna Falkenberg, værsgo.

Kl. 14:39

Anna Falkenberg (SP):

Jeg ville have spurgt hr. Lars Løkke Rasmussen om hans mening om, hvordan den danske stat ligesom bliver fremstillet i den udsendelse, men det kan partilederen så have i baghovedet, når han engang ser serien. For den lægger i hvert fald op til noget debat, og jeg ville ønske, den også blev oversat til dansk, så alle kunne få et indblik i den.

Kl. 14:39

Lars Løkke Rasmussen (M):

Eg skilji føroysk – så jeg kan godt håndtere at se den på originalsproget, og jeg kan garantere, at det vil jeg gøre. Og det vil jeg gøre, inden jeg om kort tid har mit første møde på færøsk grund med den færøske udenrigsminister, Høgni Hoydal. For alene med den måde, spørgsmålet formuleres på, har jeg en idé om, at det kunne give lidt næring til den debat, vi skal have med hinanden.

Kl. 14:40

Første næstformand (Leif Lahn Jensen):

Så siger vi tak til hr. Lars Løkke Rasmussen og velkommen på talerstolen til fru Pia Olsen Dyhr fra Socialistisk Folkeparti.

Kl. 14:40

(Partileder)

Pia Olsen Dyhr (SF):

Vi har et problem med, at alt for få unge tilvælger de faglige uddannelser. Lige nu har vi en diskussion om dimensionering, og hvordan vi får flere unge til at vælge at uddanne sig til håndværker eller arbejde i vores velfærdssystem. Men vi retter ikke fokus på, hvordan vi kan gøre det langt mere attraktivt og inspirerende at vælge en faglig uddannelse eller en velfærdsuddannelse. Samtidig vælger regeringen så at forringe tilbagetrækningsmulighederne for de ældre, hvor kroppen efter lang tid på arbejdsmarkedet er ved at sige stop.

Så er det, jeg spørger mig selv: Hvordan skal forringelserne af seniorpensionsmulighederne give folk lyst til at tage en uddannelse og få et arbejdsliv i de fag, hvor vi ved nedslidningen er størst? Hør her, vi kan jo ikke blive ved med at bilde os selv ind, at regnearkene fra Finansministeriet løser virkelighedens problemer. Selvfølgelig kan vi skabe et mere eller mindre vilkårligt facit med et tal for øget arbejdsudbud, som får matematikken til at gå op her og nu, men ude i virkelighedens verden, ude hos danskerne, hænger tingene altså sammen på en anden måde. Og så er det en god idé at tage bestik af terrænet, når kort og kompas ikke hjælper.

Regeringen hævder, at den er sat i verden for at træffe de svære beslutninger, som skal redde vores samfund. Nuvel, i den proces har man i al sin visdom fundet et arbejdsudbud ved at give en masse skattelettelser. Imens kan danskerne ikke få den kræftbehandling i tide, som de er stillet i udsigt; de ældre kan ikke længere have tiltro til en ordentlig tilbagetrækning fra arbejdsmarkedet; de unge skal presses hurtigere igennem skolegang og uddannelse til fag, hvor man ikke kan gøre noget for løn- og arbejdsvilkår, og hvor man altså allerede efter 12 år som sygeplejerske ikke længere kan stige i løn, men til gengæld så heller ikke benytte sig af seniorpension, når man har været i faget i 25 år.

Det er jo bare eksempler, enkelte eksempler, men område for område vil jeg kunne pege på de samme tendenser. Jeg synes, regeringen spiller hasard med den grundlæggende tillid til velfærden i vores samfund. Jeg synes, regeringen nedbryder trygheden i vores samfund. Det er jeg med på ikke er målet for regeringen, det ved jeg, men midlerne har det som konsekvens, og det mener jeg er en helt forkert vej at gå. Drop nu de skattelettelser, inviter til et bredt samarbejde om reelle, bæredygtige og holdbare løsninger i vores velfærdssamfund for vores velfærds skyld, for vores forsvars skyld, for vores uddannelsers skyld, for vores trygheds skyld og for vores hverdags skyld. For regnearkene og skattelettelserne fra Finansministeriet kommer altså ikke til at vise os hele vejen igennem de mange store udfordringer, vi står over for. Tak for ordet.

Kl. 14:43

Første næstformand (Leif Lahn Jensen):

Jeg siger også tak. Vi har et par spørgere indtil videre. Den første er fru Mai Villadsen fra Enhedslisten. Værsgo.

Kl. 14:43

Mai Villadsen (EL):

Tak for det, og til at starte med tak til fru Pia Olsen Dyhr for at rejse spørgsmålet om seniorpension, både i dag, men også i adskillige interviews på det seneste. Jeg synes, det er en væsentlig og vigtig sag, som vi meget gerne står sammen med SF om.

I dag er det jo earth overshoot day, hvilket betyder, at vi fra dansk side har opbrugt vores andel af jordens ressourcer. Det er meget tidligt på året, må man sige. Samtidig er vi bagud i forhold til at nå vores klimaforpligtelser, så derfor vil jeg bare høre, om SF vil være med til, at vi laver en akutpakke for klimaet.

Kl. 14:44

Første næstformand (Leif Lahn Jensen):

Værsgo.

Kl. 14:44

Pia Olsen Dyhr (SF):

Det vil SF gerne være med til. I virkeligheden synes jeg jo, at noget af det, der lykkedes de sidste 3½ år, hvor vi havde en socialdemokratisk etpartiregering, var at være meget ambitiøse på klimaområdet. Nu hørte jeg hr. Lars Løkke Rasmussen sige, at vi bare var ambitiøse og ikke leverede. Det er jeg sådan set ikke enig i. Jeg mener jo, at vi i den grad faktisk leverede i de 3½ år, og jeg har flere gange hørt fru Mette Frederiksen udtale, at det ikke var sket uden Enhedslisten, SF og Radikale Venstre. Det er måske også derfor, at det halter i regeringen lige nu.

Kl. 14:44

Første næstformand (Leif Lahn Jensen):

Fru Mai Villadsen? Nej. Så er det den næste spørger. Det er fru Mette Frederiksen fra Socialdemokratiet.

Kl. 14:44

Mette Frederiksen (S):

Tak for det. Det undrede mig egentlig lidt, at man bruger næsten hele sin taletid på at tale om nogle andre, når man nu har lejligheden til at lægge sin egen politik frem. For det er vel den, vi skal tage udgangspunkt i og diskutere?

Derfor kunne jeg godt tænke mig at spørge om noget, både lidt nysgerrigt, men også lidt håbefuldt: En af de udfordringer, vi har udpeget i regeringen som en af de mest afgørende at finde nogle løsninger på, er potentialegruppen eller restgruppen eller de 40.000-45.000 unge, som hverken er i gang med uddannelse eller arbejde. Er det et område, hvor SF kunne se sig selv indgå i et samarbejde, og vil SF være med til at diskutere en mere praktisk folkeskole, nogle ændringer af ungdomsuddannelserne og i det hele taget et opgør med den ulighed, som det her tal jo i virkeligheden dækker over?

Kl. 14:45

Første næstformand (Leif Lahn Jensen):

Tak. Værsgo.

Kl. 14:45

Pia Olsen Dyhr (SF):

Jeg synes, det er lidt interessant. Nu hørte jeg hr. Lars Løkke Rasmussen tidligere brokke sig lidt over spørgsmålene, og nu brokker fru Mette Frederiksen sig over min tale. Men fred være med det. Min pointe med min tale var netop, at hvis vi skal få de 45.000 unge til bl.a. at søge ind på velfærdsfagene, på de faglige uddannelser og på andre uddannelser, forudsætter det jo også, at de kan se, at det er attraktivt på den lange bane.

Jeg er ikke i tvivl om, at vi er nødt til at kigge på folkeskolen. Jeg mener, at vi er nødt til at kigge på ungdomsuddannelserne. Jeg mener, at vi skal have flere væk fra det traditionelle almene gymnasium og over i både erhvervsuddannelserne og i virkeligheden måske også over i hf'en. For det, at vi hele tiden siger, at folk skal på det almene gymnasium og videre på de lange videregående uddannelser, mener jeg er en fejl i forhold til fremtidens arbejdsmarked og det, vi har brug for.

Kl. 14:46

Første næstformand (Leif Lahn Jensen):

Fru Mette Frederiksen, Socialdemokratiet.

Kl. 14:46

Mette Frederiksen (S):

Nu kom vi da allerede nogle skridt videre i forhold til noget mere konkret. Jeg brokkede mig da bestemt ikke over talen; jeg undrede mig bare over, at man disponerer sin taletid, så det mere handler om nogle andre end den politik, man selv står for.

Der var gode takter i forhold til det her med ungdomsuddannelserne. Jeg tror klart, at der er nogle af de her unge, der ville have allerbedst af at få lov til at komme ud på en arbejdsplads og gå og arbejde og være en del af et arbejdsfællesskab, men selvfølgelig har vi også behov for at finde en vej i uddannelsessystemet for mange af de her unge. Fgu'en virker fint, men vi skal også gøre noget i forhold til ungdomsuddannelserne. Vil SF så måske også være med til at kigge på økonomien ungdomsuddannelserne imellem, så vi måske i højere grad fik fundet nogle gode rammer for f.eks. erhvervsuddannelserne?

Kl. 14:46

Første næstformand (Leif Lahn Jensen):

Værsgo.

Kl. 14:46

Pia Olsen Dyhr (SF):

Bestemt. Altså, jeg synes jo, at vi skal kigge på folkeskolen. Jeg tror, at noget af det, man f.eks. gør i Faaborg-Midtfyn Kommune, er yderst interessant. Nogle af de unge, der er skoletrætte og ikke passer ind i en almindelig folkeskole, sørger man for kommer ud på en lokal virksomhed en dag om ugen, og derved får de noget inspiration og energi til at være der. Det tror jeg er vigtigt.

I forhold vores ungdomsuddannelser er vi i den grad også nødt til at prioritere vores erhvervsuddannelser langt højere i dag. De har et lavt taxameterniveau, og det betyder jo også noget for lærerniveauet, altså, vi er også nødt til at øge deres uddannelsesniveau. Vi kigger gerne på det, for vi ved jo, at fremtidens arbejdsmarked fordrer, at vi skal have flere folk, der bliver faglærte, flere folk, der vælger velfærdsuddannelserne. Det var også det, min tale handlede om.

Kl. 14:47

Første næstformand (Leif Lahn Jensen):

Så er det hr. Lars Løkke Rasmussen, Moderaterne.

Kl. 14:47

Lars Løkke Rasmussen (M):

Jamen jeg vil egentlig gerne blive i det samme spor, for jeg synes, det er interessant. Vi deler så i virkeligheden ambitionen. Man kan udtrykke det positivt eller negativt. Der er færre, der kan gå i gymnasiet, og der er flere, der kan gøre noget andet. Hvis der er flere, der skal gøre noget andet, er der over tid færre, der skal gå i gymnasiet, ikke? Og er det så SF’s synspunkt, at vi burde ligestille de der ungdomsuddannelsesformer, så de har det samme taxameter og den samme økonomi? Ja, jeg spørger af nysgerrighed.

Kl. 14:48

Første næstformand (Leif Lahn Jensen):

Værsgo.

Kl. 14:48

Pia Olsen Dyhr (SF):

Jeg tror i hvert fald, at Christiansborg i rigtig mange år har haft sit fokus alene på det, man kalder stx, altså det almene gymnasium, fordi rigtig mange børn af politikere havner i det almene gymnasium, og derfor har vi ikke prioriteret erhvervsuddannelserne. Derfor bliver vi nødt til at tale taxameter over en bred kam. Hvordan man præcis skal indrette det vil jeg gerne se nogle regnemodeller på, før jeg lægger mig fast.

Men jeg er ikke i tvivl om, at vi er nødt til at lave en anden fordeling end det, vi ser i dag, også fordi min bekymring er, at vi ellers i fremtiden vil se 60 pct. af en ungdomsårgang på de lange videregående uddannelser – og det er af en ungdomsårgang. Det er mange, når vi ser, hvad vi ellers får brug for på vores arbejdsmarked. Det er en samfundsinvestering, som vi også er nødt til at tænke på, i forhold til om det bidrager. Det er ikke kun den enkelte, men i virkeligheden også vores samfund, vi skal tænke på.

Kl. 14:49

Første næstformand (Leif Lahn Jensen):

Hr. Lars Løkke Rasmussen.

Kl. 14:49

Lars Løkke Rasmussen (M):

Det synes jeg lyder rigtig interessant. En anden ting, jeg lige vil spørge til, er i forhold til at der tegnes det der billede, hvor jeg i øvrigt er enig i, at et af problemerne på det offentlige velfærdsarbejdsmarked, hvis man kan bruge den term, vil være, at man efter 12 år – sådan tror jeg der blev sagt – ikke kan stige mere i løn. Det er også et problem, jeg selv italesatte i valgkampen, altså det forhold, at hvis man så at sige bliver ved de oprindelige kerneopgaver, man er uddannet til, så låser lønstrukturen. Og hvis man vil gøre noget for at forandre sin egen løn, skal man ligesom flytte sig væk fra kerneopgaven eller søge noget overordnet eller noget ledelse.

Tænker SF da, at man skulle lave en meget mere fleksibel løndannelse ude i den offentlige sektor med mere decentral løn for at skabe den her motivation til at kunne blive ved kerneopgaven, eller hvad?

Kl. 14:49

Første næstformand (Leif Lahn Jensen):

Værsgo.

Kl. 14:49

Pia Olsen Dyhr (SF):

Det kunne i hvert fald være en interessant diskussion at have med de faglige organisationer, hvis det er en vej frem. Jeg tror, at min bekymring mere er, at vi jo også har en begrænsning i forhold til den lønsum, vi har sat i forhold til bl.a. vores sundhedspersonale, altså at de rammer en mur som sådan og derfor er nødt til enten at søge over i et skrivebordsjob eller videreuddanne sig væk fra faget eller også søge væk fra faget. Jeg synes, det var en grotesk oplevelse – og intet ondt sagt om det – at være på besøg i Billund Lufthavn og opleve, at flere af deres servicemedarbejdere var sygeplejersker, fordi de faktisk fik en bedre løn som servicemedarbejdere der. Det er godt, at Billund Lufthavn har sygeplejersker, men de skulle jo helst have været inden for deres faglige område.

Kl. 14:50

Første næstformand (Leif Lahn Jensen):

Så er det fru Pernille Vermund, Nye Borgerlige.

Kl. 14:50

Pernille Vermund (NB):

Tak for det. Jeg vil gerne spørge ind til noget af det, som SF og Nye Borgerlige indtil nu i hvert fald har været enige om. Og det er klart, at når man taler om et parti, der hedder Socialistisk Folkeparti og et andet parti, der hedder Nye Borgerlige, så er der rigtig meget, vi ikke er enige om, men der er noget, som vi har været enige om, og det har været forholdet til magthaverne og også offentlighedsloven. Vi har i begge partier i sidste valgperiode af skiftende omgange forsøgt at få mere åbenhed i forvaltningen og at få ændret offentlighedsloven. Vi havde ikke et flertal, og det har vi heller ikke den her gang, men vil SF også i denne valgperiode sammen med Nye Borgerlige og andre partier, der deler den dagsorden, køre på og fortsætte med at prøve at få indflydelse på, at vi får mere åbenhed i forvaltningen?

Kl. 14:51

Første næstformand (Leif Lahn Jensen):

Værsgo.

Kl. 14:51

Pia Olsen Dyhr (SF):

Se, det her er jo rigtig vigtigt, for mange af de udfordringer og problemer, vi har haft med parlamentarismen, ville måske være mindre, hvis vi kunne se magthaverne efter i sømmene. Så jo, jeg mener, at offentlighedsloven skal ændres. Vi opsagde jo forliget før valget i 2019, og efter valget var der faktisk ikke flertal for offentlighedsloven, for det var alene Socialdemokratiet og Venstre, der fastholdt det. Men så smuttede Det Konservative Folkeparti desværre fra det og valgte at gå tilbage ind i folden med Venstre og Socialdemokraterne og derved ikke være med til at ændre på offentlighedsloven. Det var ærgerligt, for det havde vi gerne set.

Kl. 14:51

Første næstformand (Leif Lahn Jensen):

Fru Pernille Vermund.

Kl. 14:51

Pernille Vermund (NB):

Det er jeg rigtig glad for, og partilederen siger nærmest en til en det, som jeg ville følge op med, nemlig at når vi taler om tilliden i vores samfund, som også har været rejst tidligere, så er jeg fuldstændig overbevist om, at det har betydning for tilliden i samfundet, at man kan føle sig tryg ved, at det, der foregår, foregår efter bogen. Og jeg kan godt forstå, når man sidder som minister, at man har lyst til og brug for, at der er noget rum, som ikke alle kommer ind i, altså noget arbejdsrum, hvor man også kan lave nogle kladder og nogle skitser, som alle ikke behøver at se. Men vi er langt derfra, og derfor er jeg glad for, at i kampen for en mere tillidsbaseret samfund vil SF fortsætte den dagsorden.

Kl. 14:52

Første næstformand (Leif Lahn Jensen):

Værsgo.

Kl. 14:52

Pia Olsen Dyhr (SF):

Jamen vi vil være med til at ændre offentlighedsloven. Jeg mener også, det er vigtigt, at man f.eks. omkring Økonomiudvalget og Koordinationsudvalget og andre steder har mulighed for netop at have et lukket rum og diskutere forskellige løsninger. Det er en forudsætning for, at en regering faktisk kan mødes og i virkeligheden også komme med nye initiativer. Men når det så er sagt, mener jeg, at der er meget mere, som offentligheden har krav på at få aktindsigt i, også de forskellige muligheder, der f.eks. kan være på bordet, når man træffer en konkret politisk beslutning. Så må man jo stå på mål for det, for det er jo netop en politisk beslutning.

Kl. 14:53

Første næstformand (Leif Lahn Jensen):

Så er det hr. Troels Lund Poulsen, Venstre.

Kl. 14:53

Troels Lund Poulsen (V):

Tak for det, og tak til fru Pia Olsen Dyhr. Det, som jeg gerne lige ville spørge om, er om finansloven. Nu er der jo ikke sådan en rigtig proces for det, fordi det er en lidt anderledes model, vi kører her i år, og derfor kunne jeg godt tænke mig at høre, hvordan SF stiller sig til det finanslovsforslag, regeringen har fremsat, og om SF måske også kan se sig selv i at være en del af sådan en finanslov.

Kl. 14:53

Første næstformand (Leif Lahn Jensen):

Værsgo.

Kl. 14:53

Pia Olsen Dyhr (SF):

SF er jo gået til finanslovsforhandlingerne med et åbent sind, og jeg har noteret mig, at der er rigtig mange, der går op i, om det hedder 200 mio. eller ej. Nu er vi næsten inde i april, og for os handler det jo i virkeligheden mere om de politiske sejre, vi vil kunne levere i forhold til regeringens finanslovsudspil.

Noget af det, som vi er optagede af, er jo bl.a. generationsforureninger, udfordringen med PFAS, som hr. Troels Lund Poulsen selv sagde på talerstolen, og børn og unges trivsel, for bare at nævne noget af det, som vi kommer til at gå til forhandlingsbordet med. Og så er jeg ligesom fru Mai Villadsen meget optaget af, at Klimarådet og vi finder en løsning på det.

Kl. 14:54

Første næstformand (Leif Lahn Jensen):

Hr. Troels Lund Poulsen.

Kl. 14:54

Troels Lund Poulsen (V):

Tak for det. Det synes jeg jo på alle måder lyder konstruktivt, altså at SF har nogle politiske ønsker, som man så må diskutere i de finanslovsforhandlinger, som måtte komme.

Men hvis SF måske skal folde det yderligere ud, hvad er så de vigtigste elementer for SF? Er det bekæmpelsen af PFAS-forureningen, eller er det nogle af de andre elementer, som Pia Olsen Dyhr nævner?

Kl. 14:54

Første næstformand (Leif Lahn Jensen):

Værsgo.

Kl. 14:54

Pia Olsen Dyhr (SF):

Nu vil jeg tillade mig at forhandle i Finansministeriet, men jeg tror ikke, jeg afslører nogen hemmeligheder ved at sige, at generationsforureningerne er vigtige for SF. Det var SF, der sørgede for, at de kom på finansloven tilbage i 2021, og det kommer vi selvfølgelig til at følge op på. Det var jo SF, der første gang tilbage i 1970'erne rejste det, at det her problem skulle løses, og måske kunne det være på sin plads, at vi fik løst det.

Men derudover holder vi jo også fast i, at børn og unges trivsel er et væsentligt punkt. Men lad os nu se. Jeg synes, vi har haft nogle gode samtaler ovre hos finansministeren, og det fortsætter SF gerne. Men vi skal selvfølgelig levere nogle resultater, og det er jo ikke sådan, at vi bare skriver under på regeringens finanslov.

Kl. 14:55

Første næstformand (Leif Lahn Jensen):

Så er det fru Aki-Matilda Høegh-Dam fra Siumut. Værsgo.

Kl. 14:55

Aki-Matilda Høegh-Dam (SIU):

Tak. Når man læser SF's målsætninger, er det også tydeligt at se, at SF netop kæmper for flere kvinder i bestyrelser og andre ledende stillinger, herunder med kønskvoteringer. Men hvorfor? Er der da noget i historien, der gør, at der skal fastsættes en lovgivning for det; at kvinder skal stilles særligt i forhold til lovgivningen for at fremme målet om flere kvinder i højere stillinger? For nogle ville jo mene, at det var decideret sexistisk.

Så for at vende tilbage til spørgsmålet: Er fru Pia Olsen Dyhr enig i, at systemet skal ændres for at fremme målet om flere kvinder i højere stillinger, og hvorfor?

Kl. 14:56

Første næstformand (Leif Lahn Jensen):

Værsgo.

Kl. 14:56

Pia Olsen Dyhr (SF):

Jeg tror generelt, bestyrelser har godt af diversitet. Jeg noterer mig, at nogle af de førende danske virksomheder er meget optagede af både at have kvinder og mænd i bestyrelserne, men i virkeligheden også folk fra lgbt-miljøet og folk af anden etnisk herkomst, for netop at afspejle den virkelighed, som de skal levere i. Og jo, SF mener, at et redskab i den proces bl.a. har været at diskutere kvindekvoter.

Vi har jo afskaffet det i SF, fordi vi er kommet ud over det problem. Lige i øjeblikket synes jeg næsten, vores udfordring er at få nok mænd. Det lyder jo sådan helt mærkeligt at stå og snakke om det her på talerstolen, men vi er mange kvinder i vores folketingsgruppe, og vi er også begejstrede over hver eneste mand, vi har der.

Kl. 14:56

Første næstformand (Leif Lahn Jensen):

Fru Aki-Matilda Høegh-Dam, værsgo.

Kl. 14:56

Aki-Matilda Høegh-Dam (SIU):

Det glæder mig at høre. Men så vil man jo også gerne komme lidt ind på, om det så ikke skal gælde for andre marginaliserede danske statsborgere i Danmark. Siumut er jo lige kommet ud og har sagt, at man også bliver nødt til at tænke på nogle af de udfordringer, som marginaliserede grønlændere står over for, hvor SF's ordfører har kaldt det racistisk.

Hvis det ikke er sexistisk at lave kønskvoter for kvinder, hvorfor skulle det ikke også kunne lade sig gøre for andre marginaliserede grupper i Danmark?

Kl. 14:57

Første næstformand (Leif Lahn Jensen):

Værsgo.

Kl. 14:57

Pia Olsen Dyhr (SF):

Altså, jeg talte netop om diversitet, og hvorfor det var væsentligt i bestyrelser. Jeg kender ikke noget til den udtalelse. Generelt passer SF meget på med at kalde andre racister, men jeg skal selvfølgelig nok følge op på det. Det undrer mig meget.

Kl. 14:57

Første næstformand (Leif Lahn Jensen):

Så er det fru Franciska Rosenkilde, Alternativet.

Kl. 14:57

Franciska Rosenkilde (ALT):

Tak for det, og tak til SF for det gode samarbejde på miljø- og naturområdet. Det er også i den sammenhæng, jeg vil spørge fru Pia Olsen Dyhr om noget: Før valget stod vi jo sammen om at ville beskytte det danske drikkevand og grundvand, og vi havde en meget ambitiøs målsætning, bl.a. var fru Mette Frederiksen med på de berømte billeder, og jeg vil høre, om fru Pia Olsen Dyhr vil være med til stadig at sætte fokus på at presse fru Mette Frederiksen til at leve op til det løfte, vi gav før valget. Tak.

Kl. 14:58

Pia Olsen Dyhr (SF):

Jeg synes, det er helt afgørende, at vi får leveret på rent drikkevand. Det var også derfor, jeg spurgte hr. Troels Lund Poulsen omkring netop drikkevandsboringer i Danmark. Det er jo en enorm luksus – vi oplever det ikke, men det er en enorm luksus – at vi danskere kan dreje på vandhanen og der så kommer rent vand ud.

Nogle gange bruger vi klor eller kul til at rense det, men generelt renser vi ikke vores drikkevand. Det er jo fantastisk, og det er en skat, man skal beskytte, og hvis man ikke beskytter den, forsvinder den i Danmark. Så der er ingen tvivl om, at SF står bag vores drikkevandsfond og ambitionen om 200.000 ha; vi er klar til at presse Socialdemokraterne sammen med Alternativet, Enhedslisten og De Radikale.

Kl. 14:58

Første næstformand (Leif Lahn Jensen):

Fru Franciska Rosenkilde? Nej, der er ikke yderligere spørgsmål. Så er det hr. Morten Messerschmidt, Dansk Folkeparti.

Kl. 14:58

Morten Messerschmidt (DF):

Jeg kunne godt tænke mig at følge lidt op på det med finansloven, for nu har vi jo de seneste uger set, at der er nogle vanvittige bonusordninger på spil i energisektoren. SF og Dansk Folkeparti var jo begge med til at lave inflationspakken, hvor det af årsager, jeg stadig væk ikke helt forstår, ikke lykkedes at få regeringen med på at lave en ekstra skat på mellemhandlere, hvor de her bonusser på flere hundrede millioner kroner altså vælter ind over bordet. Derfor kunne jeg tænke mig at spørge, om ikke SF nu, hvor det forhandlingsrum, som regeringen lægger op til, er helt nede på 200 mio. kr., hvilket altså virkelig er peanuts i forhold til en finanslov, kunne være med på at stille krav om, at vi altså nu må have en sådan ekstra skat på overnormal profit for mellemhandlere, så der kan komme flere penge tilbage til danskerne.

Kl. 14:59

Første næstformand (Leif Lahn Jensen):

Værsgo.

Kl. 14:59

Pia Olsen Dyhr (SF):

Jeg har masser af forslag, som jeg faktisk mener at regeringen burde indføre. Har jeg ambitionen om, at de kan blive gennemført? Ja, men det er jo nok også lidt svært at forestille sig, at en flertalsregering skulle gennemføre al SF's politik, men i forhold til skat på overnormale profitter er der ingen tvivl om, at SF er enig med Dansk Folkeparti der. Vi ser gerne, at man også kigger på en øget beskatning af nogle af de største formuer i Danmark. Det er vi sådan set også klar til. Vi er også villige til at kigge på f.eks. aktieindkomster. Så der er ingen tvivl om, at vi er villige til kigge på en mere retfærdig beskatning i Danmark.

Kl. 15:00

Første næstformand (Leif Lahn Jensen):

Hr. Morten Messerschmidt

Kl. 15:00

Morten Messerschmidt (DF):

Men når jeg spørger meget specifikt til det her på energiområdet, er det jo, fordi der i den inflationsaftale, vi lavede, står, at man løbende skal vurdere og analysere området. Og man kan i hvert fald sige, at der  tilsyneladende er penge nok. Altså, når et andelsejet selskab har en halv milliard kroner at rykke rundt med til bonusordninger, så virker det påfaldende, at alle oppositionspartier kan få lov til at fordele 200 mio. kr. til en finanslov.

Så er det ikke her, vi i fællesskab skal sige til regeringen, at hvis de vil have os med i en finanslovsaftale, så gennemfører de en skat på overnormal profit for mellemhandlerne, og så skal det være en del af forhandlingspuljen for dem, der stemmer det igennem?

Kl. 15:00

Første næstformand (Leif Lahn Jensen):

Værsgo.

Kl. 15:00

Pia Olsen Dyhr (SF):

Jeg synes, det er oplagt at sige til regeringen, at de partier, der står bag inflationspakken, gerne vil mødes med regeringen igen og netop i den forbindelse diskutere spørgsmålet om overnormale profitter. Det er vi bestemt med på i SF.

Kl. 15:01

Første næstformand (Leif Lahn Jensen):

Vi siger tak til fru Pia Olsen Dyhr. Og så siger vi velkommen til fru Inger Støjberg fra Danmarksdemokraterne.

Kl. 15:01

(Partileder)

Inger Støjberg (DD):

Man skal vel egentlig starte med at ønske regeringen tillykke med de første 100 dage – og jeg tror mere, det gælder regeringen end befolkningen. Det er jo egentlig gået, som jeg havde forventet at det ville gå, når man baserer sin regering på en fortsættelse af den tidligere regerings magtfuldkommenhed og så lige garnerer det med et ekstra lille lag af løftebrud.

Taletiden begrænser mig jo i at kunne nå omkring alle løftebruddene i dag, så jeg vil nøjes med et område, som har meget stor betydning for os i Danmarksdemokraterne. Før valget garanterede statsministeren, at regeringen ville arbejde videre med et dansk modtagecenter i Rwanda, og vælgerne blev endda stillet i udsigt, at sådan et center ville være klar inden for et år. Udlændinge- og integrationsministeren rejste sågar til Rwanda, hvor han stolt skrev under på en politisk erklæring imellem Rwanda og Danmark om at udforske mulighederne for at transportere asylansøgere fra Danmark til Rwanda. Nu lyder det så fra regeringen, at modtagecenteret skal etableres af EU eller sammen med nogle andre lande, og så må vi åbenbart lige vente yderligere 5 år. Altså, vi taler om et center, som statsministeren lovede danskerne i valgkampen i 2019. Det er jo et rent vælgerbedrag.

Fra Venstre lød det før valget, at arbejdsløse udlændinge på ingen måde skulle have højere ydelser, men efter valget prioriterer Venstre så 300 mio. kr., der jo egentlig skulle være gået til en pulje til inflationshjælp, til i høj grad at gå til netop arbejdsløse indvandrere. I Venstres 2030-plan, der blev præsenteret i efteråret, lød det, at der skulle etableres et tredje udrejsecenter til at aflaste Kærshovedgård. Det bliver der heller ikke noget af – nu bliver naboerne i stedet spist af med en lillebitte økonomisk kompensation. Før valget lød det fra både Venstre og Socialdemokratiet, at IS-kvinderne slet ikke havde noget at gøre i Danmark. Nu vil man så åbenbart chartre et fly til at hente dem til Danmark.

Og så har jeg jo ikke engang nævnt, at regeringen vil lempe hjemsendelsespolitikken for flygtninge, som jo ellers ikke længere skulle have ret til at opholde sig i Danmark, og jeg har heller ikke nævnt deres planer om at lempe familiesammenføringsreglerne. Altså kort sagt: Det sejler. Og det sejler jo lige præcis, fordi, som vi i Danmarksdemokraterne sagde allerede fra dag et, at når man danner en regering, der går hen over midten, så kommer det til at smitte af på udlændingepolitikken, fordi det ikke er alle i regeringen, der bærer udlændingepolitikken i hjertet. Derfor kommer det til at sejle. Man fokuserer nu i højere grad på en politik, der kigger mod salonerne i København, men jo så altså også imod de bonede gulve i Bruxelles.

Kl. 15:04

Første næstformand (Leif Lahn Jensen):

Så er der et spørgsmål fra fru Mai Villadsen, Enhedslisten.

Kl. 15:04

Mai Villadsen (EL):

Tak for det. Man kan jo næsten føle sig kaldet til at diskutere udlændingepolitik med sådan en tale, men det vil jeg lade være med, for jeg tror ikke, der bliver fundet nogen enighed mellem vores partier.

Det er jo hverken nogen overraskelse, at fru Inger Støjberg taler om udlændingepolitik, eller at uenighederne er store, men et sted, hvor jeg tænker at der måske er enighed mellem vores partier, er i forhold til nedslidte danskere. Regeringen ønsker jo at afskaffe seniorpensionen, og der kunne jeg egentlig godt tænke mig at høre: Hvor står Danmarksdemokraterne i det spørgsmål?

Kl. 15:05

Første næstformand (Leif Lahn Jensen):

Værsgo.

Kl. 15:05

Inger Støjberg (DD):

Jeg tror godt, man kan sige, at der er en fællesmængde, i og med at jeg ikke kender nogen, der ønsker, at folk, der er nedslidte, skal blive på arbejdsmarkedet. Og der er der jo selvfølgelig en fællesmængde, men det tror jeg i øvrigt der er i hele Folketinget.

Når det er sagt, mener vi også, at generelt set skal tilbagetrækningsalderen selvfølgelig følge det, at vi ganske enkelt bliver ældre og derfor også kan arbejde længere tid. Men vi kigger gerne på forskellige pensionsformer og håber på, at vi også bliver indkaldt til forhandlinger. Jeg sagde allerede den dag, partiet blev stiftet, at Arnepensionen sådan set ikke var noget, der var vokset i min have, men omvendt kan jeg godt se fornuften i, at man, hvis man har arbejdet i rigtig mange år, så kan trække sig tilbage et par år før – det har jeg ikke ondt af.

Kl. 15:06

Første næstformand (Leif Lahn Jensen):

Fru Mai Villadsen.

Kl. 15:06

Mai Villadsen (EL):

Tak for svaret. Jeg synes, det var rigtig godt, at vi gennemførte Arnepensionen. Jeg synes sådan set også, det er godt, at man vil forbedre den nu. Til gengæld mener jeg, det er en katastrofe, at man vil afskaffe seniorpensionen for de tusindvis af mennesker, som havde forventet, at de på grund af nedslidning kunne gå fra tidligere og få en værdig alderdom, hvor man måske også har overskud til at bære børnebørnene og leve lidt længere, som vi jo ved folk kommer til. Den vil regeringen jo afskaffe, så derfor er jeg bare glad for, at der er en enighed her, og jeg håber, at vi i fællesskab kan presse regeringen, for det er simpelt hen uretfærdigt i mine øjne.

Kl. 15:06

Første næstformand (Leif Lahn Jensen):

Værsgo.

Kl. 15:06

Inger Støjberg (DD):

Man må sige, at der jo er utrolig mange pensionsordninger, hvis man kan sige det sådan, og derfor tror jeg, det er fint nok, at vi får kigget på det, men det må så ligesom være med den fællesmængde – og det hører jeg heller ikke at der er uenighed om i Folketinget – at hvis man er nedslidt, skal man i hvert fald ikke være på arbejdsmarkedet længere. Det er klart. Og det må ligesom være overliggeren på alt det her. Hvordan man så finder frem til en tilbagetrækning, hvor man også tager hensyn til, at vi lever længere og for de flestes vedkommende også er friskere længere og derfor også kan bidrage længere tid, er jo ligesom der, vi skal prøve at få enderne til at nå sammen.

Kl. 15:07

Første næstformand (Leif Lahn Jensen):

Så er det fru Mette Frederiksen, Socialdemokratiet.

Kl. 15:07

Mette Frederiksen (S):

Noget af det, jeg synes er allerallervigtigst i velfærdssamfundet – og det kan jo være svært at vælge, for der er så mange ting, der er vigtige – er, når man en dag bliver så gammel og ikke længere kan passe på sig selv, efter et langt liv, hvor man har arbejdet og betalt sin skat og gjort sit, at der så er en hjemmepleje eller et plejehjem, eller hvad det nu er, der er den rigtige ramme, som netop er en ordentlig ramme, og at der er nogle medarbejdere, der, selvfølgelig sammen med familie og andre, er med til at skabe en ordentlig hverdag omkring en.

Hvis man sådan kigger på tallene, er forventningen, at vi om ganske få år simpelt hen mangler så mange social- og sundhedshjælpere og -assistenter, at jeg har svært ved at se, hvordan vi overhovedet skal kunne passe på vores ældre. Det er så vigtigt for mig, at vi får løst det her problem, så jeg kunne egentlig godt tænke mig at høre Danmarksdemokraterne – jeg siger ikke, det er let – hvad der er jeres bud på, hvordan vi rekrutterer flere til det her område, og hvordan vi i det hele taget indretter det.

Kl. 15:08

Første næstformand (Leif Lahn Jensen):

Værsgo.

Kl. 15:08

Inger Støjberg (DD):

Jeg er fuldstændig enig i, at det er en kæmpe udfordring. Alle har det jo inde på livet på en eller anden måde, og derfor er det måske også en problemstilling, vi alle sammen kan sætte os ind i. Jeg tror faktisk, at en af de rigtig afgørende ting er, at der også er uddannelser ude i landet, så man ikke nødvendigvis skal rejse ind til de store byer for at tage en velfærdsuddannelse. Og der må jeg jo så med skam sige, at der trækker den nuværende regering lidt i den forkerte retning efter min mening, for der er velfærdsuddannelser, som ellers var planlagt til at blive flyttet ud, og som nu bliver trukket ind til de store byer igen. Det er ikke nødvendigvis sosu-uddannelsen, men vi taler her bl.a. om pædagoguddannelsen, som jeg ved at man jo egentlig havde en kæmpe forventning om f.eks. at få til Rebild Kommune – noget, vi begge to kender til – men som nu formodentlig bliver i Aalborg. Så jeg tror faktisk, at man skal prøve at tænke hele landet ind, også når det handler om at rekruttere til de her uddannelser.

Kl. 15:09

Første næstformand (Leif Lahn Jensen):

Fru Mette Frederiksen.

Kl. 15:09

Mette Frederiksen (S):

Ja, bestemt. Og vi er optaget af uddannelse. Nu var det social- og sundhedsområdet, jeg egentlig gerne vil tale om, for det er nok det område, hvor vi forventer, at problemerne bliver størst. Vi ser både færre i den erhvervsdygtige alder, og vi ser flere ældre om nogle år, kombineret med at der er færre, der søger ind på de her uddannelser. Derfor kunne jeg godt tænke mig at høre, om Danmarksdemokraterne vil med ind i det arbejde, vi kommer til at sætte i gang, der handler om afbureaukratisering på ældreområdet, så vi får frigjort medarbejdernes tid til det, det egentlig handler om, men også om Danmarksdemokraterne vil gå med ind i spørgsmålet omkring folkeskole, ungdomsuddannelser, så vi faktisk får uddannet nogle flere til at passe på dem, der har allermest behov for at blive passet på.

Kl. 15:10

Første næstformand (Leif Lahn Jensen):

Værsgo.

Kl. 15:10

Inger Støjberg (DD):

Vi går ind i alle de forhandlinger, vi overhovedet bliver inviteret til, og det gør vi med et åbent sind. Det vil man i øvrigt også kunne se allerede nu, for vi er jo allerede med i en række aftaler, og sådan vil det også blive fremadrettet. Men det er vigtigt for mig at sige, at jeg synes, det er helt afgørende, ud over afbureaukratisering – det er vi helt enige om – og ud over at man opprioriterer sådan noget som erhvervsuddannelser, hvilket i øvrigt også er noget af det, som jeg desværre synes regeringen svigter med sit finanslovsudspil den her gang, at der er uddannelser at tage i hele landet, også fordi det altså bare gør grundlaget større at rekruttere fra. Når man kigger på sådan noget som sundhedsuddannelserne, er der ingen tvivl om, at en del af dem, som man kunne forestille sig ville søge ind på nogle af de her velfærds- og sundhedsuddannelser, også er folk, der bor i yderområderne.

Kl. 15:10

Første næstformand (Leif Lahn Jensen):

Så er det fru Pia Olsen Dyhr, SF.

Kl. 15:11

Pia Olsen Dyhr (SF):

Tak til ordføreren. Vi var for nylig med Det Udenrigspolitiske Nævn på rejse til Asien, og her hørte vi en del om Kinas ageren i området. Nu er Danmarksdemokraterne stadig væk et ret nyt parti, og der har jo ikke været så mange anledninger til at diskutere udenrigspolitik af den art, så derfor kunne jeg egentlig godt bare tænke mig at stille et åbent spørgsmål om Danmarksdemokraternes syn på Kinas ageren og herunder også hr. Lars Løkke Rasmussens, udenrigsministerens, forslag om at lave et strategisk partnerskab med Kina eller opdatere det kinesiske partnerskab.

Kl. 15:11

Første næstformand (Leif Lahn Jensen):

Værsgo.

Kl. 15:11

Inger Støjberg (DD):

Jeg må sige, at det var en øjenåbner at være i Indonesien og også høre om Kinas påvirkning i hele regionen, og jeg må sige, at hvis man taler strategiske partnerskaber med Kina i den her tid, gør det mig meget bekymret. Vi taler i øvrigt om en tid, hvor man beder alle i statsforvaltningen om at fjerne TikTok og andet, og så tror jeg måske ikke lige, at det er nu her, man skal opprioritere samarbejdet med Kina på det strategiske plan. Jeg vil i hvert fald sige, at det ikke er noget, jeg kommer til at presse på for.

Kl. 15:12

Første næstformand (Leif Lahn Jensen):

Fru Pia Olsen Dyhr.

Kl. 15:12

Pia Olsen Dyhr (SF):

Jeg er faktisk meget enig i den analyse, og jeg synes, at noget af det, vi i hvert fald oplevede i Indonesien, jo også er, at Kina opfører sig vanvittig aggressivt i forhold til sine naboer, på samme vis, som vi faktisk har set Rusland agere i forhold til sine naboer. Vi kigger ind i en ny sikkerhedspolitisk situation globalt, som jeg jo også synes statsministeren faktisk har understreget flere gange, så jeg er sådan set meget enig med Danmarksdemokraternes partileder, og det gør mig en lille smule tryg, at vi på hver vores side af regeringen måske kan være med til at få udenrigsministeren på bedre tanker.

Kl. 15:12

Første næstformand (Leif Lahn Jensen):

Værsgo.

Kl. 15:12

Inger Støjberg (DD):

Altså, nu holdt udenrigsministeren jo en tale som partiformand lige før, hvor han sagde, at jeg havde et hjerte af is, og hvor han fuldstændig fralagde sig alt det, vi ellers havde lavet sammen på udlændingeområdet, så jeg ved ikke rigtig, om det er mig, der skal få hr. Lars Løkke Rasmussen, nu udenrigsminister, på bedre tanker – så er det i hvert fald åbenbart kun, i den tid han har brug for det, lad mig sige det sådan.

Kl. 15:13

Første næstformand (Leif Lahn Jensen):

Så er det hr. Morten Messerschmidt, Dansk Folkeparti.

Kl. 15:13

Morten Messerschmidt (DF):

Tak, formand. Fru Inger Støjberg har flere gange sagt, at hun bærer udlændingepolitikken i hjertet. Så vil jeg bare gerne spørge, hvordan det harmonerer med, at hun den anden dag stemte for 1.600 udlændinge, der fik dansk indfødsret, herunder folk, der eksplicit har udtrykt sympati for Grimhøjmoskéen.

Kl. 15:13

Første næstformand (Leif Lahn Jensen):

Værsgo.

Kl. 15:13

Inger Støjberg (DD):

Jeg kan sige det sådan helt klart. Når man sætter regler for, hvornår folk skal have dansk statsborgerskab, og når man selv er med til at beslutte de regler, så mener jeg også, at den dag man så skal stemme om det i Folketingssalen, så må man selvfølgelig også stå ved det, og så siger man ja til de mennesker, der rent faktisk lever op til de regler, der er sat. Dermed ikke være sagt, at vi ikke også gerne vil være med til at stramme reglerne for statsborgerskab igen. Jeg tror stadig væk, der kan være rum for det, for det at få dansk statsborgerskab er en gave; det er noget, man skal række ud efter, og det er det også allerede i dag.

Men jeg synes også, det må være sådan, at når man selv har været med til at lave reglerne, stemmer man selvfølgelig også for, når det så gælder her i Folketingssalen, hvilket Dansk Folkeparti i øvrigt også har gjort hidtil. Nu ved jeg så godt, at der har været en række år, hvor man ikke har gjort det, men førhen gjorde man det på præcis samme måde.

Kl. 15:14

Første næstformand (Leif Lahn Jensen):

Hr. Morten Messerschmidt.

Kl. 15:14

Morten Messerschmidt (DF):

Nu har fru Inger Støjbergs parti jo ikke været med til at lave reglerne, men fru Inger Støjberg bærer selvfølgelig et centralt ansvar for den udlændingepolitik, der føres i Danmark. Jeg deler bare slet ikke tilgangen. Altså, vi vil til enhver tid forsøge at stramme indfødsretsaftalen. Vi vil gerne gå langt videre. Jeg synes, det er helt åbenlyst, at de udfordringer, som ikke bare Danmark, men jo nærmest alle vesteuropæiske lande står med i forhold til muslimsk indvandring, kalder på, at man får gjort meget mere, end der gøres i dag. Men skal det så være sådan, at man så også automatisk stemmer for dansk indfødsret til folk, som helt åbenlyst ikke er danske i hjertet, og som har mere sympati for Grimhøjmoskéen og mere sympati for islamistisk agitation og alt muligt andet end Danmark?

Kl. 15:15

Første næstformand (Leif Lahn Jensen):

Værsgo.

Kl. 15:15

Inger Støjberg (DD):

Nej, og nu kan jeg bare sige helt klart, at jeg aldrig nogen sinde kommer til f.eks. at give et dansk statsborgerskab til en, som PET har sagt kunne være til fare for landets sikkerhed. Det var i øvrigt noget af det, jeg selv arbejdede meget med, mens jeg var minister, og jeg sagde også, at det kom jeg heller ikke til som minister. Vi fik reglerne om statsløse ændret, hvilket i øvrigt var noget, hr. Søren Pape Poulsen også var med til som justitsminister. Men jeg tror nu nok, at hr. Morten Messerschmidt lige kom til at sige, at det var 1.600 personer. Det var det nu ikke, men når det er sagt, er rigtig mange af dem jo rent faktisk englændere, tyskere og franskmænd, altså vesterlændinge, som jeg tror at hr. Morten Messerschmidt også meget gerne vil have til at blive danske statsborgere.

Kl. 15:15

Første næstformand (Leif Lahn Jensen):

Så er det fru Pernille Vermund, Nye Borgerlige.

Kl. 15:15

Pernille Vermund (NB):

Tak for det. Jeg vil gerne genoptage den debat, jeg har haft med andre partiledere, som handler om vores fælles værdier. Og jeg ved, at fru Inger Støjberg og jeg på lange stræk deler bekymringen for vores kultur, for vores fælles værdier og også for det pres, der er på kulturen og værdierne, i forhold til en ret forfejlet udlændingepolitik, som jo desværre ikke er løst endnu.

Noget af det, vi indimellem diskuterer, er forholdet til konventioner, og jeg havde en debat forleden med Moderaternes ordfører , hvor jeg spurgte, om Moderaternes ordfører ikke kunne mærke, at der er et problem i, at regeringen og Folketinget i Danmark er magtesløse over for kriminelle udlændinge, fordi man insisterer på, at internationale konventioner skal stå over danskernes frihed og sikkerhed. Han gav mig tilnærmelsesvis ret. Hvad tænker fru Inger Støjberg om det?

Kl. 15:16

Første næstformand (Leif Lahn Jensen):

Værsgo.

Kl. 15:16

Inger Støjberg (DD):

Det er jo ikke nogen hemmelighed, at jeg synes, at de konventioner, vi har i dag, langt hen ad vejen ikke er tidssvarende. De passer simpelt hen ikke til den verden, vi lever i nu. De er lavet lige efter anden verdenskrig, hvor man så helt anderledes på verden, det var før globaliseringens tid, og derfor passer de ikke ind i dag.

Derfor synes jeg også, at konventionerne skal ændres. Så kan man spørge sig selv: Skal man bryde med konventionerne? Det tror jeg ikke ville være det bedste for Danmark, for vi ville få problemer med sådan noget som hjemsendelser og alt muligt andet, og man bliver nødt til at tænke det ind i det. Men synes jeg, at konventionerne skal ændres? Ja.

Kl. 15:17

Første næstformand (Leif Lahn Jensen):

Fru Pernille Vermund.

Kl. 15:17

Pernille Vermund (NB):

Men det er jo ærlig tale, at man vitterlig siger, at de her konventioner nærmest er mejslet i sten, indtil der er enighed om at ændre dem – i øvrigt enighed med en masse lande, som jo aldrig nogen sinde ville finde en interesse i at ændre dem. Jeg synes, det er et problem, og jeg må også sige, at jeg jo tidligere har diskuteret det her, selv med socialdemokrater, som faktisk lød, som om de var mere villige til enten at gå på kompromis med konventionerne – ikke helt på kompromis, men villige til at gå langt for at passe på Danmark – eller også at tage affære i forhold til at få dem ændret. Jeg synes jo, at problemet her er: Hvor lang tid skal vi vente? Hvor meget skal vi acceptere af udhuling af vores folkestyre og vores frihed og kultur, fordi vi sætter konventionerne så højt?

Kl. 15:18

Første næstformand (Leif Lahn Jensen):

Værsgo.

Kl. 15:18

Inger Støjberg (DD):

Altså, jeg vil meget gerne være med til at udfordre konventionerne, og ud over at jeg har ry for det, har jeg også på papir – det har jeg rettens ord for – at det vil jeg.

Men når det er sagt, vil jeg sige, at man jo rent faktisk godt kan ændre konventionerne. Hr. Søren Pape Poulsen og jeg ændrede statsløsekonventionen i vores tid i regering, så man netop ikke kommer til at give statsborgerskab til en, som PET anser som en, der kunne være til risiko for landets sikkerhed, og det var man ellers nødsaget til førhen. Hvis vedkommende var statsløs, kunne man komme til at stå i den situation.

Så det kan godt lade sig gøre, men det er et stort stykke arbejde. Jeg synes faktisk, at man både skal presse på for det og udfordre det, og det vil jeg meget gerne være med til.

Kl. 15:18

Første næstformand (Leif Lahn Jensen):

Så siger vi tak til fru Inger Støjberg. Den næste på talerstolen er hr. Alex Vanopslagh fra Liberal Alliance. Velkommen.

Kl. 15:19

(Partileder)

Alex Vanopslagh (LA):

Tak. Jeg vil egentlig gerne starte med en ros til Socialdemokratiets formand, fru Mette Frederiksen, for fru Mette Frederiksen har sagt nogle ualmindelig kloge ting om de problemer, vores velfærdssamfund står med. Demografien giver et stort pres på de offentlige udgifter, der er mangel på arbejdskraft, bureaukratiet kvæler velfærden, og forventningerne til velfærden vil blot stige i fremtiden, fordi vi ikke længere lever i 1970'erne, men vores velfærdsstat er indrettet, som om vi gør. Så kort fortalt er der brug for det, man kunne kalde velfærdssamfundet 2.0. Skulle jeg være lidt kæk, ville jeg måske bemærke, at det jo ofte er sådan, at når jeg får lyst til at rose fru Mette Frederiksen, er det for at have sagt noget klogt og ikke at have gjort noget klogt. Men det sidste kan jo nås endnu, også på det her område, men så tror jeg, det er nødvendigt, at man indser, at vi ikke får løst problemerne alene ved at frisætte kommunerne og de offentligt ansatte. Jeg tror grundlæggende, at vi skal huske på, hvem det er, velfærdssamfundet er til for. Det er jo ikke til for de offentligt ansatte eller kommunerne, det er til for borgerne, og velfærd er altså noget andet end bare at have et job i den offentlige sektor.

Det er ikke, fordi jeg er modstander af at sætte den offentlige sektor fri, men jeg kan være bekymret for, at hvis det eneste, vi gør, er at give kommunerne frihed til at gøre, som de nu engang har lyst til, så er det borgerne, der står tilbage med ansvaret, altså ansvaret for at finde vej i den offentlige sektors labyrinter og bare affinde sig med det, som kommunen nu ønsker at tilbyde dem. I stedet bør vi have den ambition, at vi også sætter borgerne fri, for det er dem, det handler om, og sikre, at det er dem, der leverer velfærden, der også har ansvaret – ansvaret for at drive deres tilbud på en måde, som borgerne er tilfredse med, og ansvaret for at bruge den nyvundne frihed til at tænke nyt og til at kunne lære af sine fejl. Og vi skal også have det mål, at man oplever, når man er velfærdsudbyder, og det er egentlig ligegyldigt, om man er privat eller offentlig, at når man ikke lever op til det ansvar, må man lukke og slukke, gå konkurs så at sige, mens borgerne skal opleve mere frihed – mere frihed til at vælge i det hele taget, men også vælge mellem offentligt og privat, vælge de løsninger, der passer bedst til dem, og måske lige så vigtigt at kunne vælge det fra, som ikke fungerer godt nok.

Hvis vi vil skabe velfærdssamfundet 2.0, tror jeg også, vi skal sætte fokus på mere frihed til at kunne blive velfærdsiværksættere og på en mere fri og reel konkurrence om at levere velfærden. For hvis det eneste, vi fokuserer på, er, at kommuner og offentlige institutioner skal have mere frihed, herunder frihed fra konkurrencen og frihed fra konsekvenser ved at gøre sit arbejde knap så godt, så står vi stadig væk med nogle store udfordringer. Så får vi ikke velfærdssamfundet 2.0, vi får bare velfærdssamfundet 1.0, bare med lidt mindre bureaukrati, og ja, så er vi i sandhed tilbage i 1970'erne.

Så opfordringen herfra er at gå mere ambitiøst til værks. Vi vil gerne bidrage til det i Liberal Alliance. Tiden er gået.

Kl. 15:22

Første næstformand (Leif Lahn Jensen):

Så er det fru Mai Villadsen fra Enhedslisten.

Kl. 15:22

Mai Villadsen (EL):

Tak for det. Tak for talen. Der er jo mange ting, vi som partier er meget, meget uenige om, kan man godt sige. Men der er også et område, hvor vi ofte plejer at kunne arbejde sammen; det er inden for retspolitik, åbenhed i det offentlige, retsprincipper i det hele taget. Det er jo ikke så længe siden, vi i fællesskab med rigtig mange andre her lavede en fælles henvendelse til justitsministeren om undersøgelseskommissoriet for FE-undersøgelsen. Vi kunne godt tænke os, at det blev åbnet mere op, og at man rykkede det fra Justitsministeriet til Folketinget. Mener partilederen, at vi har fået et fyldestgørende svar fra regeringen?

Kl. 15:23

Første næstformand (Leif Lahn Jensen):

Værsgo.

Kl. 15:23

Alex Vanopslagh (LA):

Nej, og jeg er glad for, at fru Mai Villadsen bringer det her op. For jeg synes, det vil være enormt frustrerende og forkert på alle planer, hvis det er, at vi ikke undersøger den her sag grundigere. Det, regeringen lægger op til, er bare, at man skal undersøge årsagerne til hjemsendelsen. Men det har vi fået undersøgt en gang. Det fik vi undersøgt, dengang den kommission frikendte FE-ledelsen for de anklager, den havde hængende over hovedet. Det, vi ikke har fået undersøgt, er hele det efterfølgende forløb, der i sidste ende fører frem til en sigtelse, herunder alt, hvad der er sket politisk. Når man ikke vil undersøge det fra regeringens side, ja, så vækker det jo også en større mistanke om, at der måske er en grund til, at de ikke vil have det undersøgt, og jeg håber, at vi i resten af oppositionen bliver ved med at presse på for at få undersøgt tingene grundigt.

Kl. 15:23

Første næstformand (Leif Lahn Jensen):

Fru Mai Villadsen.

Kl. 15:23

Mai Villadsen (EL):

Jeg er meget enig i, at vi bliver nødt til at presse på, fordi det er en principiel og meget vigtig sag, og vi har behov for mere åbenhed her. Jeg kunne i forlængelse af det godt tænke mig at høre hr. Alex Vanopslaghs refleksion over, hvad det betyder også sådan demokratisk, at vi har en flertalsregering. Det er jo demokratiet i, hvad kan man sige, sit virke – det kan man lave – men giver det også nogle udfordringer i forhold til sådan åbenhed og inddragelse generelt? Det ser jeg i hvert fald nogle tendenser til.

Kl. 15:24

Første næstformand (Leif Lahn Jensen):

Værsgo.

Kl. 15:24

Alex Vanopslagh (LA):

Ja, det er i hvert fald en udfordring for tilliden til vores folkestyre, hvis et flertal herinde generelt bestemmer sig for, at man ikke skal ændre offentlighedsloven, så der er mere åbenhed – at man skal lave sådan nogle pseudoundersøgelser med nogle kommissioner, der skal undersøge det, der ikke er særlig interessant at undersøge, eller hvis man generelt på forskellig vis bliver enige om, at man skal lade folkestyret lukke sig om sig selv. Og det er jo både et problem, hvis det er en flertalsregering eller en mindretalsregering, der har nogle alt for loyale støttepartier.

Kl. 15:24

Første næstformand (Leif Lahn Jensen):

Så er det fru Mette Frederiksen, Socialdemokratiet.

Kl. 15:24

Mette Frederiksen (S):

Nu er det jo ikke så tit, man får ros her i Folketingssalen, så man kan jo lige så godt gribe den, når det endelig sker, også når der så ovenikøbet, synes jeg faktisk, kommer nogle kloge betragtninger om, at et enkelt element i velfærdssamfundet version 2.0 ikke ville være tilstrækkeligt. Vi bliver nødt til at kigge hele vejen rundt, og det er også det, regeringen ønsker. Så det er spændende.

Noget af det, vi diskuterer nu, og nu åbner jeg lige lidt op for det politiske værksted her, er, at vi måske godt kan finde ud af, og det tror jeg sådan set også i samarbejde med Liberal Alliance, hvad det er, vi gerne vil frisætte fra, men en endnu vigtigere øvelse er jo, hvad det er, vi vil frisætte til. For det her handler jo om, at flere børn skal kunne læse, skrive og regne, når de forlader folkeskolen, være dannede og være demokratiske medborgere, at flere ældre skal opleve en ældrepleje med værdighed osv. Vil Liberal Alliances partileder prøve at sætte lidt ord på det?

Kl. 15:25

Første næstformand (Leif Lahn Jensen):

Værsgo.

Kl. 15:25

Alex Vanopslagh (LA):

Jamen det er jo et godt spørgsmål. Jeg er egentlig ikke helt overbevist om, at det er det rigtige spørgsmål at stille, for måske skal vi ikke definere herinde i Folketingssalen, hvad det er, vi vil sætte fri til, men mere konstatere, at vi vil sætte fri. Altså, i sidste ende er det jo at sætte fri til at kunne levere velfærden på den måde, man nu engang finder bedst det enkelte sted, og så skal borgerne jo sættes fri til at vælge det tilbud, de foretrækker, og vælge det fra, der ikke fungerer. Men det er jo ikke sådan, at vi vil sætte fri til, at tingene skal være en til en på en bestemt måde.

Men jeg ved ikke, om jeg forstod spørgsmålet rigtigt.

Kl. 15:26

Første næstformand (Leif Lahn Jensen):

Fru Mette Frederiksen.

Kl. 15:26

Mette Frederiksen (S):

Det var faktisk ikke det, der var min pointe, at det handler om frisættelse til noget metode, for det er jo metoden, vi vil være mindre optaget af. Men vi bliver jo nødt til politisk at vide, hvad det er, vi vil nå. F.eks. har vi en formålsparagraf omkring folkeskolen. Jeg synes jo, at det er begrædeligt, at vi ikke lever op til den i dag, for vi kan se, og det er jo på tværs af folkeskolereformer og det ene og det andet årti, at der stadig væk er for mange børn, der, selv om de går 10 år i skole i Danmark, stadig væk ikke, når de forlader folkeskolen, kan læse, skrive og regne på et niveau, så de kan gennemføre en ungdomsuddannelse, og jeg ved jo godt, hvad det er for nogle børn. Mange af dem er jo børn, der kommer med en svag familiebaggrund, og hvor folkeskolen ikke evner at give dem de muligheder, som velfærdssamfundet i virkeligheden skulle.

Så det var egentlig mere for at høre, hvad det er for nogle mål, vi reelt skal opstille, mere end metoderne.

Kl. 15:27

Første næstformand (Leif Lahn Jensen):

Værsgo.

Kl. 15:27

Alex Vanopslagh (LA):

Jamen altså, det er i hvert fald ikke nogen hemmelighed, at sådan som jeg ser på det i forhold til folkeskolen, er det jo ikke bare sådan, at frihed alene er nok, eller at det måske ligefrem er ønskværdigt. Det skal jo ikke være sådan, at alt bare er op til den enkelte skole, og at så må de undervise i, hvad pokker de vil. Nej, for udfordringen er jo, at det grundlæggende fokus på færdigheder og kundskaber og den grundlæggende dannelse er forsvundet, og derfor skal det formål jo styrkes. Det, man så skal regulere i mindre grad, er den anvendte metode.

I den seneste folkeskolereform var der alle mulige krav. Der skulle være 45 minutters bevægelse om dagen, skoledagene skulle være så og så lange, og der skulle være lektiecaféer, og hvad ved jeg. Det er jo en detailregulering, der er fuldstændig unødvendig. Fokus må være på formålet. Jeg har tidligere foreslået, at man måske definerede et nationalt pensum, som var styrende, og så måtte skolerne selv finde ud af, hvordan de underviste i det. Og jeg har lyst til også at kommentere på noget af det her med, at folkeskolens problem skulle være, at der er for tykke bøger. Altså, hvis folk går ud af folkeskolen uden at kunne læse og skrive, er det nok ikke, fordi bøgerne er for tykke.

Kl. 15:28

Første næstformand (Leif Lahn Jensen):

Så er det hr. Lars Løkke Rasmussen, Moderaterne.

Kl. 15:28

Lars Løkke Rasmussen (M):

Tak for det. Jeg vil også gerne indskrive mig i den her roseklub. Jeg synes, det var en rigtig, rigtig flot tale, og jeg synes, at der er masser af rum for at tale videre. Og jeg deler fuldstændig den betragtning, at hvis man bare slipper friheden løs uden at gøre andet, så risikerer det bare at blive ansvarsfrihed.

Derfor vil jeg bare lige spørge til spændvidden hos Liberal Alliance. For kunne man f.eks. forestille sig, at Liberal Alliance ville være parate til at diskutere, at man opgav kommunalfuldmagten i forhold til nogle frisatte offentlige institutioner, hvis det var som en del af en strategi, hvor der også var andre leverandører på markedet?

Kl. 15:28

Første næstformand (Leif Lahn Jensen):

Værsgo.

Kl. 15:28

Alex Vanopslagh (LA):

Ja, absolut. Altså, det må jo være borgernes oplevelse af velfærden og borgernes frihed i den kontekst, der er det dominerende, og hvis det kræver, at man indskrænker kommunernes frihed, så skal vi da selvfølgelig være klar til det. Jeg tror jo grundlæggende, at vi skal arbejde os hen imod et samfund, hvor det i udgangspunktet ikke er kommunen, der skal eje og drive velfærdstilbud. Altså, det er jo en mærkelig logik, at kommunerne skulle være bedre til det, når vi på alle andre områder i samfundet siger: Det er bedre at overlade det til nogle private aktører at levere noget, der er vigtigt, uanset om det er fødevarer, biler, eller hvad det nu engang er.

Så jeg tror, at det er det sådan helt lange sigte. Man kan sige, at hvis der er selvejende offentlige institutioner, der kan være i den konkurrence, så skal de selvfølgelig have lov til det.

Kl. 15:29

Første næstformand (Leif Lahn Jensen):

Hr. Lars Løkke Rasmussen.

Kl. 15:29

Lars Løkke Rasmussen (M):

Jamen det kan være, at jeg så lige skal præcisere kommunalfuldmagten, ikke? Kommunalfuldmagten er jo bl.a. det, der gør, at man på et offentligt plejehjem ikke vil kunne sige til en beboer, der har penge med hjemmefra: Vi kan godt tilbyde noget ekstra mod egenbetaling, eller vi kan godt arrangere din 100-årsfødselsdag her på plejehjemmet. For så vil kommunalfuldmagten forbyde det og sige, at det jo er i direkte konkurrence med kroen.

Det, jeg egentlig spørger til, er jo, om man kunne forestille sig, at man sagde: Vi vil gerne give de der offentlige institutioner den frihedsgrad til også at kunne gå i konkurrence med det private, hvis man så til gengæld også lod det private gå i konkurrence med det offentlige.

Kl. 15:30

Første næstformand (Leif Lahn Jensen):

Værsgo.

Kl. 15:30

Alex Vanopslagh (LA):

Nu forstår jeg spørgsmålet. Det er virkelig et godt spørgsmål. Jeg tror, at hvis man skal gå ned ad det spor, må man jo også gøre noget på de områder, hvor der er tale om offentligt opgavetyveri i en grad, så der ikke er noget sagligt argument for det, altså for, at kommunen agerer på et eller andet erhvervsområde. Jeg tror, det er folkebiblioteket, der udlejer cykler, og det har vi et velfungerende privat marked for.

Så jeg tror, at tingene skal balancere. Man kan jo tage fat i den plan, som hr. Lars Løkke Rasmussens egen regering havde i forhold til fair konkurrence, herunder også fair prissætning, og så få det gennemført. Så det skal jo balanceres, hvis det er noget, vi skal kunne se os i.

Kl. 15:30

Første næstformand (Leif Lahn Jensen):

Så er det fru Pernille Vermund, Nye Borgerlige.

Kl. 15:30

Pernille Vermund (NB):

Jeg havde egentlig ikke tænkt, at jeg ville stille et spørgsmål, men det her rejser jo en diskussion om, hvad det er, det offentlige skal gøre i vores samfund. For en ting er, at vi enige om, at vi gerne vil betale vores kernevelfærd over skatten, altså at vi har skattefinansieret ældrepleje, uddannelse, børnepasning osv., men noget andet er, om driften i det offentlige skal leveres af det offentlige, eller om det skal leveres af det private. Og når jeg siger »leveres af det private«, så mener jeg altså, at det er for offentlige midler og stadig væk finansieret over skatten. Jeg tror i virkeligheden, at man bliver nødt til at tage den diskussion, hvis man vitterlig skal skabe den frihed, den innovation og den kreativitet ude i det offentlige, som skal til, for at man kan komme ud over de problemer, vi har i dag.

Kl. 15:31

Første næstformand (Leif Lahn Jensen):

Værsgo.

Kl. 15:31

Alex Vanopslagh (LA):

Jeg tror, at vi en til en ser ens på det, og ambitionen må da være, at de offentlige institutioner, der leverer velfærd, bliver til selvejende institutioner, der har de samme frihedsgrader som private institutioner, og så må borgernes frie valg jo afgøre, hvilke der skal bestå, og hvilke der ikke skal. Altså, det er jo ikke sådan, at jeg siger, at det partout skal være privat, at der skal være profit inde i billedet. Det betyder ikke så meget for mig, men jeg tror, at man ofte vil kunne nogle andre ting i det private, fordi der bare er nogle andre dynamikker.

Kl. 15:32

Første næstformand (Leif Lahn Jensen):

Fru Pernille Vermund.

Kl. 15:32

Pernille Vermund (NB):

Jamen det spørgsmål, man vel ret beset kan stille, er: Hvis ikke der er en væsentlig årsag til, at det offentlige skal drive f.eks. daginstitutioner eller plejehjem, skulle man så ikke trække sig helt ud? Altså, vi har jo heller ikke et samfund, hvor det offentlige pludselig kan begynde at konkurrere med vores restauranter, uden at der er folk, der sætter foden ned. De steder, hvor det sker, lyder der jo et ramaskrig, og heldigvis får man jo ofte stoppet den type projekter.

Så skulle man ikke tænke den anden vej og spørge: Hvorfor ikke lade det private gøre alt det, der handler om drift ude i kommunerne eller regionerne, som kan leveres af private? Hvorfor skal det offentlige overhovedet blande sig i det? Altså, vi finansierer det stadig med offentlige midler, men hvorfor skal det offentlige drive institutionerne?

Kl. 15:32

Første næstformand (Leif Lahn Jensen):

Værsgo.

Kl. 15:32

Alex Vanopslagh (LA):

Altså, jeg tror, at hvis man kunne starte Danmark forfra på et blankt stykke papir, var man jo endt med den model, som fru Pernille Vermund skitserer. Nu er virkeligheden jo bare den, at størstedelen af børnehaverne, sygehusene osv. osv. er offentlige; de er kommunalt drevet eller drevet af regionerne, staten, eller hvad det nu er for et område. Så hvis man bare nedlagde dem fra den ene dag til den anden, ville vi jo mangle dem. Så det første skridt er jo at sige, at de bliver selvejende institutioner, der har de samme frihedsgrader som private, men til gengæld holder vi ikke hånden over dem. Hvis borgerne fravælger dem, går de jo konkurs og må lukke og slukke, for velfærd handler om borgernes bedste og ikke om hele tiden bare at tilgodese KL og den offentlige fagbevægelse.

Kl. 15:33

Første næstformand (Leif Lahn Jensen):

Hr. Morten Messerschmidt, Dansk Folkeparti.

Kl. 15:33

Morten Messerschmidt (DF):

Det er en meget spændende diskussion at lytte til, både i forhold til hvad der skaber prisdannelse, og hvem der skal gøre hvad osv. Jeg kunne ikke lade være med nu, hvor der tilsyneladende foregår en fuldstændig applauderende opbakning til alt på det frie marked, at spørge Danmarks førende liberalist, om ikke også det frie marked har sine begrænsninger, og om ikke vi f.eks. i forhold til det, vi har set på det seneste, med bonusordninger i energisektoren, er nået et sted hen, hvor anstændigheden simpelt hen ikke længere er i harmoni med de frie markedskræfter.

Kl. 15:34

Første næstformand (Leif Lahn Jensen):

Værsgo.

Kl. 15:34

Alex Vanopslagh (LA):

Altså, de frie markedskræfter har jo deres begrænsninger. Lad mig starte med at bekræfte det. Der er jo masser af ting, der er vigtige i tilværelsen, som man ikke kan købe for penge. Så blev der spurgt ind til grådighed i nogle af de her elselskaber. Der er mit udgangspunkt det, at jeg har tillid til, at aktionærerne i de virksomheder kan sige fra, og det er også en bestyrelsesmæssig opgave at sørge for, at man driver sin virksomhed på en måde, hvor den ikke fremstår alt for grådig. Så jeg vil være påpasselig med fra politisk hold at gå ind og regulere sådan noget.

Kl. 15:34

Første næstformand (Leif Lahn Jensen):

Hr. Morten Messerschmidt.

Kl. 15:34

Morten Messerschmidt (DF):

Nu er der jo den særlige ting ved energisektoren, i hvert fald i Danmark og de fleste europæiske lande, at den har et nærmest symbiotisk forhold til staten. Altså, store dele af anlæggene og i et vist omfang også driften er finansieret af offentlige midler osv. Derfor ville det vel ikke være for meget i en tid, hvor rigtig mange danskere har svært ved at få tingene til at hænge sammen og er blevet ramt af nogle vildt høje elregninger, varmeregninger osv., at sige, at når der i ét selskab er plads til at udbetale mere end 0,5 mia. kr. i bonusordninger, så burde man måske lave et indgreb i forhold til overnormal profit, som man også har gjort det i andre dele af energimarkedet, og sende de penge tilbage til forbrugerne.

Kl. 15:35

Første næstformand (Leif Lahn Jensen):

Værsgo.

Kl. 15:35

Alex Vanopslagh (LA):

Men det forsøgte regeringen bl.a. i den seneste inflationsaftale, og det, der stod i de notater, der kom, var jo, at ud af det beløb, man beskatter – altså de 100 pct., man beskatter af den overnormale profit – er 80 pct. af pengene efter et tilbageløb af adfærd forsvundet, dels fordi noget af det er noget, man ville have fået ind via selskabsskatten, og det får man så ikke ind længere, dels fordi man jo så bare kan fremrykke nogle investeringer. Så den her forestilling om, at man bare kan beskatte sig ud af alle problemer, holder jo ikke. Man har forsøgt sig med det her, synes jeg, lidt populistiske greb med beskatning af overnormale profitter, men det virker ikke.

Kl. 15:36

Første næstformand (Leif Lahn Jensen):

Der er ikke flere korte bemærkninger, så vi siger tak til hr. Alex Vanopslagh. Den næste på talerstolen er hr. Søren Pape Poulsen, Det Konservative Folkeparti. Velkommen.

Kl. 15:36

(Partileder)

Søren Pape Poulsen (KF):

Tak. Det er jo begrænset, hvad man kan nå på 3 minutter, og derfor har jeg altså valgt, at det er et enkelt emne, jeg vil koncentrere mig om, også henset til at forhandlingerne om vores uddannelser og vores universitetsuddannelser går i gang lige nu.

Der er jo kommet et forslag om, at halvdelen af de studerende skal have en kortere universitetsuddannelse end i dag, og det er vi bekymrede over, fordi vi frygter, at det er noget af et eksperiment, man kaster universiteterne ud i, og som risikerer at gøre mere skade end gavn. Der er en lang række advarsler både fra de studerende og universiteterne, og det er måske ikke så mærkeligt, men der er også økonomer, der advarer mod det her, og som peger på – i hvert fald ifølge Det Økonomiske Råd – at det kan gøre os markant fattigere, op til 14 mia. kr.

Så er der en lang kaskade af bureaukratisk bøvl, der kommer, når man på universiteterne går fra at skulle have én overbygning til hver bacheloruddannelse til at skulle have to rigtig mange steder. Det vil give rigtig meget administrativt arbejde, og jeg synes ikke, det er den gruppe, vi skal fremme får mere arbejde på universiteterne, for at være helt ærlig. Vi ender også med at opdele tusindvis af unge på A- og B-uddannelser, med alle de konsekvenser, det nu har for vores samfund. Jeg er også dybt bekymret for, hvad det kan betyde for valget af professionsuddannelser, hvis man kan få en 4-årig universitetsuddannelse, og hvad det vil betyde for det valg, de unge tager.

Jeg vil godt rose sådan de bagvedliggende tanker fra regeringen. Vi bakker sådan set op om tankerne bag, at vi styrker kvaliteten i hele vores uddannelsessystem og også erhvervsskolerne, og der er behov for mere kvalificeret arbejdskraft. Men som jeg også har sagt tidligere i et spørgsmål, så lad os nu prøve at gennemføre reformer frem for revolutioner, som vi jo ikke kender udfaldet af. Derfor har vi også foreslået nogle reformer af universiteterne, som giver lige så meget arbejdskraft som det, regeringen har foreslået, og som giver lige så mange penge som det, regeringen har foreslået, og det har vi jo fået ros for. Landets universitetsrektorer vurderer det som et snusfornuftigt og eftertænksomt forslag. Vi foreslår jo bl.a., at vi i højere grad dimensionerer universiteterne, så de tager færre studerende ind og primært på de uddannelser, der uddanner til arbejdsløshed, og så laver vi derudover en lille forsøgsordning. Lad os nu gøre det klogt. Jeg synes, vi har set mange eksempler på i vores samfund, at når vi gennemfører noget, der er total modstand mod alle steder, så får det et problem, når det skal implementeres, og hvis man ikke er med på implementeringen, kommer vi til at spilde rigtig mange kræfter på det her.

Så jeg håber meget, at vi i de forhandlinger, vi får, kan finde en vej til at skabe et arbejdsudbud, skabe en økonomi til at styrke vores uddannelser, men på en måde, så vi ikke tager og gambler med vores universitetsuddannelser, hvilket jeg faktisk føler vi er i gang med med det meget vidtgående udspil, der ligger nu. Tak.

Kl. 15:39

Første næstformand (Leif Lahn Jensen):

Så er det fru Mai Villadsen, Enhedslisten.

Kl. 15:39

Mai Villadsen (EL):

Mange tak. Jeg er meget enig med hr. Søren Pape Poulsen i spørgsmålet om universitetsuddannelserne og i, at det, regeringen har gang i, er gambling med institutioner, der jo faktisk fungerer. Vi også risikerer, at implementeringen slår helt fejl. Så der håber jeg vi kan samarbejde.

Et andet område, hvor vi jo har samarbejdet fra tid til anden, er klimaområdet, og jeg har noteret mig, at også Konservative er meget kritiske over for, at man frem ad banen har tænkt sig at skære i Klimarådets bevilling. Derfor håber jeg, at vi i fællesskab kan få presset regeringen i det spørgsmål. Vil Konservative være med til det?

Kl. 15:40

Første næstformand (Leif Lahn Jensen):

Værsgo.

Kl. 15:40

Søren Pape Poulsen (KF):

Ja, det vil vi bestemt. Det er jo vigtigt at have sådan nogle som Klimarådet, der ikke nødvendigvis altid siger det, man har lyst til at høre, og der skal findes penge for 2024. Nu forstår jeg, at det er en skrænt, der skal fyldes op, men det må vi jo gå fælles til. Jeg er meget enig i det. Og så synes jeg også, at vi mangler et stort svar, og det er på, hvorfor åben dør-ordningen ikke er blevet åbnet igen.

Kl. 15:40

Første næstformand (Leif Lahn Jensen):

Fru Mai Villadsen.

Kl. 15:40

Mai Villadsen (EL):

Ja, der er der også mange af os, der stiller store spørgsmål. Tak for den tilkendegivelse. Vi står jo med nogle meget akutte udfordringer, og jeg er rigtig glad for, at Konservative gerne vil beskytte og bevare Klimarådet. Det gjorde man jo også i høj grad for nogle regeringsperioder siden, hvor man faktisk var dem, der forsvarede af Klimarådet – så tak for det.

Jeg håber også, at Konservative vil være med til at lave en akutpakke for klimaet. Det mener vi der er behov for, hvis vi skal nå i mål med vores 2025-mål. Så det kunne jeg også godt tænke mig at høre om man vil.

Kl. 15:41

Første næstformand (Leif Lahn Jensen):

Værsgo.

Kl. 15:41

Søren Pape Poulsen (KF):

Nu skal jeg passe på, at jeg ikke bliver fanget i noget her, for det kommer jo an på, hvad den skal indeholde. Men vi kan blive enige om, at vi er bagefter, og at det kalder på handling. Så jeg går gerne ind i et rum, hvor vi ser på, om vi kan gøre noget mere hurtigere, og hvordan vi kan gøre det på en fornuftig måde. Så hvis det er det, der sådan er tilgangen, er jeg helt med, men det kommer selvfølgelig an på indholdet, det er jo klart.

Kl. 15:41

Første næstformand (Leif Lahn Jensen):

Så er det fru Mette Frederiksen, Socialdemokratiet.

Kl. 15:41

Mette Frederiksen (S):

Tak for det. Igen vil jeg kvittere for, at man går konstruktivt ind i forhandlinger omkring fremtidens uddannelsessystem. Jeg deler ikke helt partilederens bekymringer; jeg synes, at vi har lagt noget rigtig fornuftigt frem. Men lad os nu komme videre med forhandlingerne og så få fundet nogle gode løsninger. I det hele taget vil vi jo sådan set gerne i regeringen samarbejde, også med Det Konservative Folkeparti.

Vores to partier plejer jo at følges ad på retsområdet, og derfor kunne jeg godt tænke mig at høre, om det kunne anspore Det Konservative Folkeparti til at gå med i en finanslovsaftale, at vi i det finanslovsudspil, og jeg indrømmer, at der ikke er mange penge, fordi det er en lidt speciel finanslov i år, faktisk lægger op til et lille løft af domstolene, fordi der er en ventetidsproblematik.

Kl. 15:42

Første næstformand (Leif Lahn Jensen):

Værsgo.

Kl. 15:42

Søren Pape Poulsen (KF):

Det kan i hvert fald anspore Det Konservative Folkeparti til at anerkende rigtigheden af, at der er sat penge af til domstolene. Altså, jeg tænker, at vi i Folketinget langt hen ad vejen bærer et fælles ansvar for den udvikling, der har været gennem mange år. Der er simpelt hen for stort et pres. Vi har jo lavet nogle meget succesfulde lovgivninger, der har taget mange af vores dybt kriminelle væk fra gaden og ind i fængslerne, og nu er der så en kæmpe pukkel, jo ikke mindst på det civile område. Det holder ikke, så det er vi enige i.

Kl. 15:43

Første næstformand (Leif Lahn Jensen):

Fru Mette Frederiksen.

Kl. 15:43

Mette Frederiksen (S):

Udfordringerne på det her område er jo ret store, og det er derfor, vi også i regeringen arbejder med en egentlig strafreform, for det er i hele kæden, vi har behov for at opprioritere retspolitikken. Men når der er en regering, der indbyder Det Konservative Folkeparti til at gå med ind i en forhandling omkring finansloven, er det så ikke mærkeligt, hvis De Konservative ikke er med i sådan en aftale? Det ville jeg da synes var lidt mærkeligt.

Kl. 15:43

Første næstformand (Leif Lahn Jensen):

Værsgo.

Kl. 15:43

Søren Pape Poulsen (KF):

Jamen der er mange finanslove, vi ikke er med i. Den sidste regerings finanslove var vi jo heller ikke en del af. Vi mødte op til forhandlingerne, og det gør vi gerne.

Jeg skal være helt ærlig og sige, at vi er 3 måneder inde i året, og vi har en finanslov, der ligger nu, og som vi nok ikke kan hidse os voldsomt op over. Vi synes måske egentlig mere, at det, vi vil fokusere kræfterne på, er at komme i gang med at tale jobcenter og med at tale frisættelse af den offentlige sektor, og vi har også talt om at lave deciderede aftaler om domstolene. Én ting er pengene, en anden ting er, hvordan vi laver en forligspraksis, som jo faktisk er et nybrud, omkring det.

Kl. 15:44

Første næstformand (Leif Lahn Jensen):

Så er det hr. Martin Lidegaard, Radikale Venstre.

Kl. 15:44

Martin Lidegaard (RV):

Tak for klare tilkendegivelser fra hr. Søren Pape Poulsen om hele uddannelsesreformen. Det er jo sådan en af de situationer, hvor man tænker, hvad det egentlig er for et problem, det her udspil skal løse, når man kigger på, hvor mange andre problemer det skaber, hvis man faktisk beskærer halvdelen af landets universitetsuddannelser med 1 år, som alle jo også er imod – bortset fra regeringen.

Hr. Søren Pape Poulsen nævnte i sit indlæg her, at man ønsker at styrke uddannelserne i Danmark – også tak for den tilkendegivelse – men i det udspil, De Konservative har lavet, så vi en, så vidt jeg kunne se, 10-procentsbesparelse generelt. Så mit spørgsmål var: Hvordan vil Konservative gerne styrke uddannelserne i Danmark?

Kl. 15:44

Første næstformand (Leif Lahn Jensen):

Værsgo.

Kl. 15:45

Søren Pape Poulsen (KF):

Jeg mener, der ligger gode elementer i det forslag, der er, med bl.a. erhvervskandidaten. Men når vi vil dimensionere og beskære med 10 pct., er det selvfølgelig, fordi vi også har en holdning om, at der er rigtig mange unge mennesker, der går på universitetet, og for mange af dem uddanner sig til arbejdsløshed. Så kan en del af det at styrke uddannelserne jo være at kigge på vores erhvervsuddannelser og se, om vi kunne styrke noget der, gøre det mere interessant. Vi har jo brug for, at der er flere, der vil tage en erhvervsuddannelse. Kan vi gøre noget ved professionsuddannelserne? Jeg er bange for, at med den her reform kommer professionsuddannelserne til at minde for meget om nogle universitetsuddannelser, og det gør nok, at folk vil gå væk fra professionsuddannelserne.

Kl. 15:45

Første næstformand (Leif Lahn Jensen):

Hr. Martin Lidegaard.

Kl. 15:45

Martin Lidegaard (RV):

Vi deler helt målet om at styrke både erhvervsuddannelserne og professionsskolerne. Men vi ser nok sådan på det, at vi måske i virkeligheden har et behov for at tilføre nogle nye midler ind i hele uddannelsesområdet. For det, der er den egentlige udfordring, som også flere andre partier har været inde på, er vel, at vi stadig væk har ca. 20 pct. af de unge, som slet ikke får nogen uddannelse efter folkeskolen. De kan jo få alle mulige uddannelser, men der skal gøres en ekstra indsats, tror vi, for at de får det, og det er måske der, vi gerne vil fokusere. Det tror vi bedre vi kan gøre ved at tilføre ressourcer udefra end ved at lade hunden bide af sin egen hale. Danmark lever jo af uddannelse.

Kl. 15:46

Første næstformand (Leif Lahn Jensen):

Værsgo.

Kl. 15:46

Søren Pape Poulsen (KF):

Ja, det er jeg enig i. Vi foreslår selvfølgelig ikke en dimensionering på 10 pct., hvis vi ikke synes, det er fornuftigt.

Jeg synes da, der er nogle unge mennesker, vi skulle gøre langt mere for. Vi er kommet med et udspil for et år siden, tror jeg, hvor vi foreslår, at der måske var nogle i de ældste klasser i folkeskolen, der kunne få en dag om ugen ude på en virksomhed. I stedet for at de bliver tabt mellem to stole, kunne de så få en dag om ugen på en virksomhed, der kunne gøre, at de kunne se meningen med at gå i skole. Det er ikke sikkert, de ender på universitetet, men de ender i hvert fald med at få et godt liv og komme ud på arbejdsmarkedet. Jeg tror, vi skal tænke det hele vejen fra folkeskolen og videre.

Kl. 15:46

Første næstformand (Leif Lahn Jensen):

Så er det fru Franciska Rosenkilde, Alternativet.

Kl. 15:46

Franciska Rosenkilde (ALT):

Tak for det. Vi deler også nogle af de bekymringer, som hr. Søren Pape Poulsen kommer her med, omkring det udspil, der er på uddannelsesområdet, og for øvrigt også de kloge betragtninger, der kom fra hr. Martin Lidegaard.

Jeg vil dog spørge til noget andet – noget, som ligger både mig og rigtig mange danskere nær, og som jeg vil høre partilederens mening om, og det er det danske drikkevand. I Alternativet er vi meget optaget af, at vi beskytter det danske drikkevand og hurtigt får lavet nogle aftaler, der gør det. Hvordan forholder Konservative sig til det?

Kl. 15:47

Første næstformand (Leif Lahn Jensen):

Værsgo.

Kl. 15:47

Søren Pape Poulsen (KF):

Vi er jo i den helt fantastisk privilegerede situation i dette dejlige land, at vi kan åbne hanen og drikke vandet. Den situation er man desværre ikke i i mange andre lande. Derfor skal vi gøre alt, hvad vi kan, for at beskytte vores drikkevand. Vi har jo også – jeg tror, det var fru Pia Olsen Dyhr, der var inde på det tidligere – lavet en aftale om at beskytte vores reserver, som så ikke er blevet gennemført. Men lad os nu gå sammen og i fællesskab finde en løsning på det her.

Kl. 15:47

Første næstformand (Leif Lahn Jensen):

Fru Franciska Rosenkilde. Værsgo.

Kl. 15:48

Franciska Rosenkilde (ALT):

Tak. Jamen det lyder umiddelbart godt. Så vil jeg høre, om hr. Søren Pape Poulsen er med på, at det her ikke kun er et spørgsmål om at lave en plan, men at der også skal handling bag de ord.

Kl. 15:48

Første næstformand (Leif Lahn Jensen):

Værsgo.

Kl. 15:48

Søren Pape Poulsen (KF):

Det er altid godt at lade planer følge af handling, så lad os blive enige om det.

Kl. 15:48

Første næstformand (Leif Lahn Jensen):

Så er det hr. Lars Løkke Rasmussen, Moderaterne.

Kl. 15:48

Lars Løkke Rasmussen (M):

Tak for det. Jeg vil egentlig også spørge ind til finansloven, for jeg forstår ikke, at Det Konservative Folkeparti har meldt sig ud, før man har meldt sig ind. Det er rigtigt, at der ikke er noget stort frit råderum til politiske prioriteringer nu, men det er jo, fordi der er en lille smule tv-køkken over det i den forstand, at en stor del af året er gået og mange af ingredienserne er forberedt på forhånd, bl.a. den store Ukrainefond, vi har lavet i fællesskab, og akuthandleplanen, som skal løse vores sundhedsvæsen, og som De Konservative heller ikke er imod.

Derfor vil jeg egentlig bare spørge: Hvad er det så, der gør, at Det Konservative Folkeparti ikke vil tage et samlet endeligt medansvar for husholdningsregnskabet for 2023 og dermed også sende et signal om, at man er et parti, der gerne vil tæt ind omkring den her regering?

Kl. 15:49

Første næstformand (Leif Lahn Jensen):

Værsgo.

Kl. 15:49

Søren Pape Poulsen (KF):

Det synes jeg også vi signalerer. Vi har jo sagt, at vi er klar til at diskutere de helt store spørgsmål om jobcentre, frisættelsen af den offentlige sektor og en lang række andre initiativer. Vi har også stemt for alt, hvad der har med Ukraine at gøre.

Jeg siger jo ikke, at vi har meldt os ud. Vi siger måske bare, at vi nok har svært ved at se, at vi skal lægge alle vores kræfter i de her finanslovsforhandlinger i forbindelse med en finanslov, som egentlig hurtigst muligt burde vedtages, altså når vi er 3 måneder inde i perioden. Vi kommer jo til at stemme for finansloven. Altså, det synes jeg jo man som ansvarligt parti gør. Men derfor er det jo ikke sikkert, at man samlet set kan se sig i det, og med den forhandlingsreserve, der er, tror jeg, at der skal meget tv-køkken til, for at man synes, at det er nok til, at vi er med.

Kl. 15:49

Første næstformand (Leif Lahn Jensen):

Hr. Lars Løkke Rasmussen.

Kl. 15:49

Lars Løkke Rasmussen (M):

Jamen for mig er det bare lidt svært at forstå, at man ikke, hvis man har appetit på mere, starter med at spise det, der er, altså at man, hvis man virkelig har meget appetit, så til det, der står på bordet, siger: Det skal jeg ikke have, for jeg har appetit på meget mere.

Det er jo egentlig derfor, jeg spørger: Hvad er det i finansloven, der gør, at Det Konservative Folkeparti ikke kan indgå en aftale om det? Jeg er helt med på, at det ikke er noget, man skal bruge meget energi på, for det er jo sådan set færdigt. Så der må jo være et eller andet i finansloven, som man siger at man simpelt hen ikke vil lægge ryg til, siden man ikke vil indgå en samlet aftale om den.

Kl. 15:50

Første næstformand (Leif Lahn Jensen):

Værsgo.

Kl. 15:50

Søren Pape Poulsen (KF):

Men når en finanslov bliver lagt på bordet, vil man jo normalvis sige, hvad de partier, der skal være med, også kommer ind til bordet med, og hvad deres muligheder så er. Og de er da absolut begrænsede med det, der er. Vi vil da rigtig gerne diskutere nogle af de udgiftsposter, der er. Der er både noget til skat, noget omkring arbejdsmiljø, som vi altid positivt vil hælde flere penge i, men vi får aldrig nogen sinde en diskussion af, hvordan indsatsen fungerer. Der var noget der, vi godt kunne tænke os at komme mere ind i. For at citere hr. Lars Løkke Rasmussen: Det kræver mere end 18 sekunder at svare på det spørgsmål.

Kl. 15:51

Første næstformand (Leif Lahn Jensen):

Fru Pernille Vermund, Nye Borgerlige.

Kl. 15:51

Pernille Vermund (NB):

Tak for det. Der er meget, vi i Nye Borgerlige er meget enige med Det Konservative Folkeparti om, men der er også noget, vi ikke er enige om. Det er bl.a. den stigende industrialisering af vores danske landskaber og vores danske kulturlandskaber. Og når jeg taler om industrialisering, er det selvfølgelig de mange vindmøller, der bliver stillet op.

Lige før valget indgik Konservative sammen med et flertal i Folketinget en aftale om, at man ville lave screeninger for testcentre, hvor kæmpe vindmøller på 450 m bl.a. kunne stå i Vadehavet. Det er et UNESCO-verdensarvsområde. Mener Konservative virkelig, at det er en god idé at stille kæmpe vindmøller i Vadehavet?

Kl. 15:51

Første næstformand (Leif Lahn Jensen):

Værsgo.

Kl. 15:51

Søren Pape Poulsen (KF):

Nu skal vi skille tingene ad. Nu er der en screening, og så må vi se, hvor der er en mulighed. Vi vil jo allesammen gerne have den vedvarende energi, og vi vil gerne have en eksportsektor, altså en vindmølleindustri, der eksporterer for rigtig, rigtig mange penge, og så er vi også nødt til at acceptere, at der jo skal være testcentre nogle steder for at kunne teste de her store møller.

Vi ser en kæmpe mulighed rundtom i verden, i Indien og andre steder, for eksporteventyr, og så må vi selvfølgelig se på, hvor de her møller kan stå. Vi kan jo ikke udvikle dem og så sige, at vi ikke vil have dem stående nogen steder. Hvor de så skal være, må vi jo så drøfte; det skal jeg ikke gøre mig til professor eller klog i. Men vi skal selvfølgelig stadig væk beskytte vores natur, samtidig med at vi finder de rigtige steder.

Kl. 15:52

Første næstformand (Leif Lahn Jensen):

Fru Pernille Vermund.

Kl. 15:52

Pernille Vermund (NB):

Men det er jo en del af aftalen. Altså, det er en del af aftalen, at man vil afsøge Vadehavet – Vadehavet! – som et muligt sted at opstille 450 m høje kæmpe vindmøller. Hvordan kan man overhovedet få den tanke og så kalde sig konservative? Jeg forstår det ikke.

For mig er vores naturarv mindst lige så vigtig som vores kulturarv. Og jeg troede, at det var sådan nogle CBS-liberalister, der kunne finde på at kapitalisere det, som vi er givet i arv, og dermed fjerne en arv fra kommende generationer. Hvordan kan man få den tanke?

Kl. 15:53

Første næstformand (Leif Lahn Jensen):

Værsgo.

Kl. 15:53

Søren Pape Poulsen (KF):

Der kigges jo på flere muligheder, og uden sammenligning i øvrigt kan jeg godt huske debatten om det første testcenter i Østerild, hvor der jo var kæmpe protester – folk ville ikke væk fra skoven, og politiet måtte fjerne folk – over, at det var en stor ødelæggelse af det område, men det har jo vist sig at blive helt anderledes, hvis man kigger på det i dag. De protester er der jo ikke længere. Og nu er der jo tale om en screening, hvor man bl.a. kigger på Vadehavet, men også på andre steder. Så inden vi nu beslutter os for, at der er taget en beslutning, som ødelægger alt, så lad os nu lige se sådan med sund fornuft og helt stille og roligt på, hvor det kan lade sig gøre.

Kl. 15:53

Første næstformand (Leif Lahn Jensen):

Så siger vi tak til hr. Søren Pape Poulsen og velkommen til fru Mai Villadsen fra Enhedslisten.

Kl. 15:53

(Partileder)

Mai Villadsen (EL):

Tak for det. Vi har jo lige passeret 100-dagesmærket for den nye regering, og man kan nok uden at overdrive sige, at den ikke, i hvert fald i målingerne, har fået den allerbedste start. Man skal ikke være politisk analytiker for at kunne se, at det nok i høj grad skyldes det ret uskønne forløb i forbindelse med afskaffelsen af store bededag.

Men modsat afskaffelsen af store bededag, hvor det mildest talt nok ikke rigtig lykkedes regeringen at forklare danskerne, hvorfor de skulle af med en fridag, altså at etablere den såkaldt brændende platform, som man taler meget om i politik, ja, så står vi, når det gælder klimakrisen, decideret med en brændende platform. Derfor undrer det mig også, at regeringen på nogle punkter virker fodslæbende, ja, modvillig, nærmest handlingslammet i klimaspørgsmålet. For selv om regeringen rigtig ofte og med rette taler om at løse de store problemer, de store kriser, så kan man ikke sige, at de første 100 dage har været særlig grønne.

Med det nye finanslovsforslag fra regeringen er der altså heller ikke nogen nye klimainitiativer. Tværtimod skæres Klimarådets bevilling fra nytår. Det mener jeg simpelt hen er uansvarligt. Det råd, som skal overvåge, om vi lever op til vores klimamål, og som skal rådgive og vejlede os som politiske beslutningstagere, vil miste størstedelen af sin bevilling fra nytår. Det mener jeg altså ikke rimer på en regering, der vil løse de store problemer, men i stedet lugter af en regering, der dukker sig for ansvaret og skubber de her problemer ud i fremtiden.

Det kan man ikke. For det er nu, det gælder. Det er de næste få år, der afgør, om vi efterlader en bæredygtig klode, hvor livet kan blomstre og gro, til generationerne efter os, eller om vi går en tid i møde med mere ulighed, ekstremt vejr, naturkatastrofer, fattigdom og nød som følge af klimaforandringerne.

Og man skal ikke tro, at klimaforandringerne kun vil kunne mærkes rundtomkring ude i verden. Nej, de vil også kunne mærkes herhjemme. Faktisk vil de børn, der fødes i Danmark nu, risikere at leve i et land, der kan være op til 5 grader varmere, når de bliver gamle, altså om 80 år – hvis altså vi ikke handler på verdensplan, men også handler i Danmark. De her børn kommer om nogen til at mærke forandringen på egen krop, og samtidig virker det, som om vi har en regering, som er besynderlig upåvirket og uberørt, selv om man jo i sit grundlag skriver, at klimakrisen er vores generations største udfordring. Det er jeg rørende enig i. Derfor håber jeg ikke, det er tom retorik. Vi må holde håbet i live. Derfor vil jeg også rigtig gerne sige tak til partierne i den rød-grønne blok for det samarbejde, vi har haft i mange år for at holde klimahandlingen i gang. Tak.

Kl. 15:57

Første næstformand (Leif Lahn Jensen):

Tak. Så er det fru Pia Olsen Dyhr, SF.

Kl. 15:57

Pia Olsen Dyhr (SF):

Jeg har noteret mig, at Moderaternes formand, hr. Lars Løkke Rasmussen, ofte bruger vendingen, at det er rigtig godt, at vi har fået en regering hen over midten, fordi yderfløjene er sådan nogle, man jo slet ikke kan samarbejde med. Jeg tænker, at hr. Lars Løkke Rasmussens logik egentlig mere bunder i en fragmenteret blå blok, for når man kigger på de 3½ år, hvor vi samarbejdede med en socialdemokratisk etpartiregering, lykkedes vi jo med rigtig meget. Hvad vil fru Mai Villadsen fremhæve af resultater, som vi faktisk lykkedes med?

Kl. 15:57

Første næstformand (Leif Lahn Jensen):

Værsgo.

Kl. 15:58

Mai Villadsen (EL):

Tak for et ledende spørgsmål fra fru Pia Olsen Dyhr. Jeg er meget enig i analysen og diagnosen, nemlig at vi kan samarbejde om rigtig meget, og at vi er lykkedes med meget. Jeg er selvfølgelig uendelig stolt over klimaloven. Den var banebrydende, og det er den stadig. Den har skubbet til resten af verden. Jeg er også rigtig stolt over minimumsnormeringerne – noget, som SF kæmpede benhårdt for og lykkedes med. Vi er lykkedes med at udvide velfærden, og jeg synes, at samarbejdet var godt, og derfor mener jeg også, at den der dæmonisering af fløjene er forfejlet.

Kl. 15:58

Tredje næstformand (Karsten Hønge):

Pia Olsen Dyhr for sit sidste spørgsmål.

Kl. 15:58

Pia Olsen Dyhr (SF):

Jamen jeg synes også, at de 3½ år, der var, er noget af det bedste, der er sket for Danmark i mange år, og derfor var jeg jo også frustreret – det er måske i virkeligheden det bedste ord – over, at vi ikke kunne fortsætte i samme retning, mest på klimaets vegne, og derfor er jeg glad for, at partilederen for Enhedslisten bruger så meget tid på klima i sin tale.

Hvad mener fru Mai Villadsen er de næste skridt, vi skal levere på klimaområdet? For det handler jo ikke kun om de mål, vi har sat. Vi har sat mange ambitiøse mål, og vi har også leveret noget af det. Men jeg mener jo, at der er nogle skridt, der er påtrængende, ikke mindst, når vi taler om transport, men også, når vi snakker om landbruget.

Kl. 15:59

Tredje næstformand (Karsten Hønge):

Fru Mai Villadsen.

Kl. 15:59

Mai Villadsen (EL):

Tak for det. Jeg er fuldstændig enig, og jeg er enig i regeringens spor i forhold til at implementere aftaler hurtigere – det er helt rigtigt set – men vi skal også gøre mere. Jeg synes faktisk på transportområdet at Dansk Industri er kommet med nogle ganske udmærkede forslag for nylig, som jeg i hvert fald har lyttet til med stor interesse. På transportområdet mener jeg det er helt forkert at man aflyser så meget af den kollektive trafik, som vi har indført i fællesskab. På landbrugsområdet er der ingen tvivl om at vi skal varsle en ambitiøs og ordentlig CO2-afgift og handle hurtigere og desuden nedbringe mængden af kvælstof. Det vil både være godt for naturen, men også for klimaet.

Kl. 15:59

Tredje næstformand (Karsten Hønge):

Næste spørger er fru Mette Frederiksen.

Kl. 15:59

Mette Frederiksen (S):

Jeg kan jo hurtigt hoppe ind i koret og glæde mig over den regering, der var igennem 3½ år. Jeg vil i øvrigt sige på Socialdemokratiets vegne, at vi har været meget, meget glade for samarbejdet med Enhedslisten. Der er også nogle områder, hvor Enhedslisten og Socialdemokratiet ligger meget, meget langt fra hinanden. Det gælder udlændingepolitikken, retspolitikken, sikkerhedspolitikken og afstemningen omkring forsvarsforbeholdet, som jasiden vandt stort. Men der er jo også nogle uenigheder på den økonomiske politik, og jeg vil bare sige, at når jeg selv er optaget af, at vi fører en ordentlig økonomisk politik og fremtidssikrer Danmark, er det jo, fordi jeg ved, hvem det er, der kommer til at betale prisen, hvis ikke vi gør det. Det er ikke de bedst stillede, for de skal nok finde en vej. Det er de dårligt stillede i Danmark, der får en dårligere folkeskole eller en uværdig ældrepleje. Har man aldrig den overvejelse i Enhedslisten? Altså, indgår det slet ikke i overvejelserne?

Kl. 16:00

Tredje næstformand (Karsten Hønge):

Fru Mai Villadsen.

Kl. 16:00

Mai Villadsen (EL):

Jamen jeg er da glad for at høre, at fru Mette Frederiksen var glad for det samarbejde, vi havde i sidste periode. Så kan man jo undre sig over, hvorfor det ikke blev videreført, når nu flertallet var til det.

I forhold til spørgsmålet om økonomisk politik vil jeg sige, at jo, Enhedslisten er da ekstremt optaget af at fremtidssikre vores velfærdssamfund. Derfor mener jeg vitterlig også, at det er uansvarligt, at regeringen skalter og valter med skattelettelser i den her periode i stedet for at investere i eksempelvis velfærden, som har store problemer. Jeg undrer mig også over, hvorfor regeringen ikke f.eks. kommer med penge til erhvervsuddannelserne nu – et område, hvor vi er helt enige i der mangler investeringer.

Kl. 16:01

Tredje næstformand (Karsten Hønge):

Fru Mette Frederiksen.

Kl. 16:01

Mette Frederiksen (S):

Men i al respekt, og det er jo ikke, fordi elementer af skattepolitikken, og hvordan vi prioriterer nogle midler på erhvervsuddannelserne, ikke er vigtige, er det, vi står over for, jo langt større end begge dele. Altså, det er jo et trafikuheld i langsom gengivelse. For selv om vi har en stærk offentlig økonomi i dag og vi har holdbarhed på lang sigt, er der en kombination af demografiske udfordringer, det, vi ser ind i i forhold til manglende rekruttering, færre i den erhvervsdygtige alder og en overbureaukratisering af den offentlige sektor, og så hænger det simpelt hen ikke sammen. Og det er jo langt, langt større end en enkelt prioritering på en finanslov. Derfor er der jo behov for nogle grundlæggende reformer, så vi gør Danmark rigere og stærkere for også at kunne blive grønnere, og der synes jeg bare, jeg mangler Enhedslisten – I'm sorry to say. Jeg var meget, meget glad for vores samarbejde, men på de der tunge beslutninger synes jeg Enhedslisten godt kunne tjekke mere ind.

Kl. 16:02

Tredje næstformand (Karsten Hønge):

Fru Mai Villadsen.

Kl. 16:02

Mai Villadsen (EL):

Det er jeg sådan set ærgerlig over at fru Mette Frederiksen siger, for jeg mener, vi er tjekket fuldt ind, og at vi sådan set også har snakket reformer, også i de sidste 3 år. Det er rigtigt nok, at vi synes, at nogle af de klassiske arbejdsudbudsreformer som f.eks. afskaffelsen af store bededag er den forkerte vej at gå, men vi vil da gerne være med til, at der er flere, der kommer ind på arbejdsmarkedet, og som får flere muligheder i vores samfund. Vi ser gerne store reformer, men de skal jo være til folkets bedste, og derfor mener jeg heller ikke, det er en parentes, at I nu har ændret kurs i Socialdemokratiet og hellere vil bruge penge på skattelettelser.

Kl. 16:02

Tredje næstformand (Karsten Hønge):

Den næste spørger er fru Franciska Rosenkilde, Alternativet.

Kl. 16:03

Franciska Rosenkilde (ALT):

Tak. Og tak for talen, og tak for det gode samarbejde i den rød-grønne opposition – oppositionen til en regering, der trods krads kritik fra Klimarådet og rapporter om stigende CO2-udledninger holder fast i troen på, at vi er på den helt rette klimakurs. Det mærker man i hjertet, lyder det. På den baggrund vil jeg spørge: Hvad får regeringens klimapolitik fru Mai Villadsen til at føle i hjertet?

Kl. 16:03

Tredje næstformand (Karsten Hønge):

Fru Mai Villadsen.

Kl. 16:03

Mai Villadsen (EL):

Der er jo blevet snakket meget om hjerter i dag, iskolde hjerter – må man forstå – og trygge hjerter, og jeg bliver faktisk utryg over det citat fra klimaministeren. For det er jo ikke nok bare at mærke noget. Man skal også kunne se handling i virkeligheden, og når man så nærmest ser det modsatte, når det f.eks. gælder Klimarådet, så bliver jeg da oprigtigt bekymret.

Så der er behov for mere klimahandling, og jeg synes, det der citat skreg lidt til himlen, må jeg være ærlig og sige.

Kl. 16:04

Tredje næstformand (Karsten Hønge):

Fru Franciska Rosenkilde? Nej. Så siger vi tak til fru Mai Villadsen. Den næste partileder er hr. Martin Lidegaard, Radikale Venstre.

Kl. 16:04

(Partileder)

Martin Lidegaard (RV):

Mange tak formand. Det har været et svært valg, hvad man skulle tale om i dag. Man kunne tale uddannelse, som hr. Søren Pape Poulsen gjorde, og man kunne tale sundhed, som flere gjorde, men de to temaer forventer jeg også at vi får rig lejlighed til at diskutere her over de kommende dage, så jeg ender alligevel med at komme tilbage til klimaet, og det er der to grunde til.

Den ene grund er alvorlig og er – kan man sige – det, at vi har fået en IPPC-rapport, der jo endnu en gang understreger, hvor uhyggelig kort tid vi har tilbage: Det er en halvering af de globale udledninger af drivhusgasser, vi skal nå inden for de næste 7 år. Vi må konstatere, at vi stadig væk poster milliarder af kroner ind i Putins krigsmaskine, fordi hverken Danmark eller andre europæiske lande gør nok for at gøre sig fri af gas. Og som om det ikke var nok, har Klimarådet jo nu offentliggjort, at de ikke kan se, hvordan Danmark skal nå sine egne klimamål. Så vi kan jo godt her diskutere, om regeringen gør nok eller den ikke gør nok, men Klimarådet er sådan set klar i sin konklusion: Vi er ikke på vej mod en målopfyldelse, som sagen står nu.

Men man kan også godt blive træt af alle de kriser og af al den negative snak, så jeg vil tage den anden hat på og sige, at der selvfølgelig også er en anden grund til, at vi skal i gang med mere energieffektivitet, mere vedvarende energi og hele omstillingen af det danske samfund, og det er, at det er en omstilling, der rummer nogle utrolig store perspektiver for os, for dansk erhvervsliv, for Danmark, for vores sikkerhed. Vi kan få billigere energi, vi kan få ren energi, og vi kan få sikker energi; det hele ligger og venter på os. Vi har unikke kompetencer i Danmark, og jeg tror, der er en grund til, at de danske erhvervsorganisationer har været så utrolig vokale i den seneste tid, som de har. Man kan nærmest mærke frustrationen i de forskellige kontorer derude og hos danske virksomheder, der er specialiseret i det her, og det skyldes jo, at de i andre dele af verden, i USA f.eks., har indført historisk store støttepakker til at indføre – kan man sige – en grønnifisering eller en grøn omstilling af deres industrier. Danske virksomheder vælger i øjeblikket at flytte produktion til USA, fordi Danmark og EU ikke kan tilbyde det samme.

Det er mig utrolig svært at forstå, at regeringen ikke har mere travlt med at gribe alle de muligheder, der er for dansk erhvervsliv, at det ikke er højere på dagsordenen, og vi vil gøre alt, hvad vi kan for det, når vi går ind i finanslovsforhandlingerne. For vi vil gerne takke ja til at være med i de forhandlinger, og jeg kan jo allerede nu afsløre, at en af de ting, vi kommer til at bære til bordet, er et forsøg på at afsætte nogle flere midler til det grønne område, så vi kan få sparket gang i noget af det her, også omlægningen til grøn fjernvarme, omlægningen af hele vores landbrug, skovdrift osv. Der er så mange fantastiske ting at tage fat på, som vi gerne vil i gang med og håber vi kan inspirere regeringen til at komme i gang med nu. Vi synes, det haster, både af de meget alvorlige grunde, men også på grund af de kæmpe muligheder, der ligger lige foran os. Tak.

Kl. 16:07

Tredje næstformand (Karsten Hønge):

Den første kommentar er fra fru Pia Olsen Dyhr, SF.

Kl. 16:07

Pia Olsen Dyhr (SF):

Jeg synes jo på mange måder at Alternativet, Enhedslisten, SF og Radikale Venstre i den forgangne regeringsperiode var motoren på hele det grønne område. Sådan har jeg faktisk også hørt De Radikale udlægge det i en ikke så fjern fortid. Nu hørte jeg så hr. Martin Lidegaard hos Lippert i TV 2 News sige følgende:

Det afgørende for mig er, at vi har haft 3 år med Mette Frederiksen, hvor implementeringen af det grønne stort set har stået stille. Der er ikke sket noget, hele landbrugs- og transportområdet har stået stille.

Så er mit spørgsmål: Hvis det ikke er med SF, ikke er med Enhedslisten og ikke er med Alternativet, hvem skal den grønne dagsorden så drives fremad med?

Kl. 16:08

Tredje næstformand (Karsten Hønge):

Hr. Martin Lidegaard.

Kl. 16:08

Martin Lidegaard (RV):

Jeg håber da bestemt, at vi stadig i fællesskab kan være med til at drive den grønne omstilling frem. Hvis jeg skal gøre status over de seneste 3 år og den første regering, som Mette Frederiksen ledede, så fik vi lavet mange gode aftaler, og jeg er enig med Pia Olsen Dyhr i, at det var os, der drev dem frem. Vi fik lavet en aftale om den grønne fond; vi fik lavet en aftale om en firedobling af vedvarende energi, som i øvrigt hele Folketinget var med i; vi fik lavet en aftale om, at der skulle komme en skovplan, at der skulle komme en havplan, at der skulle komme en masse ting, herunder en afgift på landbruget.

Men de kom jo ikke, og de er ikke kommet endnu, selv om de skulle være kommet i efteråret, og når det handler om den vedvarende energi, går det alt, alt for langsomt med opbygningen af det.

Kl. 16:08

Tredje næstformand (Karsten Hønge):

Fru Pia Olsen Dyhr.

Kl. 16:08

Pia Olsen Dyhr (SF):

Jeg vil egentlig gerne holde fast i det samme program hos Søren Lippert på TV 2 News, og det er ikke for sådan at lave reklame her, men det er, fordi der her var ret mange interessante ting, der blev sagt. Det fremgår nemlig også, at Radikale Venstre forlod regeringsforhandlingerne med de tre partier her trods muligheden for at sætte sig i Klimaministeriet. Samtidig kritiseres det tidligere flertal, som jeg også spurgte om før, for ikke at gøre nok på klimaområdet.

Nu har vi så fået en centrum-højre-regering, som jeg vel tror er tæt på det, De Radikale drømmer om, men som end ikke nævner klimaet blandt de kriser, man listede op på topmødet i KL eller i finansloven. Og så er jeg lidt nysgerrig: Hvad er partilederens betragtning i forhold til det?

Kl. 16:09

Tredje næstformand (Karsten Hønge):

Hr. Martin Lidegaard.

Kl. 16:09

Martin Lidegaard (RV):

Jamen betragtningen er, at der er en ret stor forskel på, hvad flere partier siger fra den her talerstol, og hvad man så rent faktisk er klar til at gøre, og at hverken den ene eller den anden regeringskonstellation er en garanti for, at det forandrer sig. Derfor tror jeg, det er utrolig vigtigt, at nogle af os bliver ved med at have ambitionerne, og at vi bliver ved med at arbejde for dem med i regeringen eller uden for regeringen.

Vi konkluderede, at det, der var i regeringsgrundlaget, ikke var ambitiøst nok til, at vi kunne stå bag ved det. Men vi har ikke opgivet kampen for at gøre Danmark grønt.

Kl. 16:10

Tredje næstformand (Karsten Hønge):

Næste kommentar er til fru Mette Frederiksen, Socialdemokratiet.

Kl. 16:10

Mette Frederiksen (S):

Jeg vil først og fremmest kvittere for, at man går ind i finanslovsforhandlingerne med det sigte at lave en aftale. Jeg synes altid, at man skal påtage sig ansvaret. Det er jo ikke så svært at stå udenfor og kritisere; det svære er at påtage sig ansvaret og så få tingene til at ske i virkelighedens verden. Nu har vi diskuteret mange emner i dag. Nogle gange er vi oppe i helikopteren, andre gange synes jeg jo også man måske skal bruge sin energi på noget, der måske ikke fylder noget for mange, men som kan være vigtigt for de få.

Noget af det, der ligger i regeringens finanslovsforslag, er muligheden for en senere skolestart. Det er jo ikke noget, mange børn kommer til at benytte sig af, men vi ved, at der måske især er nogle drenge, som har svært ved at finde sig til rette i skolen, og det kan have nogle ret store konsekvenser, både for deres egen skolegang, men også for klassefællesskabet. Jeg vil egentlig bare gerne høre, om De Radikale bakker op om den her mulighed for en lidt senere skolestart for nogle.

Kl. 16:11

Tredje næstformand (Karsten Hønge):

Hr. Martin Lidegaard.

Kl. 16:11

Martin Lidegaard (RV):

Vi har ikke haft lejlighed til at diskutere det, men det vil jeg bestemt ikke afvise at vi vil støtte. Altså, i det hele taget vil jeg sige, at noget af det, der glæder mig meget i den nye regerings regeringsgrundlag og i den tilgang, vi har, er hele den her frigørelse af den offentlige sektor og fokusset på de 45.000 børn og unge, der står udenfor – det er også vores fokus – og vi vil meget gerne ind i det værksted, som fru Mette Frederiksen nævnte, og vi vil meget gerne bidrage, også med de kompetencer, vi har i vores bagland; vi har mange folk, der arbejder med det her.

Jeg tør ikke rigtig sige til eller fra på nuværende tidspunkt, for jeg har ikke selv så meget forstand på det, men jeg synes ikke, det lyder helt vanvittigt, at man skaber større fleksibilitet for forskellige typer af børn, i forhold til hvornår de starter i skolen.

Kl. 16:11

Tredje næstformand (Karsten Hønge):

Fru Mette Frederiksen.

Kl. 16:11

Mette Frederiksen (S):

Det tager jeg som et positivt svar, og så håber jeg, at De Radikale vil være med til at kigge hele vejen rundt, for vi har jo sådan set i mange år fulgtes ad i forhold til et fælles ønske om at bruge skolen, dannelse, uddannelse og læring til at udvikle vores samfund. Det mener jeg jo stadig væk er en af de stærkeste motorer.

Jeg må så også bare som socialdemokrat konstatere, at hvis man kommer med de allerallersvageste forudsætninger, er der i dag slet ikke nogen garanti for, at skolen løfter en og uddannelsessystemet løfter en. Det er måske for nogles vedkommende nærmest det modsatte. Vi bruger ikke skolen til at løfte dem, der virkelig har behov for det, på den måde, som nogle af os drømte om oprindelig, og der håber jeg bare, at De Radikale vil gå ind i det her med åbne øjne og måske også være med til at prioritere nogle af de dele af uddannelsessystemet, som ikke er blevet prioriteret i tilstrækkelig grad.

Kl. 16:12

Tredje næstformand (Karsten Hønge):

Hr. Martin Lidegaard.

Kl. 16:12

Martin Lidegaard (RV):

Jeg er hundrede procent enig i analysen, og jeg ser ikke noget vigtigere mål med hele den velfærdsreform, der lægges op til, end at prioritere netop de børn. Det er absurd, at vi i 70 år har haft en velfærdsstat, hvor det har været sådan i skolen. Det har jo været cirka hvert sjette barn, der gik ud af skolen uden basale færdigheder. Selvfølgelig skal vi styrke erhvervsuddannelserne, selvfølgelig skal vi styrke skolerne.

Hvis jeg skulle prøve at støde bolden den anden vej, ville jeg sige, at jeg tror, at vi måske også generelt kommer til at diskutere, hvad vi prioriterer mest i vores velfærdssamfund, og det med lige muligheder for alle. Jeg tror da, det er barndommen og ungdommen, og hvis vi gerne vil bevare den universelle tanke i vores velfærdsstat, er det dér, vi skal sætte ind. Det tror jeg også kræver, at vi tør prioritere, ikke bare inden for børn og unge-området, men måske også børn og unge i sig selv.

Kl. 16:13

Tredje næstformand (Karsten Hønge):

Den næste kommentar er til fru Franciska Rosenkilde, Alternativet.

Kl. 16:13

Franciska Rosenkilde (ALT):

Tak for det. Alternativet og Radikale Venstre er jo oftest enige om, at klimakrisen er den største krise, vi som samfund skal finde løsninger på – og tak for det. Jeg er selv temmelig bekymret for, hvordan vi skal finde løsningerne på en grøn fremtid, især hvis vi fastholder det her fokus på økonomisk vækst over alt andet. Og på den note vil jeg gerne spørge hr. Martin Lidegaard om en ting: Hvordan kan et konstant fokus på økonomisk vækst være foreneligt med en progressiv klimapolitik og idealet om at skabe et samfund, hvor vi lever inden for klodens bæreevne?

Kl. 16:14

Tredje næstformand (Karsten Hønge):

Hr. Martin Lidegaard.

Kl. 16:14

Martin Lidegaard (RV):

Jeg tror, at OECD i deres seneste fremskrivning beregner, at vi står over for en fordobling af verdens globale bnp over de næste 15-20 år. Det er jo primært vækst, der kommer fra 3 milliarder nye middelklasseborgere, altså folk, der kommer fra absolut fattigdom, og som rykker ind i middelklassen. Så jeg tror ikke, at man kan afskrive vækst på globalt niveau, men jeg tror bestemt, at vi skal have en helt, helt anden slags vækst end den, vi har haft i de forgangne 50 år. Det er der ingen tvivl om. Det skal være en bæredygtig vækst i både miljømæssig, klimamæssig, social og økonomisk forstand.

Kl. 16:14

Tredje næstformand (Karsten Hønge):

Fru Franciska Rosenkilde.

Kl. 16:14

Franciska Rosenkilde (ALT):

Det lyder rigtig spændende. Nu taler vi om dansk økonomi, ikke den globale, for alt andet lige må man sige, at Danmark tilhører verdens rigeste lande og er i en situation, hvor man kunne overveje at have en anden form for økonomisk politik, der havde flere bundlinjer. Vil partilederen eventuelt udfolde lidt mere, hvad partilederen mener omkring bæredygtig vækst?

Kl. 16:15

Tredje næstformand (Karsten Hønge):

Hr. Martin Lidegaard.

Kl. 16:15

Martin Lidegaard (RV):

Jamen det er ikke så svært. Det er vel i korthed, at vi skal afkoble udviklingen i vores økonomi fra vores rovdrift på naturens ressourcer og ødelæggelse af klimaet. Det er opgaven. Det tror jeg kun vi kan, hvis vi satser hundrede procent på bæredygtige teknologier – og i en skala, hvor vi er nødt til at have den private sektor med, for det er dem, der står for ca. 99 ud af 100 kr. eller euro eller dollars, som cirkulerer i verden. Så vi kan slet ikke gøre det; vi kan ikke gøre det hurtigt nok; vi kan ikke gøre det i den skala uden at have den private sektor med. Og derfor er en vækst i den del af økonomien klart en forudsætning, tror jeg, og så er der andre dele af økonomien, nemlig den del, der laver rovdriften, altså den ikkebæredygtige produktion, som jo så skal devækste, eller hvad man vil kalde det.

Kl. 16:15

Tredje næstformand (Karsten Hønge):

Tak til hr. Martin Lidegaard, Radikale Venstre. Der er ikke flere spørgere. Den næste taler er Morten Messerschmidt, Dansk Folkeparti.

Kl. 16:16

(Partileder)

Morten Messerschmidt (DF):

Tak, formand. Nu er jeg jo, tror jeg, stadig væk sådan yngste formand i kredsen her – sådan nogenlunde; der har været lidt variationer – og man skal måske lære det. Men jeg synes, det har været en meget underlig debat – en debat, hvor det er meget svært at blive klog på, hvad det egentlig er, vi bliver klogere på. Og man kan sige, at vores kollegaer har taget konsekvensen, al den stund at der ikke er andre end os tilbage; der var dog nogle til at begynde med.

Vi har fået at vide, at Venstre sidder i regering for at sikre økonomisk ansvarlighed – fint, godt, jamen så er vi da så langt. Vi ved, at Liberal Alliance går ind for markedskræfterne, og at alle de røde partier mener, at Danmark ikke er grønt nok, selv om jeg tror, det er relativt ubestridt, at der ikke findes ret mange andre ilande, som gør mere, end vi gør. Så når jeg har siddet og lyttet til den her debat, har det mest, tror jeg, bekræftet nogle af de sådan enten fordomme eller den sådan rituelle stammedans, der er i dansk politik.

Hvad skal man så gøre ved det? Jeg prøvede tidligere at spørge til et konkret bud på et helt centralt problem, som hr. Lars Løkke Rasmussen rejste, nemlig problemet med organer, som vi mangler i sundhedsvæsenet. Måske havde det være en idé, hvis vi i den her debat havde valgt at sige, at det var det, der var temaet, eller havde valgt et andet tema, i stedet for at vi alle sammen sådan fægter i alle mulige retninger, for så tror jeg i virkeligheden ikke, der er ret mange, der får ret meget fornemmelse af, hvad det er, vi vil med det her. Der sidder dog enkelte oppe på tilhørerpladserne: Velkommen, og god appetit til jer.

Men når nu det er sådan, vil jeg da også tillade mig at pege på en af de ting, det har undret mig slet ikke har fyldt mere i debatten, nemlig det, som uvægerligt bliver den største udfordring i forhold til at sikre vores velfærdssamfund, økonomien osv., nemlig at forudsætningerne for de fremskrivninger, vi opererer med, ikke kommer til holde. Der taler jeg om økonomien i vores velfærdssamfund fremadrettet, al den stund at stadig flere finder, at vores arbejdsmarked er blevet så stresset og presset osv., at man finder en vej ud før tid. Flere og flere danskere selvpensionerer sig.

Derfor ville jeg foreslå – måske efter organdonation – at vi havde en drøftelse af den velfærdsaftale, som vi var en del partier der indgik i 2006, men som jo ikke kommer til at holde. For når stadig flere trækker sig ud af arbejdsmarkedet, fordi rigiditeten og den manglende fleksibilitet gør, at man ikke kan forene det med familieliv og fritidsliv osv., så kommer pengene ikke til at være der. Derfor tror jeg, at vi i stedet for kun at tale om, at nu skal danskerne arbejde og vi skal bare have en stigende pensionsalder osv., kommer til at tale om, hvordan vi skaber et arbejdsmarked, som tager højde for mere rummelighed, måske ved at sige, at man i tiden frem til sin pensionsalder har mulighed for at gå ned på en 4-dagesarbejdsuge, måske ved at sige, at der skal være noget særlig lukrativt, hvis man bliver lidt længere, men at man til gengæld også får nogle mere skånsomme vilkår.

Vi har været meget omkring; der er ikke kommet så meget nyt på banen, så nu melder jeg bare ind med et af de temaer, som jeg ville have ønsket at vi kunne have kredset om i dag. Tak, formand.

Kl. 16:19

Tredje næstformand (Karsten Hønge):

Den første korte bemærkning er til fru Pia Olsen Dyhr, SF.

Kl. 16:19

Pia Olsen Dyhr (SF):

Det er jo helt i forlængelse af, hvad jeg selv har været optaget af tidligere i debatten, nemlig spørgsmålet omkring seniorpensionen. Jeg synes, det er en af modellerne, hvor folk, der har været en del år på arbejdsmarkedet, som er nedslidte, men ikke kan få en førtidspension, så kan få en anden mulighed for at gå af, selv om de ikke har været på arbejdsmarkedet længe nok til at opfylde kravene til Arnepensionen. Og der er Dansk Folkeparti jo forligsparter. SF fik ikke lov til at komme ind i forliget. Vi var ellers interesserede, men vi fik ikke lov. Derfor er jeg jo nysgerrig på, om Dansk Folkeparti vil holde fast i, at seniorpensionen ikke skal ændres.

Kl. 16:20

Tredje næstformand (Karsten Hønge):

Hr. Morten Messerschmidt.

Kl. 16:20

Morten Messerschmidt (DF):

Ja, jeg er stolt af seniorpensionsordningen og i øvrigt også af Arnepensionsordningen. Jeg synes, det er vigtigt, at vi har et arbejdsmarked, hvor folk, der har været der længe, men også er lægeligt nedslidte, altså har en arbejdsevne på under 15 timer om ugen, selvfølgelig kan komme ud på en anstændig måde.

Det er en vigtig side af mønten, men den anden side er jo: Hvad kan vi gøre på arbejdsmarkedet, for at folk ikke når dertil, hvor deres arbejdsevne i de sidste 5-6 år er helt nede på 15 timer? Kunne det f.eks. være, at man ikke havde 7 ugers ferie, men 8 eller 9? Kunne det være, at man fik en mere fleksibel ordning i forhold til færre dage i arbejdsugen osv.? Jeg synes, vi skal diskutere begge dele samtidig.

Kl. 16:20

Tredje næstformand (Karsten Hønge):

Fru Pia Olsen Dyhr.

Kl. 16:20

Pia Olsen Dyhr (SF):

At industrien har forenet deres overenskomster, er jo noget af det, som jeg gerne vil rose dem for. Det synes jeg faktisk har været positivt.

Jeg har et andet spørgsmål til partilederen, for jeg læste den her glimrende artikel i Jyllands-Posten, som i virkeligheden handler om Kina. Jeg synes, det er en virkelig god artikel. Og derfor vil jeg gerne spørge partilederen, hvordan man i Dansk Folkeparti ser på udenrigsministerens ønske om et nyt strategisk partnerskab med Kina, og hvorvidt det er oplagt i en tid, hvor Kina er forholdsvis aggressiv i verden.

Kl. 16:21

Tredje næstformand (Karsten Hønge):

Hr. Morten Messerschmidt.

Kl. 16:21

Morten Messerschmidt (DF):

Det ser vi på med stor bekymring. Altså, vi ønsker, at Danmark sætter sig i spidsen for at lave en alliance med frihandelsorienterede demokratier, som opererer efter de samme principper, som vi kender i NATO, men inden for handelspolitikken. Hvis vi i den vestlige verden skal stille os over for Kina, kan vi kun gøre det i fællesskab. Så vi skal have en musketered, ligesom man kender det fra det militære samarbejde, inden for handelssamarbejdet, hvor vi i Danmark, dvs. i EU, for der ligger vores handelspolitik i hvert fald for tiden, sammen med USA, Canada, Japan, Sydkorea, Australien, Israel og UK laver en alliance – det er sådan frit fra hovedet de store økonomier, vi samhandler med – sådan at hvis Kina rammer en af os, svarer vi tilbage i fællesskab. Det er den eneste måde, vi kan håndtere Kina på.

Så nej, vi skal ikke have et partnerskab. Det er der slet ikke tid til. Kina er en destabiliserende faktor i verdensfreden og ved den verdensorden, som vi kalder den vestlige. Derfor skal vi se på Kina med meget større alvor og skepsis.

Kl. 16:22

Tredje næstformand (Karsten Hønge):

Den næste kommentar er til fru Franciska Rosenkilde, Alternativet.

Kl. 16:22

Franciska Rosenkilde (ALT):

Tak. Det er jo glædeligt at høre Dansk Folkeparti tale om en 4-dagesarbejdsuge. Det er jo lige ned i Alternativets mærkesager, så det vil vi meget gerne snakke videre om.

Et andet sted, hvor vi måske har en fællesmængde, er omkring dyrevelfærd. Men jeg oplever nu oftest at høre Dansk Folkeparti tale om dyrevelfærd, når det handler om kæledyr, måske til nøds dyretransporter. Men jeg kunne godt tænke mig at høre Morten Messerschmidts holdning til dyrevelfærden i danske stalde – om partilederen mener den er god nok.

Kl. 16:23

Tredje næstformand (Karsten Hønge):

Hr. Morten Messerschmidt.

Kl. 16:23

Morten Messerschmidt (DF):

Nej, det mener jeg ikke. Det er nogle gange frygteligt at se de, ja, historier – det er jo ikke historier, det er jo virkelighed – om det, som foregår mange steder. Jeg vil bare sige, at der jo også er mange solstrålehistorier. Der er masser af landmænd, der sagtens kan finde ud af at få tingene til at harmonere, men vi bør gøre det meget mere, når det kommer til dyrene.

Jeg var selv, da jeg sad i Europa-Parlamentet – i øvrigt sammen med Dan Jørgensen, som også var her tidligere – meget optaget af det, der hed »8 hours«, altså at få nedbragt tiden, hvor man kan fragte kvæg, grise osv., og der skal vi være foregangsland.

Kl. 16:23

Tredje næstformand (Karsten Hønge):

Fru Franciska Rosenkilde.

Kl. 16:23

Franciska Rosenkilde (ALT):

Det synes jeg lyder rigtig positivt, og jeg håber, at vi imellem Alternativet og Dansk Folkeparti kan lave en plan for, hvordan vi får en meget bedre, øget dyrevelfærd i de danske landbrug.

Kl. 16:23

Tredje næstformand (Karsten Hønge):

Hr. Morten Messerschmidt.

Kl. 16:23

Morten Messerschmidt (DF):

Ja. Altså, jeg synes jo, man skal samtale meget mere i forbindelse med landbruget, altså også, at man i stedet for alt det her med at trække ting ned over hovedet på folk på klimaområdet skal lave en forpligtende aftale om, hvor man gerne vil være, skal vi sige i 2025, i 2030 osv., og så finde en måde, hvor man både ved teknologisk udvikling, men selvfølgelig også ved at stramme kravene til miljø, til dyrevelfærd, til klima kan gøre det i fællesskab. Så hvis vi er enige om den tilgang til landbruget, tror jeg godt, vi kan lave noget.

Kl. 16:24

Tredje næstformand (Karsten Hønge):

Næste kommentar er til fru Mai Villadsen, Enhedslisten.

Kl. 16:24

Mai Villadsen (EL):

Tak. Jeg havde egentlig tænkt mig at spørge til seniorpensionen, men der har jo været en god dialog mellem fru Pia Olsen Dyhr og hr. Morten Messerschmidt, hvor jeg er meget enig. Men så blev jeg lidt inspireret af partilederens tale, som jo handlede om, hvordan vi kan få et arbejdsmarked, hvor der er plads til flere. Og noget af det, som jeg synes er lidt overset, men som jo alligevel er virkeligheden, er, at regeringen vil afskaffe seniorjobordningen – en ordning, som betyder, at flere seniorer faktisk har mulighed for at komme i arbejde og blive sikret et arbejde i stedet for at stå i arbejdsløshed. Er Dansk Folkeparti enig i, at det er en dårlig idé at afskaffe den, og vil I være med til at forsøge at forhindre det?

Kl. 16:25

Tredje næstformand (Karsten Hønge):

Hr. Morten Messerschmidt.

Kl. 16:25

Morten Messerschmidt (DF):

Jeg vil meget gerne medvirke til at forsøge at forhindre det, men jeg vil også gerne gå videre, altså sikre, at man som senior kan få mulighed for at få et fleksjob. Jeg synes også, at hvis man arbejder videre, efter man egentlig kunne gå på pension, skal man naturligvis have ret til dagpenge. Altså, vi skal da gøre, hvad vi kan, for at sikre, at de mennesker, der gerne vil være på arbejdsmarkedet, får mulighed for det, men under nogle vilkår, som gør, at man ikke mister pusten.

Kl. 16:25

Tredje næstformand (Karsten Hønge):

Fru Mai Villadsen.

Kl. 16:25

Mai Villadsen (EL):

Tak for det svar. Det vil vi også rigtig gerne kigge ind i, for Danmark er jo desværre ikke et af de lande, hvor vi er rekordgode til at få seniorer i job. Bevares, vi er bedre end nogle lande, men det lykkes bedre andre steder. Og det er jo en måde at sikre, både at folk har mulighed for at være på arbejdsmarkedet på ordentlige vilkår, man også at vi netop gør noget ved nogle af de rekrutteringsudfordringer, vi har. Så det svar er jeg glad for, og det vil jeg gerne kvittere for.

Kl. 16:25

Tredje næstformand (Karsten Hønge):

Hr. Morten Messerschmidt.

Kl. 16:25

Morten Messerschmidt (DF):

Jeg er fuldstændig enig. Hvis vi i Danmark bare var lige så gode, som de er i Norge, til at holde seniorerne på arbejdsmarkedet, havde vi 60.000 flere på arbejdsmarkedet. Altså, det synes jeg er et noget mere tillokkende alternativ end det, som regeringen bl.a. lægger op til. Og lad mig bare som supplement til det, fru Mai Villadsen siger, nævne handicappede. Altså, der er jo rigtig mange med fysiske udfordringer, som sagtens kan arbejde. Det kan godt være, at man har haft en hjerneblødning og måske efter nogle år har genoptrænet så meget, at man kan arbejde 10 eller 15 timer. Den livskvalitet, der er i at være en del af arbejdsmarkedet, selv om man ikke lige passer ind i en boks, skal man ikke undervurdere. Så det vil vi meget gerne arbejde videre med.

Kl. 16:26

Tredje næstformand (Karsten Hønge):

Næste kommentar er til fru Mette Frederiksen, Socialdemokratiet.

Kl. 16:26

Mette Frederiksen (S):

Tak. Jeg vil starte med at kvittere positivt for overvejelserne om, hvordan vi skaber et mere fleksibelt arbejdsmarked for seniorer. Det må jo meget gerne være, både inden man når pensionsalderen, altså der, hvor man har behov for måske at nedtrappe, men det må også meget gerne være, efter at man sådan set er gået på pension. For vi er meget forskellige som mennesker, og lige så optaget jeg er af de nedslidte, lige så optaget er jeg jo af, at folk, der gerne vil blive ved med at arbejde og kan det, får muligheden for det. Så det synes jeg er positivt.

Jeg kunne godt tænke mig at spørge ind til noget andet, nemlig i forhold til at vi har et ønske i regeringen om at skabe en mere praktisk folkeskole, i høj grad for også at tilgodese nogle af de drenge, som i dag har svært ved at bevare deres læringsglæde og have lyst til at gå i skole. Er det noget, Dansk Folkeparti kunne se sig selv i et samarbejde omkring?

Kl. 16:27

Tredje næstformand (Karsten Hønge):

Hr. Morten Messerschmidt.

Kl. 16:27

Morten Messerschmidt (DF):

Jeg synes, det lyder spændende. Jeg vil godt høre lidt mere, men selve tanken om at afakademisere i hvert fald en del af folkeskolen lyder spændende. Selvfølgelig skal man stadig væk læse bøger og kende sin Jeppe Aakjær osv. osv. – det var måske en forkert forfatter, jeg fik nævnt; det var ikke for at fornærme nogen. Grundlæggende lyder det tiltalende at få en skole, der måske også har et samarbejde med nogle af de praktiske håndværkerfag osv., altså sådan at man stifter bekendtskab med det. Jeg kunne i hvert fald godt, da jeg gik i folkeskole – det er jo for os alle sammen efterhånden noget tid siden – have ønsket mig en mere praktisk forståelse af, hvad det er at være tømrer, og hvad det er at være murer osv., i stedet for at alting var sådan møntet på det mere boglige.

Kl. 16:28

Tredje næstformand (Karsten Hønge):

Fru Mette Frederiksen.

Kl. 16:28

Mette Frederiksen (S):

Personligt tror jeg faktisk ikke, at det er bøgerne, der er problemet. Jeg tror i virkeligheden, at problemet er, at der er for få bøger efterhånden i vores folkeskole. Men det er nok mere den måde, vi betragter læring på, og så – og det kan jeg jo selv fornemme – at noget af det, man engang lærte på universitetet, er trukket ned i gymnasiet, og at noget af det, man engang lærte i gymnasiet, er trukket ned i folkeskolen. Og samtidig med det har man jo fået nogle pædagogiske doktriner og dogmer, som sikkert er gode for nogen, men som i hvert fald ikke har været gode for alle. Så jeg vil egentlig bare nøjes med at glæde mig over, at man går konstruktivt ind i det her arbejde, for det at skabe en skole, der både danner og gør vores børn til demokratiske medborgere, men som jo også giver dem den læring og de kompetencer, der skal til, så de kan klare sig godt i deres eget liv, er bare helt afgørende.

Kl. 16:29

Tredje næstformand (Karsten Hønge):

Hr. Morten Messerschmidt.

Kl. 16:29

Morten Messerschmidt (DF):

Det tror jeg ikke at der er to holdninger til, og især det, at folk, der måske kommer fra et hjem, der er akademisk eller bogligt, eller hvad vi skal kalde det, også lærer respekten for andre dele af samfundet, synes jeg er enormt tiltalende. Derfor – hvis jeg bare må perspektivere det yderligere – synes jeg faktisk, at den tanke, som hr. Lars Løkke Rasmussen har fremlagt, om samfundspligt er meget spændende. Altså, sådan nogle som hr. Lars Løkke Rasmussen og jeg får jo buddet i form af værnepligt, men kunne man gøre noget, hvor alle unge mennesker i et halvt år kom ud og oplevede noget, som måske ikke bliver deres almindelige job, men hvor man får nogle oplevelser og nogle bekendtskaber og lærer nogle miljøer at kende, som ikke lige er naturlige for en? Det tror jeg er en meget, meget sund dannelsesrejse.

Kl. 16:29

Tredje næstformand (Karsten Hønge):

Tak til hr. Morten Messerschmidt, Dansk Folkeparti. Den næste taler er fru Franciska Rosenkilde, Alternativet.

Kl. 16:30

(Partileder)

Franciska Rosenkilde (ALT):

Tak for alle de gode taler og al den gode debat, vi har haft i dag. Selv om det er min første partilederdebat, er det dog en anden mærkedag, jeg gerne vil fremhæve i min tale. Det er nemlig overshootdag i dag. Det vil sige, at vi i Danmark i dag har opbrugt vores naturlige ressourcer for 2023. De ressourcer, som jorden naturligt kan genskabe af sig selv, er altså sluppet op. Fra og med i dag, den 28. marts, er det derfor i teorien slut med at bygge nyt, fælde træer og fange fisk – i teorien, for i praksis bygger vi jo videre, fælder og fisker vi selvfølgelig ufortjent videre i morgen. Men det betyder altså, at vi fra i morgen af kører på overtræk. Vi låner af de fremtidige generationers ressourcer, og det er et problem – et problem, der kun vokser sig større og større, jo længere tid der går, før vi handler. Det er derfor, at vi i Alternativet går til finanslovsforhandlingerne med ét spørgsmål: Hvor er regeringens grønne akutpakke?

Vi har et sundhedsvæsen i knæ, og på den baggrund fremlagde regeringen for nylig en akutpakke, og det giver mening. Jeg håber dog, at der også bliver tid til at diskutere sundhedspolitik og ikke kun lappeløsninger og drift. Men hvorfor ser vi ikke samme handlekraft, når det handler om klodens sundhed? I sidste uge fik vi en opgørelse, der viser, at det danske CO2-udslip steg fra 2021 til 2022. Det går altså den gale vej, selv om der ligger flere initiativer, man kunne starte med med det samme, og som ville levere reelle reduktioner: lavbundsjorder, plantemad i offentlige kantiner, en dieselafgift og reduktion af dyreproduktionen.

Klimarådet gentog for nylig deres kritik af regeringens klimapolitik; de kalder endda den vedtagne landbrugspolitik for risikofyldt. Jeg vil gå så langt som at kalde den et politisk svigt, fordi den netop ikke viser en reel bæredygtig omstilling for erhvervet. At klimaministeren kan mærke i hjertet, at det nok skal gå med vores klimamål, er ikke godt nok for os i Alternativet. Vi har i årevis lavet og forhandlet klimaplaner her i Folketinget, men vi mangler altså at se resultaterne. Ja, det, der mangler allermest i den danske grønne omstilling lige nu, er reduktioner på den korte bane og inden 2025. Vi mangler ikke dokumentation, der bekræfter problemets størrelsesorden; vi behøver ikke at opfinde en masse nye virkemidler; vi mangler akut politisk handling nu. Det glæder jeg mig til at diskutere med jer. Tak.

Kl. 16:32

Tredje næstformand (Karsten Hønge):

Første kommentar er fra fru Mai Villadsen, Enhedslisten.

Kl. 16:33

Mai Villadsen (EL):

Tak for en tale, som jeg er meget, meget enig i, og et samarbejde, som er rigtig godt mellem os og Alternativet. Ud over at vi står i en voldsom klimakrise, har naturen jo også sin egen krise, biodiversitetskrisen. Derfor må jeg sige, at jeg var meget rystet, da jeg fandt ud af, at den danske regering har tænkt sig at svække EU's nye naturlov og den indsats, man gør i Europa for at beskytte naturen. Jeg kunne rigtig godt tænke mig at høre, hvad Alternativet tænker at der er behov for for at beskytte naturen bedre i Danmark, for jeg ved, at vi deler den bekymring.

Kl. 16:33

Tredje næstformand (Karsten Hønge):

Fru Franciska Rosenkilde.

Kl. 16:33

Franciska Rosenkilde (ALT):

Tak for spørgsmålet. Det gør vi i hvert fald. I Alternativet anerkender vi fuldstændig, at de her kriser hænger sammen. Og et af de store problemer er, at man prøver at behandle dem hver for sig. Det er helt klart, at den ene er den andens forudsætning, og en af de store grunde til, at naturen har det så dårligt i Danmark, er jo, at den ikke har noget plads. Det er, fordi 60 pct. af vores land er opdyrket af et intensivt landbrug, og det har presset naturen fuldstændig i bund. Så én ting er, at vi har brug for at have mere ubeskyttet natur, men vi er også nødt til at tænke natur langt mere ind i vores produktion.

Kl. 16:34

Tredje næstformand (Karsten Hønge):

Fru Mai Villadsen.

Kl. 16:34

Mai Villadsen (EL):

Tusind tak. Det er jeg meget enig i. Vi er jo også meget optaget af et landbrug, hvor man i højere grad optager CO2 og beskytter naturen i højere grad. Det er der mange landmænd der gør, men vi kan godt gøre langt mere.

Også tak for at sige, at det handler om plads, når det gælder naturen. Det ved vi jo. Derfor håber jeg også, at vi kan arbejde sammen om det, vi jo i fællesskab har talt meget om, og som er kommet ind i regeringsgrundlaget, nemlig en naturlov. Vi mangler bare nogle konkrete tal. Der håber jeg også på et stærkt samarbejde.

Kl. 16:34

Tredje næstformand (Karsten Hønge):

Fru Franciska Rosenkilde.

Kl. 16:34

Franciska Rosenkilde (ALT):

Tak. Det vil jeg meget gerne kvittere for, og jeg vil også garantere, at Alternativet rigtig gerne vil have et stærkt samarbejde med Enhedslisten om at beskytte naturen, både i Danmark, men også i EU og resten af verden, så meget vi overhovedet kan. Det betyder også, at vi skal være mere progressive i forhold til produktion og landbrug. Og så handler det selvfølgelig også om at presse regeringen til faktisk at handle på det, som de jo har skrevet i deres regeringsgrundlag.

Kl. 16:35

Tredje næstformand (Karsten Hønge):

Den næste kommentar er til fru Pia Olsen Dyhr, SF.

Kl. 16:35

Pia Olsen Dyhr (SF):

Jeg vil gerne kvittere for talen, for jeg synes, det er en grøn og ambitiøs tale. Jeg bliver sådan helt glad i hjertet. Jeg tænker, at klimaministeren kan lade sig inspirere af fru Franciska Rosenkilde. Men det til side.

Et af de steder, hvor dansk natur virkelig halter og virkelig halter bagefter og er noget af det, vi bør kigge på, når regeringen nu kommer med deres udspil til en naturlov – det håber jeg de gør snart – er jo naturen i havet. Vi er stærkt udfordrede, i forhold til vi har så meget hav, men stadig væk tillader bundtrawl i indre farvande. Det er jo noget af det, der gør, at der er mange arter, der forsvinder. Hvad er nogle af de dagsordener i forhold til havet, som Alternativet læner sig op ad?

Kl. 16:36

Tredje næstformand (Karsten Hønge):

Fru Franciska Rosenkilde.

Kl. 16:36

Franciska Rosenkilde (ALT):

Tak. Vi er meget enige i den dagsorden, som fru Pia Olsen Dyhr bringer op her. Den bliver nogle gange lidt glemt, men det er jo sådan, at hvis man flyttede vandet og kiggede på danske farvande, så ville man blive ret forfærdet over, hvordan havbunden faktisk ser ud. Den er jo nærmest død rigtig, rigtig mange steder. Vi er helt med på at begrænse og forbyde bundtrawl, altså alt, hvad der har at gøre med fiskeri, som ikke er skånsomt. Og så handler det også om at plante en masse ålegræs, som jo både har en kæmpe klimaeffekt, men også har rigtig gode effekter på naturen i havene.

Kl. 16:36

Tredje næstformand (Karsten Hønge):

Fru Pia Olsen Dyhr.

Kl. 16:36

Pia Olsen Dyhr (SF):

Noget af det, vi lykkedes med de sidste 3½ år, var både at etablere stenrev og at forbyde bundtrawl i Øresund, men også i Lillebælt – nogle af de ting, som den her regering har valgt at rulle tilbage. Og grunden til, at jeg er lidt optaget af det, er, at der er mange diskussioner om, hvor det egentlig er, det grønne er. Jeg synes stadig væk, at det grønne, stærke flertal, som jo faktisk fungerer og er visionært, er Alternativet, Enhedslisten, Radikale Venstre og SF. Og forudsætningen for, at vi går videre med det, er simpelt hen, at vi får Socialdemokraterne tilbage og kan presse dem yderligere. Er Alternativet enig i den vurdering?

Kl. 16:37

Tredje næstformand (Karsten Hønge):

Fru Franciska Rosenkilde.

Kl. 16:37

Franciska Rosenkilde (ALT):

Det er jeg fuldstændig enig i. Det er et samarbejde, som er rigtig godt, og som står stærkt og er et flertal, hvis Socialdemokratiet vil det – hvor vi rent faktisk kunne lave rigtig meget god politik og ikke mindst handling på hele natur- og klimaområdet. Så det er kun et spørgsmål om politisk vilje.

Men Alternativet bakker fuldstændig op om det samarbejde, vi har i rød-grøn fløj.

Kl. 16:37

Tredje næstformand (Karsten Hønge):

Næste kommentar er til fru Mette Frederiksen, Socialdemokratiet.

Kl. 16:37

Mette Frederiksen (S):

Tak for talen. Jeg kunne godt tænke mig at stille et lidt mere sådan åbent spørgsmål, for der er et åbenbart dilemma, når man er grøn, og det oplever jeg at vi begge to er, nemlig at på den ene side har vi behov for meget mere vedvarende energi, og det skal gå hurtigere, og vi skal bruge meget af det til power-to-x for overhovedet at kunne omstille vores samfund, og hvis vi skal speede meget op for meget mere vedvarende energi – og det er ligegyldigt, om det er på land, eller det er til havs – så ved vi godt, at der på den anden side kommer nogle dilemmaer i forhold til miljøbeskyttelse. Nu stiller jeg et åbent spørgsmål: Hvordan ser I egentlig på det i Alternativet?

Kl. 16:38

Tredje næstformand (Karsten Hønge):

Fru Franciska Rosenkilde.

Kl. 16:38

Franciska Rosenkilde (ALT):

Vi ser sådan på det, at klima og miljø og natur skal gå hånd i hånd. Man må ikke, hvad skal man sige, glemme den ene krise, fordi den anden lige er på mode. Man kan tænke det her sammen, og det skal vi. Og jeg er glad for, at fru Mette Frederiksen stadig ser sig selv som grøn. Jeg tror, at et af de steder, hvor vi måske i den grad kan være uenige, er, at i den her omstilling er vi jo parate til at sige at det materialistiske forbrug – og det vil også sige energiforbruget – er nødt til at blive sat ned, for at det bliver vedvarende. Vi kan ikke forbruge, sådan som vi har gjort indtil nu. Vi står her i dag på en earth overshoot-dag, allerede den 28. marts, og der er vi nødt til at forstå, at alt, hvad vi bruger fremover, er et overforbrug. Og hvis man ikke har styr på sine betalingsbalancer, lige meget om det er penge, eller om det er naturressourcer, så går det i minus, og det kan vi ikke stå model til.

Kl. 16:39

Tredje næstformand (Karsten Hønge):

Fru Mette Frederiksen.

Kl. 16:39

Mette Frederiksen (S):

Jamen jeg er enig i, at der er et overforbrug, og det er jo faktisk lykkedes os i den her vinter at få nedbragt energiforbruget. Men det er ikke den måde, vi skal gøre det på fremadrettet, for vi har jo behov for energi for at kunne leve og transportere os og producere. Jeg synes, hvis jeg skal være helt ærlig, at svaret er lidt for let, for partilederen ved jo godt, at der er noget nede i det her, vi bliver nødt til at forholde os til. For ganske ofte tager det meget lang tid at opsætte havvindmøller eksempelvis eller for den sags skyld møller på land, fordi der er nogle miljøhensyn, og hvad så, hvis vi står i en situation, hvor vi bliver nødt til at vælge? Jeg er enig i, at vi skal håndtere begge dele, men hvad nu, hvis vi nogle steder bliver nødt til at træffe et valg – hvad gør Alternativet så?

Kl. 16:40

Tredje næstformand (Karsten Hønge):

Fru Franciska Rosenkilde.

Kl. 16:40

Franciska Rosenkilde (ALT):

Først og fremmest vil jeg mene, at der er andre bureaukratiske udfordringer end lige det at få flere vindmøller op. Når det så er sagt, er det jo, fordi det ikke er den rigtige løsning, man så sidder med, hvis der er det dilemma. Så må man jo finde en anden løsning, hvor man ikke går på kompromis. Og det har jo også vist sig igen og igen, at når man laver løsninger og samtænker kriserne, så løser man også flere dagsordener på en gang frem for først at løse den ene og så finde ud af, at der faktisk var et problem i forhold til en anden dagsorden. Så hvis man har det dilemma, har man ikke fundet den rigtige løsning.

Kl. 16:41

Tredje næstformand (Karsten Hønge):

Så siger vi tak til fru Franciska Rosenkilde, Alternativet. Næste taler er fru Pernille Vermund, Nye Borgerlige.

Kl. 16:41

(Partileder)

Pernille Vermund (NB):

Tak for ordet. Det borgerlige Danmark skal genrejses. Jeg indrømmer, at det som borgerlig og også som Nye Borgerlige er svært i øjeblikket. Havde det ikke været svært, havde jeg ikke stået her i dag. Men jeg står her. Jeg står her, fordi jeg føler en pligt over for vores land, over for det borgerlige Danmark og over for den bevægelse af borgerlige danskere, som Nye Borgerlige er. Efter årtier, hvor såvel liberale som socialdemokratiske regeringer har udhulet vores værdifællesskab, ensrettet samfundet og centraliseret magten, er det tid til en borgerlig værdikamp. Vi skal genopbygge respekten for de grundlæggende værdier, vi med vores land, kultur og velstand er givet i arv. Vi skal give magten, friheden og ansvaret tilbage til de danske familier, til de nære samfund og til de frivillige, forpligtende fællesskaber.

I det borgerlige samfund er familierne og de frivillige, forpligtende fællesskaber hovedhjørnesten, og vores kulturelle værdifællesskab er det kit, der binder os sammen som folk. Det er forudsætningen for det borgerlige samfund. I en tid, hvor globaliseringen, kompleksiteten og hastigheden kan have tendens til at rive os fra hinanden og skabe mistrivsel, knytter vores kultur, normer og værdier os sammen. Det skal vi værne om. Men hvad betyder det helt konkret?

For uddannelsespolitikken betyder det, at respekten for et dybdegående kendskab til vores egen kulturhistorie skal genintroduceres. Den danske historie, litteratur, kunst og arkitektur vidner om idéer, som giver perspektiv og en forståelse af vores baggrund. Den viden skal deles og formidles i undervisningen.

For kulturpolitikken betyder det, at vores historiske kulturarv skal prioriteres og formidles. Statens rolle over for kulturen er ikke at skabe eller politisere kunst og kultur, men at gøre kulturen tilgængelig med kulturtilbud og skabe selve efterspørgslen gennem formidling allerede fra barnsben af.

For erhvervspolitikken betyder det, at vi i højere grad skal skabe rammerne for, at erhvervslivet og kulturen kan bidrage positivt til hinandens udvikling. Vi danskere skal ikke reduceres til skaffedyr af velfærdsstaten. Vi er også ånd og sjæl, og det minder kulturen os om.

På lang sigt betyder kulturen alt. Derfor er der brug for en borgerlig kulturværdikamp efter alt for mange år, hvor det borgerlige Danmark har fokuseret på samfundsøkonomi og overladt kulturen og fællesskaberne til venstrefløjen. Det er her, det er nu, det er i dag, den borgerlige værdikamp begynder. Tak for ordet.

Kl. 16:44

Tredje næstformand (Karsten Hønge):

Der er ingen korte bemærkninger, så vi siger tak til fru Pernille Vermund fra Nye Borgerlige – nej, der kom lige en her til sidst. Fru Mette Frederiksen, Socialdemokratiet.

Kl. 16:44

Mette Frederiksen (S):

Jeg synes da lige, det er på sin plads, at vi i partilederkollegiet byder en gammel, velkendt kollega velkommen tilbage som partileder. Nu har jeg også stillet et spørgsmål til en række af de øvrige kolleger, og jeg er med på, at ikke alle partier er enige med regeringen i alt, men vi sætter jo mange ting i gang, og der håber jeg da også, at Nye Borgerlige vil byde sig til. Det kunne bl.a. være i forbindelse med skole- og uddannelsesområdet, styrkelsen af erhvervsuddannelserne og at kigge på folkeskolen med nye øjne, ikke mindst med henblik på de drenge, som alt for tit bliver skoletrætte og derfor ikke får lov til at vise alle os andre det potentiale, de har. Der håber jeg da, at Nye Borgerlige vil være med.

Kl. 16:45

Tredje næstformand (Karsten Hønge):

Fru Pernille Vermund.

Kl. 16:45

Pernille Vermund (NB):

Det vil vi bestemt. For os er det fuldstændig afgørende, at vi har både en folkeskole og et uddannelsessystem, som sikrer dannelse og uddannelse for os alle, men at vi også er varsomme med, at vi ikke får overuddannelse.

Jeg er med på, at det er noget af det, regeringen forsøger at adressere i det, man har lagt frem i forhold til aftalen om fremtidens uddannelse, men jeg synes bare, at man rammer noget ved siden af, når man forsøger med en eller anden form for grønthøstermetode at skære af over en kam i stedet for at spørge: Hvordan kan vi mere grundlæggende se på vores videregående uddannelser? Er der en mulighed for, at man i højere grad kan komme ud i erhvervslivet efter en bachelor og måske være på arbejdsmarkedet nogle år og så komme tilbage og tage sin kandidatuddannelse? Kan vi gøre det mere fleksibelt?

Kl. 16:46

Tredje næstformand (Karsten Hønge):

Ønsker fru Mette Frederiksen yderligere en  kort bemærkning? Nej. Så siger vi tak til fru Pernille Vermund, Nye Borgerlige. Den næste taler er fru Aki-Matilda Høegh-Dam, Siumut.

Kl. 16:46

(Partileder)

Aki-Matilda Høegh-Dam (SIU):

Siumut er et parti, der blev stiftet med det formål at styrke den grønlandske befolknings vilkår og stemme. Helt konkret betyder siumut fremad på vores modersmål. Siden 1971 er vi blevet valgt ind i Folketinget for at tale på vegne af det grønlandske folk, og det gør vi stadig den dag i dag. Vi fra Siumut ved, at vi repræsenterer et stærkt, stolt og solidt folk. Vi går sammen, vi har kæmpet imod koloniseringen, og vi overlever ikke bare det arktiske klima, nej, vi stortrives i vores hjemland.

Derudover har vi i Siumut sat som mål, at man ved ansættelser til ledende stillinger i selvstyreejede virksomheder skal kræve kendskab til det grønlandske samfund. Samtidig skal det være et krav, at man har kendskab til vore værdier, og at man evner at tale vores sprog. Det er minimumskrav, som mange danske borgere vil kunne genkende fra det danske jobmarked. Det er nemlig ikke usædvanligt at høre beretninger om danskere, der ikke kan få et arbejde, medmindre de har et klassisk danskklingende navn eller forstår og taler dansk. Omvendt er det meget svært at forestille sig, at en person, der udelukkende taler grønlandsk, vil blive headhuntet til høje stillinger i Danmark. Lad os nu være ærlige: Det er aldrig sket, og det kommer højst sandsynligt heller ikke til at ske.

Alligevel lader der til at være flere, der får noget galt i halsen, når vi fra Siumuts side siger, at kongeriget bør udpege en kalaaleq eller en inuk som arktisk ambassadør i stedet for at se hele vejen til Afrika for at finde en ny arktisk ambassadør. Det lyder jo næsten, som om man fra Danmarks side er bekymret for at blive behandlet på samme måde, som man har behandlet Grønland, for hvis det var tilfældet, ville jeg godt kunne have forstået det. Men bare rolig, her er naturligvis ikke tale om at efterligne det fødestedskriterium, som Danmark byder Grønland, og som betyder, at danskere i Grønland systematisk får mere i løn end grønlændere. Nej, der er tale om ansættelse ud fra kvalifikationer, hvor tilhørsforholdet står i rimeligt forhold til, at man kan påregne kendskab til det arktiske folk, kultur, sprog, geografi og demografi – simple og logiske krav at stille ved ansættelse til prominente stillinger.

Omvendt kunne man jo passende også spørge sig selv, hvorfor nogle det ene øjeblik får kaffen galt i halsen bare ved tanken om ligestilling, hvorimod diskriminationen glider let og ubemærket hen. Og efter alt, hvad jeg har hørt i talerne i dag, så burde ønsket om at forsvare sit folk, sit demokrati og sin medbestemmelsesret være en af de mest fundamentale værdier, vi alle burde kunne støtte hinanden i, såfremt vi havde et reelt fællesskab.

Man kan ikke både blæse og have mel i munden, og man kan derfor heller ikke ønske et rigsfællesskab, hvis ikke man ønsker at styrke alle de folk, der lever i det. Qujanaq.

Kl. 16:49

Tredje næstformand (Karsten Hønge):

Der er en kort bemærkning til fru Anna Falkenberg.

Kl. 16:49

Anna Falkenberg (SP):

Tak. Nu kommer fru Aki-Matilda Høegh-Dam lidt ind på det her med den arktiske ambassadør, som ikke er inuit, og derfor har jeg et spørgsmål til fru Aki-Matilda Høegh-Dam. Hvad tænker fru Aki-Matilda Høegh-Dam om idéen om faktisk at have tre arktiske ambassadør: en fra Danmark, en fra Færøerne og en fra Grønland? Er det en idé, der kunne være tiltrækkende?

Kl. 16:49

Tredje næstformand (Karsten Hønge):

Fru Aki-Matilda Høegh-Dam.

Kl. 16:50

Aki-Matilda Høegh-Dam (SIU):

Det synes jeg er en meget interessant ting, man også kan snakke videre om. Det, vi har foreslået fra Siumuts side, er, at man skal have et godt kendskab til det arktiske område – det arktiske folk, sprog og kultur. Det er jo nærmest, som om man mere først snakker storpolitik, når man begynder at snakke om Grønland i Folketingssalen. Man mangler at have det mere menneskelige aspekt lidt mere med, for vi snakker ikke bare om steder, der er øde, men om steder, hvor der netop også er mennesker. Og det er bare den vigtigste pointe fra vores side.

Kl. 16:50

Tredje næstformand (Karsten Hønge):

Der er ikke flere korte bemærkninger fra fru Anna Falkenberg. Så er der ikke flere korte bemærkninger. Vi siger tak til fru Aki-Matilda Høegh-Dam, Siumut. Kom der en mere på? Undskyld, lige til sidst kom der endnu en kort bemærkning. Fru Mette Frederiksen, Socialdemokratiet.

Kl. 16:50

Mette Frederiksen (S):

Tak for det. Nu er Siumut jo vores søsterparti, og vi har fulgtes ad i alle årene og har altid haft et utrolig godt samarbejde med hinanden. Jeg oplever altså også, at både den tidligere regering, som jeg var involveret i, men også den nuværende, har et rigtig, rigtig godt samarbejde med naalakkersuisut. Vi taler tit sammen mere forpligtende, dybere og mere fortroligt, end jeg tror der historisk har været tradition for. Det er jo klart, at det, jeg altid er nysgerrig på og selvfølgelig også søgende i forhold til – fordi jeg har min gang i Danmark og hverken på Færøerne eller i Grønland sådan i hverdagen – er, hvad det er for nogle udfordringer, hvis vi eksempelvis starter med Grønland, som fru Aki-Matilda Høegh-Dam synes vi skal være særlig optaget af i de kommende år.

Kl. 16:51

Tredje næstformand (Karsten Hønge):

Fru Aki-Matilda Høegh-Dam.

Kl. 16:51

Aki-Matilda Høegh-Dam (SIU):

Først og fremmest vil jeg også gerne kvittere for det gode samarbejde, vi netop har med Socialdemokratiet og den socialdemokratiske formand. Så når jeg står her og snakker, appellerer jeg jo også til alle de andre partiledere, der er her i dag, for det kræver netop et flertal at kunne få nogle ting igennem, og det kræver også, at flere partiledere herinde er mere opmærksomme på, hvad det er, der kræves for at have et styrket samarbejde mellem landene. Herunder tænker jeg netop på styrkelsen af de forskellige kompetencer og kvalifikationer, der skal til, f.eks. med hensyn til den arktiske ambassadør. Man behøver ikke blot at tage mit ord for det; Arktisk Kommando har også været ude at sige, at de mest kvalificerede til at værne om det arktiske område er grønlændere.

Kl. 16:52

Tredje næstformand (Karsten Hønge):

Fru Mette Frederiksen.

Kl. 16:52

Mette Frederiksen (S):

Jamen der er jo ingen tvivl om, at den grønlandske del af rigsfællesskabet er der, hvor der er nogle åbenbare kompetencer i forhold til det arktiske område. Der er vi andre helt naturligt på bagkant, og derfor har vi jo både af hensyn til rigsfællesskabet og vores interne liv og for at kunne træffe de beslutninger i fællesskab, der er de rigtige, men også for at kunne repræsentere rigsfællesskabet internationalt i fællesskab, hvad vi jo gør i f.eks. Arktisk Råd, behov for at have så tæt en dialog med hinanden som overhovedet muligt. Men der er i hvert fald ikke nogen i regeringen, der gør sig nogen forestillinger om, at vi ved mere om Grønland, end grønlænderne gør. Vi kunne slet ikke drømme om at se det på den måde. Det handler jo også om at have et respektfuldt forhold til hinanden.

Kl. 16:53

Tredje næstformand (Karsten Hønge):

Fru Aki-Matilda Høegh-Dam.

Kl. 16:53

Aki-Matilda Høegh-Dam (SIU):

Jamen det glæder mig at høre det fra – i dag – partilederen. Når vi snakker om de her ting, er det netop også altid vigtigt lige at høre hinanden ad. Det er, som om det nogle gange kan halte lidt med det, men det samarbejde, vi i hvert fald har bygget op med Socialdemokratiet, har været givende. Jeg håber bare, at vi kan se det samme hos alle de andre regeringspartier fremadrettet.

Kl. 16:53

Tredje næstformand (Karsten Hønge):

Så er der ikke flere korte bemærkninger. Tak til fru Aki-Matilda Høegh-Dam fra Siumut. Næste taler er fru Aaja Chemnitz fra Inuit Ataqatigiit.

Kl. 16:54

(Partileder)

Aaja Chemnitz (IA):

Der er en konstruktionsfejl i rigsfællesskabet. Tiden er løbet fra rigsfællesskabet, som vi kender det. Det er udsagn, som man tit hører, og der er også en sandhed i det. Grundloven beskriver ét land, ét parlament og én regering, og i virkeligheden er vi tre lande, tre parlamenter og tre regeringer. Og ja, én stat, men tre lande. Samtidig ved vi også, at selvstyreloven er bygget på fundamentet om, at råstofområdet skulle sikre Grønland en selvbærende økonomi. Stort set ingen områder er siden da blevet overdraget til selvstyret. Resultaterne, særlig på erhvervsområdet, er bestemt ikke som ønsket. Det er et stort ansvar, vi har hjemme i Grønland. Og i den usikre verden, som vi lever i, er gråzonen mellem forsvars- og sikkerhedspolitik på den ene side og kritisk infrastruktur på den anden side blevet mere og mere sløret end nogen sinde. Hvad der er grønlandsk ansvar, og hvad der er dansk ansvar, er blevet mere udfordret i disse år.

Samtidig er der også en virkelighed hjemme i Grønland, og i 2019 var vi i Inuit Ataqatigiit glade for, at vi fik afsat 80 mio. kr. til at bekæmpe seksuelle overgreb på børn hjemme i Grønland. Implementeringen var skæv og manglede nytænkning. I dag har Socialstyrelsen i Nuuk cirka 120 ansatte, som er støvsuget ud af de fem grønlandske kommuner. Det var bestemt ikke meningen, og det skal vi have rettet op på. Men målet med de 80 mio. kr. var her fra Folketingets side ædelt og godt, og det arbejde skal vi også fortsætte med at bakke op omkring. Børn, som har oplevet et seksuelt overgreb, skal have hjælp til at bearbejde det. Kritikerne hjemme i Grønland mente, at det var at rulle selvstyret tilbage. Min holdning er, at de børn og deres familier oplever, at det er dejligt at få den hjælp, som de ellers ikke ville have fået. De er nok ikke så optaget af, om det er Danmark eller Grønland, der betaler for den indsats.

Til folketingsvalget fyldte et skrantende sundhedsvæsen hjemme i Grønland. Fem ud af seks partier ønskede et øget samarbejde med Danmark og det danske sundhedsvæsen. Det er endnu et område, som har brug for en ekstraordinær hjælp, og det kan og skal vi lytte til her i Folketinget, for den grundlæggende velfærd i Grønland er truet. Vi skal bidrage ekstraordinært her i Folketinget, men de langsigtede løsninger skal findes hjemme i Grønland. Det er den eneste måde, vi kan sikre, at ansvaret forbliver grønlandsk på.

Samtidig stiller vi os i Grønland selv spørgsmålet: Bør Danmark tage et større ansvar for de grønlandske borgere, når de er i Danmark? Kunne det være løsningen? Bør danske statsborgere, som behandles i Danmark, betales af den danske stat? Måske kunne de midler, som vi i dag bruger hjemme i Grønland til at betale til Danmark, være med til at styrke et skrantende grønlandsk sundhedsvæsen. Med det vil jeg gerne sige tak for debatten og tak for muligheden for at komme med de her ord.

Kl. 16:57

Tredje næstformand (Karsten Hønge):

Første kommentar er til fru Pia Olsen Dyhr, SF.

Kl. 16:57

Pia Olsen Dyhr (SF):

Jeg vil gerne takke fru Aaja Chemnitz for netop at tale om nogle af de store problemer, der er i Grønland, og gøre os her i Folketinget opmærksom på det. En af de store udfordringer, jeg ser, ikke kun for Grønland, men for hele rigsfællesskabet, er jo den udfordring, vi står i forsvars- og sikkerhedspolitisk. Arktis er jo et område, som vi i hvert fald i SF har et særligt blik for, men jeg fornemmer også, at regeringen vil have det i forbindelse med de kommende forsvarsforhandlinger. Jeg ved, at fru Aaja Chemnitz havde et møde i Nuuk i den forgangne uge, netop om forsvar og sikkerhed, og jeg er lidt nysgerrig på, hvad der kom ud af de betragtninger. Hvad mener IA i forhold til de kommende forsvarsforhandlinger?

Kl. 16:58

Tredje næstformand (Karsten Hønge):

Fru Aaja Chemnitz.

Kl. 16:58

Aaja Chemnitz (IA):

Mange tak. Det var en kæmpe succes i Grønland. Vi talte både med virksomhederne om cybersikkerhed og med borgerne. Vi havde 100, der deltog, og det er rigtig mange i Grønland, og særlig i Nuuk, hvor der sker en del andre ting. Men noget af det, folk er optaget af, er, at man er nødt til at vide noget mere om, hvad det er, Arktisk Kommando laver. Der er nødt til at være noget mere information og en større inddragelse af den grønlandske befolkning. Så det, vi vil pege på, er bl.a. øget overvågning. Vi er nødt til at vide noget mere om, hvad der foregår i Arktis. Vi ved ikke nok. Så det er nogle af de overskrifter, jeg i hvert fald tog med mig.

Kl. 16:58

Tredje næstformand (Karsten Hønge):

Fru Pia Olsen Dyhr.

Kl. 16:58

Pia Olsen Dyhr (SF):

Nu er Arktis jo kendt som et nedrustningsområde, og jeg deltog for 14 dage siden i vores islandske søsterparti, De Venstregrønnes, landsmøde, hvor man netop også snakkede om, at vi nok nu bliver nødt til at tale mere fælles i Arktis i forhold til det sikkerhedspolitiske felt, netop også i forhold til overvågning. Nu er Island jo ikke en del af det danske rigsfællesskab, men jeg tror, vi får brug for øgede muskler der, og jeg ved, at fru Aaja Chemnitz jo også indgår i den arktiske parlamentariske forsamling. Hvad er overvejelsen dér, og hvordan kan vi bidrage yderligere? Jeg er opmærksom på det med overvågningen, og jeg synes, det er en god idé at se på det. Det er noget, vi selv er optaget af i SF, men hvad er der ellers på dagsordenen?

Kl. 16:59

Tredje næstformand (Karsten Hønge):

Fru Aaja Chemnitz.

Kl. 16:59

Aaja Chemnitz (IA):

Tak. Der er mange i Arktis, der argumenterer for, at arctic exceptionalism, altså at der er fred i Arktis, er en myte – noget, som ikke eksisterer længere. Jeg tror godt, jeg vil insistere på, at det skal vi have, altså at der skal være en fredelig udvikling i Arktis. For det er for sårbart et område i forhold til at lave den her oprustning. Så der skal findes nogle kloge løsninger i forhold til at sikre, at man ved noget mere om, hvad der foregår, men også at vi selv byder ind fra vores side. Så vi kommer til at bidrage aktivt i de forhandlinger, der kommer, og vi glæder os til det.

Kl. 16:59

Tredje næstformand (Karsten Hønge):

Næste korte bemærkning er til  hr. Martin Lidegaard, Radikale Venstre.

Kl. 17:00

Martin Lidegaard (RV):

Tak for en, synes jeg, virkelig interessant og modig tale, der sætter fingeren på nogle af de åbenlyse udfordringer, som Grønland har kæmpet med, og som Danmark i øvrigt også kæmper med, på sundhedsområdet. Der har vi jo noget tilfælles. Det slår mig, netop når fru Aaja Chemnitz nævner den her gråzone mellem kritisk infrastruktur og sikkerhedspolitik, som vi jo også kender fra vores breddegrader, at der er et rum her, hvor vi godt kunne gøre mere sammen. Jeg tænker på, at da jeg var i Grønland sidste år, var der mange grønlandske politikere, der udtrykte deres frustration over, at vi fra dansk side i mange år har snakket om at investere mere offensivt i infrastruktur, også i energiinfrastruktur, men at det stadig væk halter lidt med at få det til at ske. Det er et område, vi måske skulle kigge lidt mere på i fællesskab.

Kl. 17:00

Tredje næstformand (Karsten Hønge):

Fru Aaja Chemnitz.

Kl. 17:00

Aaja Chemnitz (IA):

Mange tak for spørgsmålet. Det er der slet ikke nogen tvivl om. Grønland og Danmark er nødt til at samarbejde om at sikre investeringer, og en mulighed kunne jo være en arktisk investeringsfond, som jeg ved at Radikale Venstre også tidligere har været fortaler for. Det bakker vi meget gerne op om, og så må vi jo finde ud af, hvordan vi strikker den sammen. Jeg synes sådan set, at det princip, der var, om de penge, man fik afsat til erhvervsudvikling i Grønland som en del af finansieringen af landingsbanerne i Grønland, handlede om balanceret ligeværd. Det vil sige, at Grønland og Danmark begge to spytter i kassen ud fra den økonomiske formåen, man har.

Kl. 17:01

Tredje næstformand (Karsten Hønge):

Martin Lidegaard.

Kl. 17:01

Martin Lidegaard (RV):

Ja, det er i hvert fald sød musik i mine ører. Jeg tænker, at når den nye lufthavn næste år åbner i Nuuk, er der også et oplagt rum der for investeringer i en ny form for turisme, der kan generere arbejdspladser og mere velfærd til Nuuk, som jo vokser eksplosivt i de her år. Og så tænker jeg netop, at man måske også kan gå ud og finde nogle private investorer, der vil være med til at investere i nogle af de her ting. For hvis vi snakker sådan vedvarende energi-anlæg eller minedrift, eller hvad det kan være, er det jo store summer penge, hvor både den grønlandske og den danske statskasse nok har brug for lidt hjælp.

Kl. 17:01

Tredje næstformand (Karsten Hønge):

Fru Aaja Chemnitz.

Kl. 17:02

Aaja Chemnitz (IA):

Tak. Det gode eksempel fra Grønland var jo, at SISA, som er pensionskassen under SIK, faktisk afsatte 100 mio. kr. til netop at bakke op omkring erhvervsudvikling i den her samlede pulje som en del af den her pakke med landingsbanerne. Så ja, der er penge hjemme i Grønland, og der er muligheder, så lad os prøve at se, hvordan man kan få det der mere ligeværdige partnerskab i forhold til at skabe noget udvikling, frem for at man poster endnu flere penge i forskellige områder direkte til Grønland.

Kl. 17:02

Tredje næstformand (Karsten Hønge):

Næste korte bemærkning er fra hr. Morten Messerschmidt, Dansk Folkeparti.

Kl. 17:02

Morten Messerschmidt (DF):

Jeg tror, vi alle sammen deler ønsket om en fredelig udvikling i Arktis. Og det at skabe fred og sikre fred i den tid, vi lever i, kræver jo et stort og moderne forsvar. Jeg var sådan set enig i det, som både fru Aaja Chemnitz og den tidligere partileder sagde, om, at for at sikre, at rigsfællesskabets forsvar kan håndtere udfordringen i Arktis, er man nødt til også at inddrage befolkningen i Arktis. Det får mig til at tænke på, hvordan fru Aaja Chemnitz og hendes parti vil have det med, at vi udvider værnepligten til også at gælde Grønland og Færøerne for den sags skyld, sådan at det netop er et samlet rigsfællesskab, der forsvarer sit territorium.

Kl. 17:03

Tredje næstformand (Karsten Hønge):

Fru Aaja Chemnitz.

Kl. 17:03

Aaja Chemnitz (IA):

Det er vi sådan set ret åbne over for, og det har jeg også været her i Folketingssalen. Vi er desværre blevet slået 2 år tilbage, for der var en beslutning, der blev truffet, om, at det skulle være sværere ligesom at aftjene værnepligt i Danmark og blive afprøvet i Grønland til værnepligten. Så det er superærgerligt. Men der er jo blevet afsat nogle penge til at skabe en beredskabsuddannelse i Grønland, og jeg synes, vi skal se på, hvordan vi kan få flere grønlandske unge til at aftjene værnepligten i Danmark.

Kl. 17:03

Tredje næstformand (Karsten Hønge):

Hr. Morten Messerschmidt.

Kl. 17:03

Morten Messerschmidt (DF):

Altså, jeg har stor respekt for fru Aaja Chemnitz' helt åbenlyse viden om området, som jeg ikke er i besiddelse af og ikke ret mange vil kunne matche, men derfor synes jeg da, det er værd at afsøge for at nå mange formål, både det forsvarspolitiske, men måske også det at lære hinanden bedre at kende. Det sker jo også meget i de kredse, hvor man er af andre årsager, end at man selv har tilvalgt det, f.eks. som når man aftjener værnepligt. Så det synes jeg er meget spændende, og det vil vi gerne afsøge. Tak.

Kl. 17:04

Tredje næstformand (Karsten Hønge):

Fru Aaja Chemnitz.

Kl. 17:04

Aaja Chemnitz (IA):

Mange tak. Som en kommentar til den her debat, også om en arktisk ambassadør, vil jeg sige, at der jo ikke er nogen modsætning mellem at være grønlænder og være dygtig. Vi ser jo rigtig mange dygtige grønlændere. Jeg er selv blevet udsendt gennem Udenrigsministeriet, og hvis man ønsker at have en karriere inden for Udenrigsministeriet og søge stillingen som arktisk ambassadør, er der jo også mulighed for det. Så selvfølgelig skal man blive ved med at have den her tætte dialog i forhold til at sikre, at der kan være nogle flere muligheder for, at Grønland repræsenterer sig selv, for det er jo egentlig det, det handler om, altså at man gør det i højere grad, end man gør det i dag.

Kl. 17:04

Tredje næstformand (Karsten Hønge):

Næste korte bemærkning er til fru Mette Frederiksen, Socialdemokratiet.

Kl. 17:04

Mette Frederiksen (S):

Der skal også lyde en tak fra min side i forhold til talen. Jeg er enig i, at hvis det arbejde, vi i fællesskab har sat i gang på socialområdet, ikke fungerer efter hensigten, må man jo kigge på det igen. For det er så vigtig en sag at hjælpe de her børn på vej, at det er der ikke noget der ligesom må stå i vejen for, heller ikke en implementering. Det er egentlig bare for sige, at vi alle sammen deler ønsket om fred og lavspænding, men vi må også forholde os til den verden, der omgiver os, og vi er jo ikke de eneste, der bestemmer, hvordan Arktis skal udvikle sig. Vi ser i hvert fald nogle andre, der måske tænker i andre baner.

Kl. 17:05

Tredje næstformand (Karsten Hønge):

Fru Aaja Chemnitz.

Kl. 17:05

Aaja Chemnitz (IA):

Det gør vi helt sikkert, og det er jo også derfor, at når man siger mere overvågning, er man også nødt til at kunne reagere, hvis der sker noget, vi ikke bryder os om. Altså, hvis der er nogle fremmede magter, som man ikke bryder sig om, der laver forskellige aktiviteter, f.eks. i GIUK-gabet, så er man nødt til at kunne reagere. Så de to ting hænger sammen.

Kl. 17:05

Tredje næstformand (Karsten Hønge):

Fru Mette Frederiksen.

Kl. 17:05

Mette Frederiksen (S):

Det er ikke, fordi man skal drage en parallel, men der har ikke været et ønske fra Ukraines side om en krig med Rusland; det er jo Rusland, der har angrebet Ukraine. Der er ikke et ønske fra den almindelige afrikaner om, at Sahelregionen skal destabiliseres af Wagnergruppen; det er jo Ruslands ageren.

Jeg synes også, vi skal holde fast i vores ønske om fredelig sameksistens og en fredelig udvikling og lavspænding, men vi bliver også nødt til at forholde os til både de tendenser og de konkrete ting, der måtte være, for når alt kommer til alt, er vores vigtigste fælles opgave jo at passe på vores lande og vores befolkninger.

Kl. 17:06

Tredje næstformand (Karsten Hønge):

Fru Aaja Chemnitz.

Kl. 17:06

Aaja Chemnitz (IA):

Der er grundlæggende enighed herfra. Det er jo svært lige at præsentere et forsvarsudspil på 30 sekunder, så det er måske mere et udtryk for det. For der er mange tanker, og der er lavet rigtig meget forarbejde fra i hvert fald vores side i forhold til et kommende forsvarsforlig. Så det glæder vi os til at være en del af, og det er jo historisk.

Det er også ret vigtigt at huske, at »Nothing about us without us«, altså intet om os uden os, rent faktisk er noget, som vi også praktiserer i Folketinget, og det ser vi nogle positive tendenser i forhold til. Så det er dejligt. Tak.

Kl. 17:07

Tredje næstformand (Karsten Hønge):

Den næste korte bemærkning er til fru Mai Villadsen, Enhedslisten.

Kl. 17:07

Mai Villadsen (EL):

Tusind tak. Tak for samarbejdet og også for talen. Det er rigtig godt at høre, at når der bliver sat initiativer i værk, eksempelvis i forhold til socialpolitikken, så gør det en forskel. Tak, fordi du og I arbejder så intensivt på det.

Jeg kunne godt tænke mig kort at spørge ind til sundhedsområdet, som bliver berørt, og som vi jo virkelig også diskuterer meget herhjemme, fordi der også er kræftskandaler og udfordringer. Men ét er kræft og – hvad kan man sige – overdødeligheden, men kan fru Aaja Chemnitz se, at der er andre spørgsmål, hvor vi i højere grad kunne samarbejde?

Kl. 17:07

Tredje næstformand (Karsten Hønge):

Fru Aaja Chemnitz.

Kl. 17:07

Aaja Chemnitz (IA):

Mange tak. Som tidligere nævnt i debatten er dødeligheden i Grønland lige nu dobbelt så høj, som den er i Danmark, og det tror jeg handler rigtig meget om den tidlige opsporing. Så der ligger et kæmpestort stykke arbejde. Det at sikre en nemmere adgang til kræftpakker, også i Danmark, når der er brug for det, det at sikre, at det behov, der er i det grønlandske sundhedsvæsen, ligesom er noget, man efterkommer i Danmark, er i hvert fald et godt sted at starte. Vi betaler hvert år ca. 138 mio. kr. til det danske sundhedsvæsen for de grønlandske patienter, der er i Danmark.

Kl. 17:08

Tredje næstformand (Karsten Hønge):

Fru Mai Villadsen.

Kl. 17:08

Mai Villadsen (EL):

Det er jo alt, alt for voldsomt, at der er så stor en overdødelighed, så det er jo meget, meget tydeligt, at der skal gøres mere i forhold til tidlig opsporing og måske også i forhold til behandling. Det er jeg ikke klar over.

Men kunne der være andre områder, hvor man også kunne se på i et reformarbejde herhjemme, at man kunne styrke samarbejdet andre steder, hvor man kan se, at tallene simpelt hen peger på, at det halter, og at man kunne gøre mere for den grønlandske befolknings sundhed?

Kl. 17:08

Tredje næstformand (Karsten Hønge):

Fru Aaja Chemnitz.

Kl. 17:08

Aaja Chemnitz (IA):

Tak. Det er jo særlig specialområderne, kan man sige. Hjertepatienter er den andenstørste gruppe, som vi har i Grønland af patienter, og derudover ved jeg, at der er rigtig mange grønlandske børn, som kommer fra Grønland til Danmark frivilligt, fordi de får bedre hjælp i Danmark, end de gør i Grønland.

Så jeg synes, børneområdet er et område, man er nødt til at være særlig opmærksom på. Men vi er i hvert fald åbne for en dialog om de konkrete ting. Tak.

Kl. 17:09

Tredje næstformand (Karsten Hønge):

Der er ikke flere korte bemærkninger. Tak til fru Aaja Chemnitz, Inuit Ataqatigiit. Den næste taler er fru Anna Falkenberg, Sambandsflokkurin.

Kl. 17:09

(Partileder)

Anna Falkenberg (SP):

Tak for ordet, og tak for en god debat her i dag. Forudsætningen for et godt, oplyst og effektivt samarbejde mellem landene i rigsfællesskabet er først og fremmest kendskab til hinanden. Det indebærer ikke kun, hvad vores fælles og individuelle historier er, men især også hvordan nutiden ser ud. Fortiden har meget at sige, men for at få en forbedret fremtid må vi prioritere nutiden – kendskab og samarbejde. Mit indlæg til debatten i dag er derfor, at vi skal have et styrket samarbejde og kendskab til hinanden. Det indebærer, at vi efter min mening skal prioritere projekter og politik, som har til formål at styrke kendskabet mellem os i rigsfællesskabet, både når det gælder børn, unge og voksne. Men det indebærer også, at vi prioriterer samarbejde i en mere konkret forstand, f.eks. når det kommer til forskning og dataindsamling, der vedrører klimaforandringerne, især i havet, for det er jo det, der binder os sammen, og det, der er vores fællesnævner.

Men vi skal også være bedre til at samarbejde politisk. Jeg vil derfor slå endnu et slag for, at Danmark, Færøerne og Grønland får et tættere og mere formaliseret parlamentarisk samarbejde om udenrigs-, forsvars- og sikkerhedspolitik, sådan at alle afgørelser på en måde er forbundet og forankrede i alle tre rigsdele og i alle tre parlamenter i rigsdelene. Ved at lave dette parlamentariske samarbejde med de relevante udvalg i de respektive parlamenter sikrer vi, at der er den samme viden i rigsfællesskabet, og vi styrker det udenrigs- og sikkerhedspolitiske samarbejde.

Vi har allerede et godt samarbejde på regeringsniveau, men for at garantere, at fællesskabet styrkes, er det aldeles vigtigt, særlig også grundet den geopolitiske situation, vi står i i dag, at vi har et godt samarbejde på parlamentarisk niveau. Vi er tre forskellige lande med tre forskellige kulturer, traditioner og historier; det ved vi godt, og det skal vi have respekt for. Men mit håb er, at vi bliver bedre til at tale hinanden op og samtidig finde konkrete løsninger på de udfordringer, vi står over for. Det er ikke en modsætning. Så lad os derfor forsøge at finde fælles løsninger, også når det er svært. Tak for ordet.

Kl. 17:11

Tredje næstformand (Karsten Hønge):

Der er en kort bemærkning til fru Mette Frederiksen, Socialdemokratiet.

Kl. 17:12

Mette Frederiksen (S):

Tak for en rigtig god tale. Jeg synes i det hele taget, der har været nogle rigtig gode indlæg fra vores nordatlantiske kolleger i dag, i lidt forskellige retninger, og jeg er sådan set grundlæggende også enig i den analyse, vi får her til sidst, altså at rigsfællesskabet er noget meget unikt. Det er særligt, det er kun os, der har det, det kan kun fungere, hvis det er respektfuldt og det er ordentligt og vi er på bolden, løser de konkrete opgaver, har dialogen med hinanden, men også kender hinanden. Og det vil jeg altså bare sige at der er opbakning til fra regeringens side.

Så det er egentlig mest af alt en udstrakt hånd. Vi indgår også meget gerne i konkrete drøftelser om, hvordan vi så understøtter det endnu mere.

Kl. 17:12

Tredje næstformand (Karsten Hønge):

Fru Anna Falkenberg.

Kl. 17:12

Anna Falkenberg (SP):

Tak. Den tilkendegivelse er jeg meget glad for. For jeg synes både, det er vigtigt, at vi anerkender, at der er ting, som er svære at løse, og som det faktisk kræver noget politisk vilje at finde løsningerne på, men at vi samtidig også tænker på at tale vores rigsfællesskab op. For det er jo rigtigt, som statsministeren siger, at der er rigtig mange lande, der misunder os den her konstruktion, og det skal vi have in mente, både når vi er i kongeriget, men også når vi er ude i verden.

Kl. 17:13

Tredje næstformand (Karsten Hønge):

Tak til fru Anna Falkenberg, Sambandsflokkurin. Fru Aki-Matilda Høegh-Dam, Siumut.

Kl. 17:13

Aki-Matilda Høegh-Dam (SIU):

Tak, formand. Lad mig først kvittere for det, og jeg er enig i, at man burde tale hinanden op, heriblandt også de forskellige folk, der består i det her kongerige. Der er jo tre folk, og det er ofte sådan, at man hører, at nogen kommer til at tale nogle af folkefærdene ned, specielt marginaliserede grupper, frem for at tale hinanden op. For det er jo også rigtigt, at det, hvis man bliver ved med at høre nogle negative ting, så lige pludselig er det, der bliver en realitet, på trods af at der måske er flere positive ting.

Hvordan kan vi samarbejde om at få snakket hinanden mere op?

Kl. 17:14

Tredje næstformand (Karsten Hønge):

Fru Anna Falkenberg.

Kl. 17:14

Anna Falkenberg (SP):

Det er først og fremmest ved ikke se de to ting som en modsætning, altså både det, at der er forskelligheder imellem os som folk, men samtidig også, at vi skal tale hinanden op. Altså, fra mit standpunkt handler det om, at vi indser, at der er et problem, og hvordan vi så konkret går til problemet. Og jeg synes ofte, at problemer i rigsfællesskabet bliver konfliktmaksimeret, i stedet for at vi faktisk går reelt til problemet og prøver at finde en konkret løsning på det.

Kl. 17:14

Tredje næstformand (Karsten Hønge):

Fru Aki-Matilda Høegh-Dam? Nej. Så siger vi tak til fru Anna Falkenberg, Sambandsflokkurin.

Det afslutter dagens udvidede partilederdebat, og vi går videre til det sidste punkt på dagsordenen.

Det sidste punkt på dagsordenen er:

9) Forhandling om redegørelse nr. R 8:

Udenrigsministerens redegørelse om udvalgte internationale organisationer (OSCE, Europarådet og Østersørådet).

(Anmeldelse 15.03.2023. Redegørelse givet 15.03.2023. Meddelelse om forhandling 15.03.2023).

Kl. 17:15

Forhandling

Tredje næstformand (Karsten Hønge):

Forhandlingen er åbnet. Den første ordfører er hr. Mogens Jensen, Socialdemokratiet.

Jeg skal lige gøre opmærksom på, at ordførerne skal rykke frem på forreste række og logge sig ind som ordførere på de nye pladser.

Nu tror jeg man er ved at være logget ind, og jeg giver ordet til ordføreren for Socialdemokratiet, hr. Mogens Jensen.

Kl. 17:16

(Ordfører)

Mogens Jensen (S):

Tak for det, formand. Og allerførst tak til udenrigsministeren for en god redegørelse. Selv om arbejdet i OSCE, Europarådet og Østersørådet normalt ikke påkalder sig den store hjemlige opmærksomhed – det gælder jo ikke mindst det parlamentariske arbejde, som udføres i organisationerne – så synes jeg, der er god grund til her at understrege, at hver af de her organisationer jo faktisk bidrager stærkt til, at vi kan have et regelbaseret, koordineret og organiseret udenrigspolitisk samarbejde på meget vigtige områder for Danmark. For et lille land som vores er det utrolig vigtigt at have organiserede strukturer, hvor alle lande uanset størrelse og gørelse har mulighed for at deltage og præge udviklingen, for ellers bliver den udenrigspolitiske scene alene overladt til de lande, der har de største muskler og muligheder, og det ville hverken være demokratisk eller hensigtsmæssigt. Derfor skal vi påskønne og bakke stærkt op om det arbejde, som pågår i OSCE, Europarådet og Østersørådet.

I det forløbne år er det jo meget naturligt igen Ruslands uacceptable invasion af Ukraine, der har præget arbejdet i alle tre organisationer, og det har haft klare og nødvendige konsekvenser. Rusland er blevet ekskluderet af Europarådet og er blevet suspenderet i Østersørådet. I OSCE, som jo er den regionale multilaterale sikkerhedsorganisation og en grundpille i vores europæiske sikkerhedsarkitektur, er der ikke en reel mulighed for eksklusion, men Rusland står her meget isoleret, og der arbejdes naturligvis også her på at lægge det hårdest mulige pres på Putin. Og indtil videre har det jo da i hvert fald betydet, at Ruslands traditionelle støtter har valgt at holde sig tilbage frem for at give udtryk for støtte til Rusland. Polen har med formandskabet for OSCE i 2022 været klare og kontante med hensyn til at sikre, at Ukraine har været øverst på alle dagsordener. For Danmark, for EU og for alle andre har det derfor været en af de meget få platforme, hvor man løbende og direkte over for Rusland har kunnet give udtryk for klar opbakning til Ukraine, og hvor man på den måde har kunnet stille Rusland og i øvrigt også Belarus til ansvar.

Det står klart i OSCE, at det også har haft omkostninger for organisationen, da den jo normalt bygger på samarbejde og konsensus. Så det har betydet, at det hverken har været muligt at få udpeget et nyt formandskabsland efter Nordmakedonien eller vedtaget et budget for 2022 og 2023. Og på samme måde har Rusland jo blokeret for væsentlige beslutninger og initiativer på menneskerettighedsområdet. Men her har Danmark sammen med ligesindede lande alligevel formået at gå i front og iværksætte en række initiativer, der fokuserer på Ruslands brud på menneskerettigheder og folkeretten i Ukraine, og det skal vi blive ved med. Danmark skal i det hele taget spille den størst mulige rolle for at sikre den stærkest mulige isolation af Rusland i OSCE.

I Europarådet blev der allerede i marts 2022 gjort rent bord i forhold til Rusland. De blev ekskluderet af Europarådet som følge af invasionen i Ukraine. Det var naturligvis en nødvendighed som følge af Ruslands uacceptable overgreb, men det var også en følge af lang tids konflikt med Rusland i rådet efter angrebet på Georgien i 2008 og den ulovlige annektering af Krim i 2014. Europarådet blev med sine nu 46 medlemslande på den måde en af de første blandt de internationale organisationer, der reagerede hurtigt og kontant på Ruslands invasion. Eksklusionen medfører også i Europarådet en række udfordringer, ikke mindst i forhold til de ekstremt mange menneskerettighedssager, der er anlagt af enkeltpersoner og også lande ved Den Europæiske Menneskerettighedsdomstol, og som Rusland jo nu synes helt ligeglade med er rettet imod dem. Det er en udfordring, som jo desværre er svær at løse med Rusland uden for organisationen.

Kl. 17:21

Men ellers har Europarådet jo klart fokuseret på at styrke og hjælpe Ukraine så stærkt som muligt, bl.a. gennem en omfattende handlingsplan, som også Danmark har støttet økonomisk. Vi drøfter også i Europarådet det ukrainske forslag om oprettelse af en særdomstol til retsforfølgelse af forhold omkring Ruslands invasion, som ikke kan retsforfølges ved Den Internationale Straffedomstol, der jo helt rigtigt nu har udstedt en arrestordre på Putin. Der arbejdes samtidig med fremme af skadeserstatning for Ukraine i form af oprettelse af et skaderegister til registrering af tab som følge af den russiske aggression i Ukraine, som måske kan etableres i regi af eller i hvert fald støttes af Europarådet. Endelig er det også med dansk støtte besluttet at invitere Ukraine til optagelse i Europarådets Udviklingsbank og dermed lade dem nyde gavn af de finansieringsmuligheder, som den udviklingsbank har til rådighed.

Den helt store begivenhed for Europarådet i 2023 er afholdelsen af et topmøde på Island i maj 2023 med deltagelse af statsministre og udenrigsministre. Det er kun det fjerde topmøde, som afholdes i Europarådet siden oprettelsen i 1949, og dermed er det selvfølgelig også meget vigtigt for organisationens fremtid. Det vigtige på topmødet er ikke mindst at få genbekræftet de 46 medlemslandes opbakning til de grundlæggende værdier, som Europarådet bygger på, altså retsstatsprincipperne, demokrati og menneskerettigheder, og dermed sikre fortsat sammenhold og udvikling af arbejdet i rådet.

Vi skal fortsat også være klare og konsekvente, når medlemslande under Europarådet ikke efterlever Europarådets grundlæggende principper, og her er der specielt stor grund til at pege på Polen, Ungarn og Tyrkiet. Særlig må vi nu have fuldt fokus på Tyrkiets fortsat manglende efterlevelse af Menneskerettighedsdomstolens dom i sagen om den tyrkiske menneskerettighedsaktivist Osman Kavala, som har siddet uberettiget fængslet siden oktober 2017, hvorfor der nu er indledt en traktatkrænkelsesprocedure mod Tyrkiet. Også Kosovos formelle ansøgning om at blive medlem af Europarådet skal have stort dansk fokus. Vi skal fortsætte vores arbejde for og støtte til, at Kosovo optages som medlem.

Både for arbejdet i OSCE og Europarådet gælder det, at vi i fremtiden skal have endnu større opmærksomhed omkring andre udsatte nabolande, dvs. lande, som er udsat for russisk indblanding eller grænser op til Rusland. Det gælder ikke mindst Moldova, men også Georgien og andre lande i det vestlige Balkan, hvor russisk indflydelse er markant.

I Østersørådet betyder Ruslands udtræden i maj 2022 og også den ændrede situation i Østersøregionen nu, at man gennemfører en såkaldt refleksionsproces om rådets fremtid. Det er fortsat en vigtig platform for regional dialog og samarbejde, men vi skal have et fortsat og øget fokus på effektivisering af organisationen.

Krigen i Ukraine har gjort det velfungerende samarbejde om menneskehandel og beskyttelse af udsatte børn endnu mere relevant, mens andre dele af samarbejdet, herunder det, der omhandler bæredygtig udvikling, helt sikkert skal drøftes igen efter Ruslands udtræden, da de også blokerede for mere progressive fremskridt.

Til sidst vil jeg komme med en stor tak til både kollegerne, der arbejder i de her organisationer – det er ikke altid noget, der nyder stor opmærksomhed i Danmark, men ikke desto mindre er det vigtigt – men også de dygtige diplomater og medarbejdere, som vi i de parlamentariske delegationer samarbejder tæt med. Herunder vil jeg også gerne særlig sige tak for et godt samarbejde til vores ambassadør ved Europarådet, Erik Laursen, som til sommer starter på nye udfordringer ved den danske FN-mission i New York.

Så vil jeg afslutningsvis bare til udenrigsministeren sige, at der har været tradition for gode og regelmæssige møder mellem delegationerne og ministeren, også under tidligere regeringer, og det glæder vi os jo også til at fortsætte med vores nye udenrigsminister. Tak for ordet.

Kl. 17:26

Tredje næstformand (Karsten Hønge):

Der er en kort bemærkning til hr. Søren Søndergaard, Enhedslisten.

Kl. 17:26

Søren Søndergaard (EL):

Tak til den socialdemokratiske ordfører. Jeg er lidt interesseret i, hvad hr. Mogens Jensen tænker om OSCE's fremtid. Som hr. Mogens Jensen var inde på i sin tale, er det jo en konsensusorganisation. Det er også rigtigt, at det på trods af det er lykkedes i 2023 at halte vide og få nogle projekter sat i gang, men hvad med budgettet for 2024, 2025 og 2026? Altså, hvad er ligesom, hvis man har konkluderet noget, tankerne om, hvordan OSCE ser ud, hvis vi går en smule ned ad vejen?

Kl. 17:26

Tredje næstformand (Karsten Hønge):

Hr. Mogens Jensen.

Kl. 17:26

Mogens Jensen (S):

Tak for spørgsmålet. Jeg skal være ærlig at indrømme, at da jeg jo ikke selv sidder i OSCE-delegationen, er det selvfølgelig heller ikke det område, jeg selv følger tættest. Men det er jo helt klart, som hr. Søren Søndergaard påpeger, at der er udfordringer med den konstruktion, som OSCE har, også set i relation til overhovedet at få organisationen til at fungere fremadrettet – selv om der vel er fortilfælde af, som jeg forstår det, at man har kunnet smide lande ud af OSCE. Så det er selvfølgelig en mulighed, der måske skal undersøges nærmere, hvis det blokerer fuldstændig for, at organisationen kan fortsætte i sin nuværende form. Men ellers har jeg ikke deltaget i drøftelser, der ligesom giver svaret på de udfordringer, som hr. Søren Søndergaard nævner.

Kl. 17:27

Tredje næstformand (Karsten Hønge):

Så er der ikke flere korte bemærkninger. Tak til hr. Mogens Jensen, Socialdemokratiet. Næste ordfører er hr. Michael Aastrup Jensen, Venstre.

Kl. 17:28

(Ordfører)

Michael Aastrup Jensen (V):

Der er jo både fordele og ulemper ved at tage tre organisationer og køre dem sammen i én debat. Det gode er, at vi er effektive, det dårlige er, at det hurtigt bliver sådan lidt et sammenskudsgilde, og det fortjener de tre organisationer jo faktisk ikke, når det kommer til stykket.

Det er jo ikke nogen hemmelighed, at den organisation, jeg kender allerbedst, er Europarådet, fordi jeg har været der et par år. Siden 2007 har jeg været medlem, og det er selvfølgelig derfor, jeg ved lidt om, hvad der foregår. Det vil man også tydeligt kunne se af de kommentarer, jeg kommer med nu, altså at det primært er med fokus på Europarådet.

Man kunne jo også bruge sine 10 minutter på at tale om – med rette – nødvendigheden af, at alle tre organisationer fokuserer så meget energi som overhovedet muligt på Ukrainekonflikten. For det med, at et land som Rusland totalt umotiveret angriber en fredelig nabo, kalder selvfølgelig på os alle sammen – på behovet for, at der er nogen, der bekæmper det.

Men jeg vil alligevel tillade mig at nævne nogle konflikter, som jeg synes også fortjener opmærksomhed. For selv om den forfærdelige invasion, som Rusland har foretaget, er noget, vi skal tale om og fokusere på, skal vi altså ikke glemme, at der desværre også foregår ting, som absolut også er noget, som skal italesættes. Og her må jeg indrømme, at jeg er ekstremt bekymret for udviklingen i Tyrkiet. Vi oplever et land og ikke mindst en leder, som får mere og mere diktatoriske træk, som mere og mere er et hundrede procent ligeglad med, hvad der minder om demokrati og lov og orden, og at vi derfor står i en situation, hvor partier bliver forbudt, hvor politiske modstandere bliver fængslet, og hvor alt, der minder om, hvad man kan kalde moderne frihedsrettigheder for en befolkning, bliver knægtet.

Derfor er jeg meget tilfreds med, at man i Europarådet siger: Det vil vi ikke finde os i. Men jeg synes også, at det samtidig italesætter noget, som vi har haft en diskussion om igennem rigtig mange år i Europarådet, nemlig hvad Europarådets fremtid reelt er. Er det et mini-FN, hvor alle europæiske lande i en eller anden grad er medlem, og hvor man kan blive ved med at overskride den ene regel efter den anden, og så får man en løftet pegefinger eller et slag over fingrene, og så taler vi videre? Eller er det en organisation, hvor der er konsekvenser, hvis ikke man overholder reglerne?

Jeg har i Europarådet igennem alt for mange år diskuteret, om Rusland skulle smides ud af Europarådet eller ej efter 2014-invasionen og annekteringen af Krim og andre områder i Ukraine. Og der var dem, som meget positivt, men – undskyld, jeg siger det – naivt, kan vi jo se i dag, sagde: Lad os fortsætte med dialogen, for dialog er jo altid bedre end konfrontation. Var det nu det? Er vores lærdom i dag ikke, at i forhold til sådan nogle som Putin, Erdogan og andre typer er det eneste, der tæller, at der engang imellem bliver trukket en rød streg, som også er en rød streg, hvor vi siger: Hvis du krydser den røde streg, har det altså nogle konsekvenser, som kan mærkes?

Jeg må indrømme, at det hælder jeg til. Jeg hælder til, at vi begynder at sige til Erdogan: Hvis du bliver ved med at have ueuropæiske tilgange i den måde, du leder landet på, så er du ikke velkommen i Europarådet. Og det tror jeg ærlig talt også er det, som oppositionen i Tyrkiet vil være indstillet på.

Så er der også hele spørgsmålet om Bosnien, hvor vi jo også oplever et Rusland, som agerer mere og mere konfrontatorisk, ved at de presser deres venner – ikke mindst i det serbiske mindretal – til at destabilisere ikke bare Bosnien, men jo potentielt set hele regionen. Det er et område, som vi historisk har stor interesse for. Der er talrige danske soldater og forskellige andre udsendte, som har gjort et fænomenalt stykke arbejde i at stabilisere hele den region. Og derfor har Rusland jo også en interesse i at prøve at lave rav i gaden – lave så meget uorden som overhovedet muligt, så Europa bliver nødsaget til også at fokusere her – og dermed destabilisere en del af Europa, hvor vi jo historisk ved, det vil være forfærdeligt, hvis det bliver destabiliseret igen.

Kl. 17:33

Her bør vi fra dansk side, men også fra hele Europarådets side fokusere endnu flere kræfter i forhold til Bosnien. Vi bør også fokusere endnu flere penge og mere tid på at sørge for, at det bliver godt for hele det område. Så er det selvfølgelig ikke så godt, at der ikke er nogen dansk ambassade i Bosnien, og derfor hilser jeg det velkommen, at der i regeringsgrundlaget står, at vi skal opprioritere udenrigstjenesten, og her er et af de områder, som vi forhåbentlig så kunne fokusere mere på i fremtiden – det håb kan man jo have.

Men så er der også Georgien. Mange af os har været i Georgien op til flere gange. Jeg må indrømme, at jeg har været der mange gange – ikke mindst fordi jeg i 5 år var rapportør på vegne af Europarådet vedrørende Georgien. Og man kan jo sige sådan lidt spøgefuldt, at når man første gang har været i Georgien og har oplevet deres mad, har man ikke lyst til at komme igen. Men man har lyst til at komme igen, forstået på den måde, at der er et frihedselskende folk. Problemet er jo bare, at det ikke er altid, vi mærker det i regeringen. Vi oplever en situation, hvor der er en regering, som med en lærebog, man nogle gange frygter er kopieret lidt fra Putin, forsøger at knægte de meget store fremskridt, der ellers har været demokratisk i Georgien, med stor effekt.

Heldigvis var der det frihedselskende folk, som gik på gader og stræder og sagde: Vi vil ikke finde os i, at I begynder at knægte ngo'ers muligheder for at arbejde. Og derfor blev den her lov om fremmede landes tilskud til ngo'er jo heldigvis taget af bordet. Men det er en bekymrende tendens, at vi oplever, at et land, som er et officielt kandidatland til både NATO og EU, har en regering, som er i disharmoni med deres befolkning, i forhold til hvor proeuropæisk de skal agere i de politiske mærkesager.

Så kommer vi selvfølgelig heller ikke uden om Ukraine, som jeg startede med, for der er ingen tvivl om, at fra alle tre organisationers side skal vi prioritere alt det, vi overhovedet kan, i forhold til Ukraine. Vi må ikke give op i forhold til penge, i forhold til kampen imod korruption, som den ukrainske regering også heltemodigt holder fast i, selv om de også heltemodigt kæmper imod Ruslands invasion. Og der er det, at Europarådet og OSCE og for den sags skyld Danmark generelt og EU kan være med til at hjælpe til med, at det også bliver en succes. For hvis ikke vi får hjulpet Ukraine på det her område, vil de stå svagere, også i forhold til de meget, meget store støtteprogrammer og lignende, der er til Georgien.

Så der er nok arbejde at tage fat på. Og der vil jeg, ligesom formanden for delegationen til Europarådet gjorde, rette en stor tak for det samarbejde, jeg kender mest til, nemlig i Europarådets Parlamentariske Forsamling, men også til den danske repræsentation i Strasbourg. Vi ved jo godt, at der ikke altid er lige så stort fokus på den danske repræsentation i Strasbourg, som der burde være. Det er ikke verdens største repræsentation, Danmark har, men det er folk, som virkelig brænder for området, og som gør et kolossalt stykke arbejde. Så jeg vil også herfra takke for et rigtig, rigtig godt og stærkt samarbejde, og det vil jeg håbe fortsætter, når den nye ambassadør snart tiltræder.

Så med de ord ser vi frem til samarbejdet, og der er ingen tvivl om, at der er nok at tage fat på.

Kl. 17:37

Den fg. formand (Annette Lind):

Tak til Michael Aastrup Jensen for ordførertalen. Der er en kort bemærkning, og jeg vil gerne give ordet til hr. Søren Søndergaard fra Enhedslisten. Værsgo.

Kl. 17:37

Søren Søndergaard (EL):

Ja, for tillad mig også at spørge det andet af de tre regeringspartier til det der spørgsmål om OSCE. Jeg synes, det er noget af det, der – hvad skal vi sige – strukturelt presser sig mest på: Hvad gør vi med OSCE? Altså, hvordan forholder vi os til det faktum, at det er en konsensusorganisation, og at hvis den skal fungere videre, så kræver det Ruslands om end passive accept?

Vi har jo i mange år set, hvordan Rusland har blokeret, hvordan pressefrihedsrapportøren eller -kommisæren blev trukket ud osv. osv. Vi har set mange af de der ting, men nu er det jo totalt blokeret, hvis ikke vi træffer en beslutning om en anden vej. Det er derfor, jeg spørger – og altså, der er ikke noget drilsk i det, det er ikke et eller andet polemisk spørgsmål, det er kun et spørgsmål om, hvad der er af overvejelser fra Venstres side.

Kl. 17:37

Den fg. formand (Annette Lind):

Ordføreren, værsgo.

Kl. 17:38

Michael Aastrup Jensen (V):

Jamen jeg er jo slet ikke vant til drillespørgsmål fra hr. Søren Søndergaards side, så jeg vil altid opfatte alle spørgsmål fra hr. Søren Søndergaard som relevante. Og det mener jeg også det her er, forstået på den måde, at det er et rigtig godt spørgsmål, altså, og jeg har ikke et entydigt svar på det.

For jeg synes jo, det på sin vis er fornuftigt, at vi har en organisation som OSCE, som også har lavet et fantastisk godt stykke arbejde, bl.a. efter Georgien-Rusland-krigen, med observatørroller, og som forsøgte at gøre det samme efter 2014 i forhold til Ukraine, men jo allerede der mødte ekstremt meget modstand fra Ruslands side; det gjorde man reelt egentlig også efter 2008-krigen, hvor OSCE-rapportørerne kun måtte være på den georgiske side af linjen – de måtte ikke komme over på den russiske side.

Så vi har oplevet et Rusland, som jo i mange, ja, reelt årtier har været ligeglad med alt det, man har siddet og vedtaget i OSCE-regi. Så skal man give op? Nej. Men vi bliver nødt til at gøre noget, og jeg må indrømme: Jeg har desværre ikke et entydigt svar.

Kl. 17:39

Den fg. formand (Annette Lind):

Er der ønske om en anden kort bemærkning? Det er der ikke. Så vil jeg gerne sige tak til hr. Michael Aastrup Jensen – der er ikke flere korte bemærkninger. Og så skal vi sige velkommen til Moderaternes ordfører. Værsgo, fru Karin Liltorp.

Kl. 17:39

(Ordfører)

Karin Liltorp (M):

Tak for ordet og for redegørelsen fra udenrigsministeren. I det store, komplekse, globale verdenssamfund kan man godt få indtryk af at være en meget, meget lille brik. Og som I nok ved, dominerer krig og konflikt, og vores verden er ikke, som den var for bare lidt over et år siden. Når man læser redegørelsen, er det dog positivt trods alt at finde ud af, at Danmark både regionalt og internationalt er en central aktør. Men det er meget tydeligt, at Ruslands invasion af Ukraine både præger OSCE, Europarådet og Østersørådet. Det påvirker altså alle de sikkerhedsstrukturer, som vi i årtier har opbygget gennem diplomati og samarbejde.

Men det er stadig gennem diplomati og samarbejde, at vi også kan opretholde det politiske pres på Rusland og i fremtiden retsforfølge dem for de brud på menneskerettighederne, som de begår i dag. Det europæiske naboskab må vi holde i hævd for at kunne fremme respekten for både menneskerettigheder, demokrati og retsstaten. OSCE har fungeret som et stærkt forum, hvor også de ikkemilitære fokuspunkter prioriteres. Vi har i det seneste år set store militære donationer til Ukraine, men vi skal fastholde det diplomatiske pres og fortsat arbejde for, at OSCE har instrumenter til at bidrage til fred og genopbygning i Ukraine. Det er i den forbindelse trods alt positivt at læse, at Ruslands traditionelle støtter har valgt at forholde sig tavse frem for at sympatisere med Rusland under anliggender, som har med krigen at gøre.

Hvad angår Europarådet, vil jeg også berøre vigtigheden af retsstatsprincipperne. De sidste 5-7 år har vi været vidne til, at de demokratiske retsstatsprincipper brydes flere steder i Europa. Og selv om der sker alvorligere ting udenfor – som vi også lige har hørt før – skal vi jo ikke se stort på disse brud. Tyrkiet, Ungarn og Polen har nemlig flere gange udvist et lidt alternativt syn på rettigheder, når det drejer sig om lgbt, migranter, mediefrihed og retssystemer. Derfor må vi fortsat arbejde for at styrke Europarådet i forhold til at fremme kerneværdierne for den vestlige verden, nemlig selve principperne for retsstaten, frihed og menneskerettigheder. Nationale reformer, som indskrænker borgernes frihed og rettigheder, må vi reagere på. Derfor skal vi regionalt og europæisk stå vagt om vores kerneværdier og sikre, at de også efterleves i de resterende medlemslande inden for EU. Her bør Europarådet fortsat være et solidt værn mod krænkelser.

Til slut vil jeg berøre Østersørådet, som forhåbentlig i en relancering af sig selv vil blive centralt for Danmark i fremtiden i forhold til både sikkerhed og energifremme. Gaslækagen, som skete i efteråret, understreger, hvordan et regionalt fokus på Østersøområdet er vigtigt for at sikre en bæredygtig region. Og Østersøområdet har et stort grønt potentiale, når vi snakker klima og energi. Vi snakker om mulighederne for havvind i stor skala, hvor vi syvdobler havvindskapaciteten i Østersøregionen, og det er en aftale indgået mellem syv lande fra regionen, en ny energialliance, hvor både havvind og elsamarbejde vil eksistere på tværs af landegrænser. Og i den henseende er det vigtigt, at Østersøområdet skal være et sikkert og trygt område, som ikke influeres af magter, som vil området det skidt. Derfor skal Danmark også engagere sig positivt i Østersørådets arbejde og præge det i en grøn retning.

Helt til slut vil jeg bare sige, at Danmark kan præge samarbejde og kan være med til at fremme menneskerettigheder og retsstatsprincipper, sikkerhed og grøn omstilling via diplomatiet. Derfor bør vi selvfølgelig fortsætte vores positive engagement for at styrke samarbejdet i disse internationale organisationer. Tak for ordet.

Kl. 17:43

Den fg. formand (Annette Lind):

Tak til fru Karin Liltorp fra Moderaterne. Der er ikke nogen korte bemærkninger. Så vil jeg gerne sige velkommen til SF's ordfører. Værsgo, fru Marianne Bigum.

Kl. 17:43

(Ordfører)

Marianne Bigum (SF):

Tak, formand. Ruslands ulovlige krig i Ukraine kaster lange skygger over den tid, vi lever i. Det er ikke mindst tydeligt, når man læser den redegørelse, vi her i dag debatterer. Ruslands aggression har betydet, at landet rettelig ikke længere kan deltage i det fremadsynede og fredsforankrende arbejde, som henholdsvis Europarådet og Østersørådet har forsøgt at bane vejen for igennem årtier. I OSCE har vi til gengæld haft mulighed for at fortælle Putins Rusland og Lukasjenkos Belarus, hvad vi mener om den ulovlige krig og de forbrydelser mod menneskeheden, som de to autokrater alene har ansvaret for. Samtidig bliver solidariteten med Ukraine kun yderligere bekræftet ved at erklære den op i det åbne ansigt på regimernes repræsentanter.

Danmarks enorme rolle i etableringen af Østersørådet har altid givet det sin helt særlige plads med hensyn til Danmarks internationale engagement, både fordi det indrammer dele af det nordiske samarbejde, som vi forleden drøftede her i salen, men særlig også på grund af vores særlige bånd til og forpligtelser over for vores baltiske naboer. Derfor glæder det os i SF, at Danmark så tydeligt advokerer for et fortsat styrket samarbejde på baggrund af Ruslands og Belarus' udtræden. Med de to regimer udenfor kan Østersørådet igen arbejde i den ånd, som det blev stiftet i, og man kan ikke mindst få sat turbo på den del af samarbejdet, hvor vi forpligter hinanden på højere ambitioner, når det gælder den grønne omstilling.

Med ikke bare en politisk, men militær front trukket op over det europæiske kontinent har Europarådets arbejde med fremme af demokrati, menneskerettigheder og retsstaten aldrig været vigtigere. Det er helt klart, at støtten til Ukraine, hvad end det handler om adgang til rådets udviklingsbank eller arbejde med at retsforfølge russiske forbrydere ved en særdomstol, har stået i første række, når det handler om rådets arbejde det seneste år, og viser, at størstedelen af kontinentet står sammen, også uden for EU. Og når vi netop har haft fat i landene uden for EU, er jeg næppe den eneste til stede i den her sal, der med stor spænding ser frem imod det tyrkiske valg. Det er et valg, der vil få enorm indflydelse på kontinentet og ikke mindst på Europarådets fremtidige arbejde.

Danmark er måske et lille land, men vi er enormt gode til at præge den verden, vi lever i, hvad end det er regionalt eller kontinentalt. Det er vi bl.a. igennem disse organisationer, og det er vigtigt, at vi også viser os villige til at gøre det fremover. I usikre tider er der behov for at rykke tættere sammen og styrke fællesskabet. Tak for ordet.

Kl. 17:46

Den fg. formand (Annette Lind):

Tak til SF's ordfører. Der er ikke nogen korte bemærkninger. Så skal vi sige velkommen til Danmarksdemokraternes ordfører. Det er hr. Peter Skaarup. Værsgo.

Kl. 17:46

(Ordfører)

Peter Skaarup (DD):

Tak for det. I Danmarksdemokraterne deltager vi også meget gerne aktivt i den her redegørelse og den her debat om vigtige internationale spørgsmål, som de her tre organisationer står for. Vi synes, det er godt, at ministeren og ordførerne er klar til at sætte Danmarks engagement i en række internationale organisationer på dagsordenen, ligesom vi traditionelt gør det her i Folketinget med den her debat. Det er jo bl.a., fordi Danmark faktisk har en rigtig vigtig rolle at spille i internationalt samarbejde. Vi er som et lille land i stand til at sætte spørgsmål på dagsordenen, som nogle af stormagterne måske ikke kan på samme måde – qua at vi er medlem af en række vigtige organisationer ud over de tre, som vi debatterer her i dag.

Det er jo spørgsmål som Arktis, hvor Danmark selvfølgelig har en helt afgørende rolle og et afgørende ord at skulle have sagt, og hvor vi sammen med ikke mindst Grønland har nogle vigtige interesser på spil. Det drejer sig selvfølgelig også om situationen i Ukraine, hvor det er vigtigt, at vi giver vores holdning til kende i forhold til at støtte ukrainernes kamp mod angrebsmagten, Rusland. Det sætter jo i virkeligheden måske allermest den her diskussion om vores engagement i forskellige internationale organisationer i relief, fordi det er utrolig vigtigt, at vi ikke lader os kue af regimer, som ikke respekterer andre landes suverænitet og ikke respekterer andre landes frihedsrettigheder for deres befolkninger. Og det er i virkeligheden også det, der er på spil i forhold til Rusland og – dem kan vi sagtens også tage med – i forhold til Hviderusland og Lukasjenko. Jeg vender tilbage til de spørgsmål lidt senere i indlægget.

Det, der er vigtigt fra dansk side, er jo, at vi tager ansvar, at vi engagerer os i verdenssamfundet sammen med vores nabolande, og at vi gør det sammen med vores allierede og de lande, som ikke giver efter for de her totalitære regimer, som vi har med at gøre, sådan set også i OSCE, hvor nogle af landene stadig væk er repræsenteret. Det synes jeg da at hr. Søren Søndergaard egentlig stillede nogle udmærkede spørgsmål om tidligere i debatten. Derfor er det jo så også vigtigt, at Danmark har en stemme i de her internationale fora, godt akkompagneret af Folketinget, som er med til at give nogle signaler til vores repræsentanter i de tre organisationer, men også andre organisationer. Som jeg lige var inde på, er det klart, at arbejdet i de her organisationer i øjeblikket ligesom mange andre steder er hårdt præget af Ruslands aggression over for Ukraine, invasionen, som man har prøvet på, men som heldigvis på mange måder er slået fejl – og godt for det.

Vi må jo erkende, at krigen i Ukraine rammer uskyldige ukrainere, men at krigen jo også har sat økonomiske aftryk rundtomkring i verden, i Europa og i Danmark. Vi har jo i Danmark oplevet ældre medborgere, som ikke har haft råd til at betale deres energiregninger. Og dem, der havde råd, var nødt til at skære deres udgifter helt ind til benet, og sådan er det jo stadig væk for nogle i vores samfund. Deraf er der jo også kommet en række initiativer, som Folketinget har været nødt til at lave og måske også skal gå videre med i fremtiden. Det gælder også for børnefamilier, og det gælder også for andre, der er i økonomisk uføre. På grund af de her høje regninger til først og fremmest energi og fødevarer har alt det, der foregår i det omkringliggende samfund og ikke mindst i Ukraine, stor indflydelse på, hvad der foregår her i Danmark. Derfor er det selvfølgelig også ekstra vigtigt, at vi er i stand til at agere fra dansk side.

Så vil jeg lige sige lidt om de enkelte organisationer. I Østersørådet er Rusland jo først blevet suspenderet, og siden er de udtrådt af organisationen. Det er et vigtigt arbejde, der foregår i Østersørådet. Det er jo vigtigt med rimelig samordning, når det f.eks. gælder etablering af kæmpe vindmølleparker eller dumpet ammunition i Østersøen. Og der er jo desværre også rigtig meget militær i Østersøen nu, og måske er der endnu mere på vej ind. Så det er vigtigt, at der er en platform, hvor man kan tale om regional dialog og samarbejde i Østersøområdet. Så der er fuld opbakning til, at det her forum eksisterer. Så kan man altid diskutere, hvor meget det så kan i praksis i dagligdagen.

Kl. 17:51

I Europarådet er det jo også sådan, at Rusland er blevet suspenderet og ekskluderet. Igen fylder det en hel del, og det er jo tilsyneladende sådan, at det er noget, der kommer til at blive ved i Europarådet. Ukraine taler eksempelvis i Europarådet om oprettelsen af en særdomstol til retsforfølgelse af forbrydelser, der ikke kan retsforfølges, i og med at Den Internationale Straffedomstol har nogle bestemte opgaver, som de skal varetage i dag. Og helt ærligt kan man ikke bebrejde dem for det. Det kan man bestemt ikke bebrejde ukrainerne for, altså at tale for den sag. Noget andet er, hvordan vi så skal løse det. Hvordan sætter vi os ned og får fundet en model, der kan gøre, at man, når den tid kommer, kan foretage sig det, der er rigtigt i situationen?

Så skal vi også snakke OSCE. Jeg var lidt inde på det tidligere, og det er jo lidt af en varm kartoffel, må man nok sige. Vi kan vel alle sammen godt huske, hvad der skete i Hviderusland for ikke så lang tid siden, altså før invasionen af Ukraine. Men den gode Lukasjenko og alt, hvad han står for, er jo stadig væk repræsenteret. Belarus er stadig væk repræsenteret i OSCE, og det er Rusland sådan set også. Så kan det godt være, at Rusland er politisk isoleret, og at Ruslands traditionelle støtter har valgt at forholde sig relativt tavse i forhold til at støtte op om Rusland, men de er der jo. Og derfor er det jo selvfølgelig en principiel debat, som jeg også godt forstår at der er her i dag, nemlig hvad vi egentlig gør med lande, der forbryder sig mod grundlæggende principper som dem, som f.eks. OSCE står for. Man kan jo ikke rigtig komme uden om, at det gør Rusland i forhold til deres aggression mod Ukraine. Indtil andet er bevist eller andet sker, og så længe Rusland er medlem, må man selvfølgelig bruge OSCE som en platform – og det må Danmark også gøre – hvor man kan sætte fokus på Ruslands aggression, arbejde med at styrke frihedsrettigheder, også i Rusland og i andre lande, og jo ikke mindst samarbejde omkring konventionel våbenkontrol, som i hvert fald er ret afgørende for, at vi undgår mere krig, end vi allerede ser nu.

Det var en lille rundtur til de tre organisationer og nogle generelle principper. Vi synes i Danmarksdemokraterne, at det er vigtigt, at vi fra dansk side deltager i så meget, vi kan, af den her slags. Så længe medlemmerne er, som de er – vi er jo ikke altid herrer over, hvem der er medlemmer af de her organisationer – gælder det om at bruge de forummer, vi er medlem af, til at have en platform til at fortælle de lande, at vi godt nok synes, at det, de har gang i, er noget skidt. Og det er det mildest talt, altså det, som Rusland har gang i i Ukraine. Og vi skal hele vejen rundt i forhold til at fortælle russerne, at det vil vi ikke finde os i.

Kl. 17:55

Den fg. formand (Annette Lind):

Tak til hr. Peter Skaarup. Der er ikke nogen korte bemærkninger. Så skal vi sige velkommen til Liberal Alliances ordfører. Værsgo, hr. Alexander Ryle.

Kl. 17:55

(Ordfører)

Alexander Ryle (LA):

Tak for ordet, formand. Og tak til udenrigsministeren for den årlige redegørelse om OSCE, Europarådet og Østersørådet. Det er godt at få et overblik over de her ting, særlig når man er lidt ny. Når man læser redegørelsen, bliver det ganske tydeligt, at alle tre organisationer har været præget af Putins overfald på Ukraine. Det kan næppe komme som en overraskelse for nogen i det her lokale. I OSCE er samarbejdet med Rusland blevet reduceret til et absolut minimum, og de lande, der traditionelt har haft tætte bånd til Rusland, har foretrukket tavshed frem for at bakke op om Rusland og krigen. I Europarådet er Rusland blevet ekskluderet, og alle forbindelser med myndighederne i Belarus blev ligeledes suspenderet. I Østersørådet blev Rusland suspenderet, og Rusland udtrådte efterfølgende helt af organisationen.

I disse tider bliver vi for alvor mindet om, hvor vigtigt det er med stærke internationale fællesskaber, der kan stå sammen om at stå imod. For når et land som Rusland på det kraftigste forbryder sig mod det internationale samfunds spilleregler og ikke ønsker at gå dialogens vej, er der ikke andet valg end at stoppe samarbejdet, også selv om det ikke har været uden omkostninger. Som det kan læses af redegørelsen, har det i OSCE f.eks. ikke været muligt at opnå enighed om et budget for hverken 2022 eller 2023, og polarisering og mistillid har betydet, at der for første gang nogen sinde ikke er blevet fremlagt forslag til beslutninger eller fælleserklæringer på årets udenrigsministermøde. Det har ikke engang været muligt at blive enige om, hvem der skal overtage formandskabet efter Nordmakedonien. I Europarådet er der skabt betydelige udfordringer med at følge op på de mange sager ved Den Europæiske Menneskerettighedsdomstol, og derudover er en af de fem store bidragsydere til organisationens budget forsvundet, hvilket har betydet, at de øvrige medlemslande, herunder Danmark, har måttet kompensere for den manglende russiske betaling. I Østersørådet bliver man nu tvunget til at reflektere over organisationens fremtid, så det kan sikres, at den fortsat kan fungere som et forum for samarbejde og dialog i vores region. Det bliver uden tvivl en anderledes dialog uden Ruslands deltagelse.

Men hvad så nu? I Liberal Alliance anerkender vi, at OSCE er et vigtigt organ og et af de få tilbageværende, hvor det fortsat er muligt direkte at kritisere Ruslands invasion af Ukraine. Men vi skal også være ekstremt kritiske over for den obstruktion af OSCE's arbejde, som Rusland og Belarus foretager for øjeblikket. Når jeg læser redegørelsen, er det nemlig tydeligt, at organisationen er mere eller mindre handlingslammet lige nu, i hvert fald i alle spørgsmål, der tilnærmelsesvis relaterer sig til krigen i Ukraine. Der står bl.a., at flere af de konkrete redskaber, som har givet OSCE en særlig plads i forhold til konflikten, er ophørt med at eksistere som følge af russisk obstruktion. Ligeledes har det vist sig, at Rusland er villig til at blokere for OSCE's menneskerettighedsaktiviteter.

Tilbage står så, at man kan vælge at fokusere på andre udfordringer såsom konflikter i Nagorno-Karabakh, Georgien og Moldova samt bl.a. Belarus' undertrykkelse af egen befolkning. Det synes jeg helt bestemt man bør gøre, men jeg synes også, det er vigtigt, at OSCE ikke indgår kompromiser og laver handler med Rusland. Det rejser derfor spørgsmålet, om det kunne give mere mening at sætte arbejdet i OSCE i bero, altså for en tid at stoppe med at indkalde til møder, og først starte op igen, når krigen er slut. I mellemtiden kunne man så rykke relevante aktiviteter over i andre fora, hvor Rusland ikke har mulighed for at blokere for dem. Det kunne jeg egentlig godt tænke mig at høre regeringens holdning til, når udenrigsministeren senere skal herop på talerstolen.

I Europarådet pågår arbejdet med at oprette en særdomstol til retsforfølgelse i forbindelse med aggressionsforbrydelsen i Ukraine samt at fremme skadeserstatning for Ukraine. Det er noget, som vi i Liberal Alliance synes er rigtig vigtigt, og i maj skal medlemslandene i Europarådet genbekræfte de fælles værdier om demokrati, retsstatsprincipper og menneskerettigheder i Europa og sikre en samlet vision for det kommende års arbejde med et klart fokus på organisationens støtte til Ukraine og andre udsatte nabolande, f.eks. Moldova, Georgien og lande på det vestlige Balkan.

Derudover udestår et stort arbejde i forhold til at få medlemslandene til at efterleve afgørelser fra Menneskerettighedsdomstolen, for Rusland er absolut ikke det eneste land, der ikke efterlever menneskerettighederne. I Tyrkiet har de fængslet menneskerettighedsaktivisten Osman Kavala, som har siddet uberettiget fængslet i Tyrkiet siden 2017. Vi kan ikke blive ved med at acceptere Tyrkiets disrespekt over for domstolens afgørelse. Også i Polen og Ungarn er der en række sager, som vi venter på at der tages hånd om.

Kl. 18:00

Det er vigtigt at huske på, at landenes tilslutning til Europarådets konventioner og det mellemstatslige regelbaserede samarbejde udgør grundstenene for dette arbejde, og at medlemslandene har en fælles forpligtelse til at sikre, at menneskerettighederne og retsstatsprincipperne efterleves, og det forventer vi at de gør.

Her til sidst vil jeg blot sige, at jeg ser frem til resultatet af udenrigsministermødet i juni, hvor Østersørådet skal gennemføre en refleksionsproces angående organisationens fremtid. I Liberal Alliance mener vi, det er vigtigt med et stærkt samarbejde i Østersøregionen, og det er bestemt ikke blevet mindre vigtigt efter den russiske invasion. Særlig Østersørådets arbejde med menneskehandel og udsatte børn er meget relevant, fordi vi så og fortsat ser flygtningestrømme fra Ukraine og risikoen for menneskehandel bestemt er til stede, ligesom vi ser ukrainske børn blive bortført til Rusland.

Til allerallersidst vil jeg sige, at jeg håber, at situationen ser bedre ud næste år, når vi har den her redegørelsesdebat igen, for det har været et svært år for alle parter, ikke mindst Ukraine. Tak for ordet.

Kl. 18:01

Den fg. formand (Annette Lind):

Tak for ordførertalen, og selv om man er ny, må man godt lige køre pulten lidt op og ned, hvis det er; den er ret høj her. Men det gik rigtig fint. Der er ikke nogen korte bemærkninger, og så skal vi sige velkommen til Det Konservative Folkepartis ordfører. Værsgo, fru Helle Bonnesen.

Kl. 18:02

(Ordfører)

Helle Bonnesen (KF):

Det er ikke så lang tid siden, at vi her i salen sidst var sammen med udenrigsministeren om en udenrigspolitisk redegørelse, og nu er vi her så igen med en redegørelse om udvalgte internationale organisationer, og atter en gang er sagen jo den, at Rusland fylder over det hele, fylder meget. Internationale organisationer viser ofte deres værd, og det gør de især i krigstid, hvor vi virkelig får lejlighed til at diskutere dem. Det gælder OSCE, som Rusland stadig væk er medlem af, og hvor de sædvanlige støtter af Rusland ikke direkte støtter Rusland, men forholder sig tavse, og det er trods alt et lille lys i mørket. Det viser sig i Europarådet, hvor man for nylig har genbekræftet fælles værdier om demokrati, retsstatsprincipper og menneskerettigheder i Europa. Men det viser også sårbarheden, når nu vi skal evaluere Østersørådets fremtid, efter Rusland er trådt ud. Organisationer er vigtige, og lige nu ser vi både sårbarheden og styrken i dem. Som andre ordførere her har været inde på, har krigen virkelig udfordret vores opfattelse af området og tvinger os til at reflektere, revurdere og redefinere uden at gå på kompromis med de grundlæggende tanker.

Hvis vi først ser på OSCE, har samarbejdet længe været under stærkt pres både fra Rusland og fra Hviderusland, eller Belarus siden 2021. De normale regler er sat ud af spil. Sædvaner er ikke længere sædvaner, og det er svært at gennemføre traditionelle processer og møder. Så meget desto vigtigere er det, at vi er repræsenteret og gør en indsats, hvilket redegørelsen også med al tydelighed viser at vi gør.

Polen har haft en alvorlig og svær formandsopgave i 2022 midt i en sjældent svær tid. Nu overtager Nordmakedonien stafetten, og håndteringen af de uformelle platforme bliver helt central. Det bør Danmark fortsat støtte formandslandet i. Det handler om at give Ukraine tid og styrke. Det handler om at give Ukraine taletid og solidaritet, og at vi har et vedvarende fokus på menneskerettighederne. Der var før debat om, hvad vi så kan gøre, og målet må være, at vi skal fortsætte. Vi må ikke give op, og vi skal fortsætte på bedste vis ud fra de spilleregler, vi kan.

Også i Europarådet har Rusland fyldt meget, desværre. Medlemskabet blev først suspenderet, og senere blev man helt ekskluderet fra Europarådet – en nødvendig og naturlig følge af krigens start i Ukraine. Og Rusland fortsætter med at fylde. Dels vil menneskerettighedsdomstolen antage nye sager for overtrædelse af Den Europæiske Menneskerettighedskonvention, og så er der den økonomiske side af det, og det er glædeligt, at de øvrige nationer er blevet enige om at gå sammen om at udfylde det økonomiske hul, som Rusland har efterladt sig, så vi fortsat har det bærende element.

Krigen i Ukraine har også været springbræt til andre ting, såsom at Europarådets Udviklingsbank nu har besluttet at invitere Ukraine til optagelse i udviklingsbanken, og det er sket med dansk støtte, hvilket er glædeligt.

Rusland og Ukraine fylder trods alt ikke alt. Menneskerettighedsdomstolen har også været i aktion i forbindelse med Tyrkiets manglende efterlevelse. Og i den mere glædelige afdeling har Kosovo formelt søgt om at blive medlem. Der er ikke umiddelbart enighed om optagelse, men lad os arbejde for, at det kan ske. Også i Østersørådet har krigen spillet ind med først suspendering og derefter udtræden af såvel Rusland som Belarus.

Men i det her tilfælde er der tale om centrale lande ud af langt færre lande, og derfor giver det god mening, at udenrigsministeren nu har bestemt sig for en refleksion over fremtiden for rådet. Vi ser frem til juni 2023, hvor vi forventer at komme nærmere en form for konklusion. Og vi håber, at arbejdet kan redefineres og fokusere på de opgaver, som stadig væk kalder på en platform, regional dialog og samarbejde. Vigtige og mangeartede opgaver som alt fra havvind, flygtningestrømme og områdets kontakt til krigen i Ukraine vidner om eksistensberettigelse. Opgaver er der nok af.

Alt i alt kan jeg sige det samme, som jeg gjorde i starten, og som jeg sagde det i den seneste udenrigspolitiske redegørelse her: Tænk, hvor sker der meget på så kort tid. Konservative tager redegørelsen til efterretning.

Kl. 18:06

Den fg. formand (Annette Lind):

Tak til fru Helle Bonnesen for ordførertalen. Der er ikke nogen korte bemærkninger. Så er det Enhedslistens ordførers tur. Værsgo, hr. Søren Søndergaard.

Kl. 18:06

(Ordfører)

Søren Søndergaard (EL):

Tak til udenrigsministeren for redegørelsen. For Enhedslisten er der ikke nogen modsætning mellem kampen for fred og sikkerhed og så kampen for demokrati og menneskerettigheder. Ikke mindst når det gælder et så lille land som Danmark, er demokrati og menneskerettigheder i hele verden og især blandt vores naboer, eller nærmeste nærområde, faktisk selve forudsætningen for fred og sikkerhed. Så bare for at kridte banen op vil jeg sige, at vi er lodret uenige med dem, som mener, at vi af hensyn til freden, af hensyn til sikkerheden, af hensyn til samhandelen, af hensyn til velstanden, og hvad ved jeg, skal lukke øjnene for overgreb på demokratiet og lukke øjnene for grove krænkelser af menneskerettighederne.

I alt for mange år har vi jo set det ske. Jeg kan ikke forestille mig, at man ville have affundet sig med den måde, Tyrkiet har opført sig på, hvis Tyrkiet ikke havde været medlem af NATO. Altså, milliarder og atter milliarder er blevet pumpet fra EU ind i Tyrkiet, samtidig med at Tyrkiet groft har krænket menneskerettighederne. Et andet eksempel er Rusland. Ruslands overgreb på menneskerettighederne er jo ikke af ny dato. Hvad gjorde vi så, da Tjetjeniens leder Sakajev kom til Danmark? Da satte vi ham i fængsel på begæring af russerne, og vi har handlet med dem osv. osv. Og den støtte, der har været til menneskerettighedsaktivisterne generelt set i Rusland, har været begrænset.

Det her bare være sagt som udgangspunkt for, hvor højt vi i hvert fald i Enhedslisten vægter Europarådet og OSCE. I vores del af verden er det de to organisationer, hvor diskussionerne om demokrati og menneskerettigheder har været samlet. Derfor fortjener de ikke bare massiv støtte fra dansk side, men det er også steder, hvor vi bør være helt i front, og især da i en verden, hvor demokrati og menneskerettigheder er på tilbagetog. For det er jo det, der er virkeligheden. Derfor synes vi heller ikke, at det har været så rart at opleve, at der har været perioder, hvor f.eks. Europarådets økonomi har været afhængig af store bidrag fra Rusland, Aserbajdsjan og Tyrkiet. Altså, det er virkelig en noget kedelig alliance. De skulle aldrig have haft den placering, heller ikke når det gælder det økonomiske.

Det er klart, at situationen for os i den her del af verden er blevet totalt forandret med Ruslands invasion af Ukraine med det formål at besætte hele landet. Det er ikke bare nogle grænsestridigheder, som vi oplever flere steder; det er en afgørende ny ændring. Og vi må jo stille spørgsmålet: Hvad betyder det for OSCE og for Europarådet? Hvis vi kigger på OSCE, er det min fornemmelse ud fra forskellige oplysninger, at den amerikanske position – og jeg ved ikke helt, om det er den samme, der fremgår af papiret her – at man vil bruge OSCE som et sted til at kritisere russerne. Jeg synes bare på en eller anden måde, at OSCE er alt for vigtig til det. For hvis vi bare gør OSCE til et sted, hvor man kritiserer russerne, så undervurderer vi jo alle de andre områder end Rusland, hvor OSCE spiller en central rolle.

Der er jo 11 lande i OSCE, som ikke er medlem af Europarådet. Det er primært lande i Centralasien, og det er jo steder, ikke mindst når vi ser på Kinas fremmarch, hvor det er helt afgørende, at demokratiet slår rod og udvikler sig, og det er i høj grad OSCE, vi bruger i forhold til de områder. Hvis vi bare gør OSCE til en kampplads mod Rusland, hvad sker der så med det nødvendige arbejde, der er i forhold til dem, hvad enten vi snakker valgobservationer eller demokratidiskussioner – ja, hvad som helst? De steder, hvor jeg har været til OSCE's Parlamentariske Forsamling de sidste gange, er det gået totalt op i hat og briller i en diskussion med Rusland. Rusland får for meget plads. De har ikke bare ødelagt det for Ukraine, de risikerer også at ødelægge det for en række lande, ved at vi i OSCE koncentrerer os for meget om dem.

Derfor synes jeg, vi bliver nødt til at overveje den model, man kan kalde OSCE 2.0. Om det kan lade sig gøre, ved jeg ikke. Det er jo noget af det, der må diskuteres, men det går ud på, at man så at sige flytter OSCE's kerneopgaver over i en ny organisation, hvis også de centralasiatiske lande vil være med til det, og at det så at sige gamle OSCE så bare får lov at stå og vente på en situation. For selvfølgelig skal vi være klar til en situation efter Putin – eller efter putinismen, vil jeg være mere præcis og sige. Altså, vi skal være klar til, at Rusland skal være en del af den demokratiske struktur, men vi bliver jo nok nødt til at sige, at det kan tage både 5, 10 og 15 år, og derfor bliver vi nødt til at overveje, hvad vi gør i mellemtiden.

Kl. 18:12

I forhold til Europarådet vil jeg sige, at Europarådet handlede utrolig flot på Ruslands aggression, altså på trods af at det er et bredt sammensat forum. Da vi havde afstemningen i den parlamentariske forsamling om udsmidning af Rusland, var der 216, der stemte for udsmidning; der var 3, der undlod at stemme; og der var 0, der stemte imod – nul. Altså, det er da ret godt. Og jeg tror egentlig ikke, når jeg nu kender alle i Europarådets Parlamentariske Forsamling, at det var, fordi der ikke var nogen, der måske havde lyst til at gøre det; men de turde ikke, fordi de var fuldstændig klar over, at det bare ville være no go i forhold til den organisation, som Europarådet var. Så det var jo en enorm stærk beslutning – nul stemmer imod. Europarådet har lavet gode ting omkring særdomstole i forbindelse med forbrydelser i Ukrainekrigen – rigtig godt.

Vi må styrke organisationen. Topmødet her den 16.-17. maj i Reykjavik er jo en mulighed, men hvad betyder det at styrke organisationen? Jo, det er selvfølgelig at fastholde de demokratiske principper – ikke gå tilbage – og det fremgår også af redegørelsen, og det er rigtig vigtigt. Men på en eller anden måde må vi også ind på det, som nogle ordførere tidligere har været inde på, nemlig det, der handler om at tvinge alle medlemmer, der ønsker at være medlem af Europarådet, som jo ikke er en geografisk organisation, men en politisk organisation, til rent faktisk så at respektere de afgørelser, der træffes, f.eks. af domstolen. Og det bliver jo svært. Altså, det ved vi jo allerede er svært.

Men der er spørgsmålet og en diskussion, som jeg synes vi må have, hvilken rolle EU kan spille i den sammenhæng. For det har jo ligesom været logikken at sige, at forudsætningen for, at man kunne blive medlem af EU, var, at man rent faktisk var medlem af Europarådet. Derfor var mange lande rigtig interesseret i at komme ind i Europarådet, altså for at komme skridtet videre over til, hvor pengene lå.

Men hvorfor kunne den model ikke udvides til at handle om, at forudsætningen for, at man kan få EU-støtte, forudsætningen for samarbejdsaftaler med EU osv. er, at man ikke bare er formelt medlem af Europarådet, men også at man respekterer de beslutninger, som træffes i Europarådet. Det er jo en måde, hvorpå man, hvis interessen er der, vil kunne udbrede de principper, som de institutioner bygger på. Jeg synes i hvert fald, det er noget, der er værd at overveje, for ellers er jeg bange for, at vi får en situation, hvor vi måske kan have en tom skal i Europarådet, hvis ikke vi er klar til at sørge for, at folk rent faktisk lever op til det, de forpligtiger sig til.

Den her debat er jo lidt rituel – det er en redegørelse, vi har en gang om året, bum-bum-bum, og så stiller vi os op og siger et eller andet. Jeg synes jo bare, at den her debat er ekstra relevant i år, fordi den bliver nødt til at føre til nogle afgørelser, eller rettere sagt: Den fører til nogle afgørelser. Uanset hvad vi gør, fører den et eller andet sted hen. Spørgsmålet er, om vi vil påvirke det, og det er jo derfor, jeg vil opfordre til, at vi her i Folketinget tager en diskussion om, hvad den udvikling, vi har set, betyder i forhold til vores konkrete arbejde i forhold til Europarådet. Hvad betyder det i forhold til vores konkrete arbejde i forhold til OSCE, og hvordan kan vi lægge det ind i en eller anden form for samlet ramme? Tak.

Kl. 18:16

Den fg. formand (Annette Lind):

Tak for ordførertalen. Der er lige et par korte bemærkninger. Først vil jeg gerne give ordet til hr. Mogens Jensen fra Socialdemokratiet. Værsgo.

Kl. 18:16

Mogens Jensen (S):

Tak for det, og tak til Enhedslistens ordfører, også for det store arbejde, der laves i Europarådet fra Enhedslistens side. Det er jo der, jeg oplever det. Det er prisværdigt.

Nu opridser hr. Søren Søndergaard selv en række problemstillinger. Og nu skal vi have det her topmøde i Europarådet, som ikke har været afholdt i, er det 18-20 år, til maj i Island. Jeg vil spørge: Hvad er Enhedslistens opfordringer til og overvejelser om, hvad der ligesom skal komme ud af det topmøde?

Kl. 18:16

Den fg. formand (Annette Lind):

Hr. Søren Søndergaard, værsgo.

Kl. 18:17

Søren Søndergaard (EL):

Jamen det er jo de to ting, jeg forsøgte at sige; altså, der er mange ting, og der er jo også lavet en rapport i Europarådet, som lægger op til en række ting, men det er jo de to centrale områder. Det ene er at fastholde principperne, for der er altså et pres i forhold til de principper, som Europarådet bygger på, og enhver risiko i forhold til at skabe noget nyt på andre områder er, om det bliver på et lidt lavere niveau. Så det er en vigtig opgave, at man, og det står også i redegørelsen fra udenrigsministeren, fastholder og forsvarer de principper, som Europarådet bygger på. Det er opgave nummer 1.

Den anden opgave er at diskutere, påbegynde diskussionen og lægge op til diskussionen om – og måske også lægge op til, at der ikke skal gå lige så mange år, før det femte topmøde kommer – hvordan vi kan gøre medlemskabet af Europarådet lidt mere forpligtende. Der synes jeg bare, vi skal huske på én ting, for spørgsmålet om Rusland, andre lande osv. bliver nævnt, og det er, at Rusland jo er en helt anden spiller end en række andre trods alt mindre lande, og det vil sige, at vores mulighed for at lægge pres på en række mindre lande for at få dem til at være med er større, end den er i forhold til Rusland, og derfor er det, at Rusland er gået ud, måske ikke nogen dårlig anledning til faktisk at tage den diskussion af, hvordan medlemskabet bliver mere forpligtende.

Kl. 18:18

Den fg. formand (Annette Lind):

Tak for det. Så vil jeg gerne give ordet til hr. Peter Skaarup fra Danmarksdemokraterne. Værsgo.

Kl. 18:18

Peter Skaarup (DD):

Tak for det, og tak for talen. Man kan jo altid være enig eller uenig med hr. Søren Søndergaard, men der er noget indhold i talerne, og det synes jeg da man skal kvittere for. Når jeg lige ville spørge om noget, var det, fordi hr. Søren Søndergaard var inde på sådan et OSCE 2.0, altså fordi alt går op i Rusland nu, skal vi have noget andet.

Jeg kunne bare godt tænke mig lige at vide et par ting. Det første spørgsmål er, hvem der i givet fald skulle være medlem af det nye OSCE, altså 2.0. Er det de samme lande, eller er det en anden landegruppe, som hr. Søren Søndergaard tænker på? Det andet spørgsmål er, om hr. Søren Søndergaard i den situation mener, at OSCE, som det er i dag, skulle køre videre sideløbende. For man kan sige, at hvis diskussionerne er ufrugtbare, er spørgsmålet, om vi ikke har nok organisationer. Nu taler vi om tre i dag, men vi har jo også alle mulige andre organisationer, hvor nogle af de her diskussioner foregår.

Kl. 18:19

Den fg. formand (Annette Lind):

Ordføreren.

Kl. 18:19

Søren Søndergaard (EL):

Altså, OSCE kan ikke køre videre, som det er i dag. Det kan det måske i år, eller det gør det i år, og det kan det måske næste år, men i og med at Rusland kan blokere for alting, vil det stoppe, medmindre det generelle forhold til Rusland ændrer sig. Det kan godt være, at det gør det; det tror jeg bare ikke man skal bygge noget på. Det kan tage lang tid.

Som udgangspunkt skal det være de samme lande, som er i OSCE i dag, og så er der et enkelt land – det ved jeg godt – som jeg meget gerne vil diskutere, og som jo af samme grund ikke kan komme med i Europarådet, og det er Belarus. De kan ikke komme med, og det kan godt være, at de ikke skal med. Men som udgangspunkt mener jeg, at det arbejde, som OSCE laver, er utrolig relevant for resten af OSCE-landene, men også der er det klart, at man bliver nødt til at sætte nogle grænser. Altså, man bliver nødt til at sige, at vi ikke kan acceptere, at nogle ting går i den forkerte retning, og det vil sige, at hvis der er andre lande, der går i en forkert retning, må det også få konsekvenser for dem. Men igen vil jeg sige, at der er forskel på Rusland og en række andre lande, der ikke kan blokere på samme måde, som Rusland kan. Men som udgangspunkt består OSCE 2.0 af alle lande undtagen Rusland.

Kl. 18:20

Den fg. formand (Annette Lind):

Ønsker hr. Peter Skaarup yderligere en kort bemærkning? Nej. Så vil jeg gerne give ordet til hr. Michael Aastrup Jensen fra Venstre. Værsgo.

Kl. 18:20

Michael Aastrup Jensen (V):

Tak for det. Det er jo sådan – og hr. Søren Søndergaard kommer selv ind på det – at vi skal stille nogle krav til de her lande. Så er spørgsmålet jo: Hvad sker der så, hvis de lande er hundrede procent ligeglade med de krav? Hvilken konsekvens skal det så have? Sætter man dem så stolen for døren og siger, at så kan de ikke være medlem af de fines klub, eller siger man, at nu må man se osv., og så sker der ingenting?

Kl. 18:21

Den fg. formand (Annette Lind):

Ordføreren.

Kl. 18:21

Søren Søndergaard (EL):

Ja, og det er jo der, hvor der helt klart efter min mening er en forskel på Europarådet og OSCE, for OSCE er mere en geografisk foranstaltning, og det, der gør, at det bliver nødvendigt at tage opgøret i forhold til det OSCE, der eksisterer i dag, er jo Ruslands rolle og Ruslands mulighed for at blokere. Det er jo det, der fremtvinger den diskussion.

Det forholder sig anderledes med Europarådet. Jeg var fuldstændig enig i den beskrivelse, som hr. Michael Aastrup Jensen gav for lidt siden, om, hvad Europarådet skal være. Europarådet skal være en klub af ligesindede, der bygger på nogle demokratiske værdier, og det er klart, at der selvfølgelig skal være noget snor. Der sker også ting herinde, som nogle kalder udemokratiske, men det er ikke den slags ting, vi snakker om. Men når der er tale om systematiske krænkelser af menneskerettighederne, at man går i den forkerte retning over en længere periode, at man ikke lytter til domstolen, at man ikke følger domstolens afgørelser, så bliver vi bare nødt til at sige, at så er der sådan set ikke nogen grund til, at man er i klubben.

Kl. 18:22

Den fg. formand (Annette Lind):

Tak for det. Den sidste, der har indtegnet sig til en kort bemærkning, er hr. Christian Friis Bach fra Radikale Venstre. Værsgo.

Kl. 18:22

Christian Friis Bach (RV):

Tak for det. Og også tak til hr. Søren Søndergaard for et stort engagement og en god tale. Et af de spørgsmål, som den ukrainske regering lagde stor vægt på, da vi besøgte landet i sidste uge, var jo at få etableret en international domstol – og altså ikke en hybriddomstol – når det gælder retsforfølgelsen af selve aggressionsforbrydelsen. Det kan jo se rigtig svært ud i FN, så jeg kunne godt tænke mig at høre hr. Søren Søndergaard, om han vurderer, at Europarådet kunne være en ramme for det, som det beskrives i redegørelsen at der har været drøftelser om.

Kl. 18:23

Den fg. formand (Annette Lind):

Hr. Søren Søndergaard, værsgo.

Kl. 18:23

Søren Søndergaard (EL):

Altså, i forhold til selve aggressionsforbrydelsen tror jeg det helt ærligt ikke. Det er ikke, fordi jeg har noget imod, at man prøver, men man skal også vurdere, hvad konsekvensen er af at få det igennem, altså hvor mange der vil lytte til det, og hvilken effekt det vil have.

Jeg synes, at det spor, man har forsøgt at forfølge med en særdomstol for forbrydelser, hvem der så end har begået dem – vi ved godt, hvem der har begået 99 pct. af dem i Ukraine – er et rigtigt spor. Det er ikke, fordi jeg har noget imod det, men jeg tænker bare, at jeg ikke tror, at det er Europarådets opgave.

Kl. 18:23

Den fg. formand (Annette Lind):

Tak for det. Så er der ikke flere korte bemærkninger, og så vil jeg gerne sige tak til hr. Søren Søndergaard fra Enhedslisten. Og så skal vi sige velkommen til Radikale Venstres ordfører. Værsgo, hr. Christian Friis Bach.

Kl. 18:23

(Ordfører)

Christian Friis Bach (RV):

Tak for det. Og tak til udenrigsministeren for en god redegørelse og for denne drøftelse af tre organisationer – i særlig grad selvfølgelig OSCE og Europarådet – der udgør kernen i den sådan lidt bredere europæiske arkitektur for fred, samarbejde og menneskerettigheder, som blev skabt i perioden lige efter anden verdenskrig.

Det er jo på alle måder en bekymrende redegørelse. Det er bekymrende at se, at OSCE gennem de sidste år – og selvfølgelig særlig med Ruslands invasion i Ukraine – ikke har kunnet spille den rolle, organisationen var tiltænkt, når det gælder forebyggelse af konflikter, varsling af konflikter og krisestyring. Det er jo en stor falliterklæring for organisationen, og det bør, som hr. Søren Søndergaard også antyder, føre til grundlæggende refleksion over dens fremtid.

Men det er godt at se, at Danmark det til trods forsøger at bruge enhver mulighed for at skabe resultater, om det så gælder Demokratiprisen, arbejdet for at bekæmpe tortur eller vennegruppen for journalisters frihed og mediefriheden i en tid, hvor det jo er et stigende problem i Europa og ikke mindst i Rusland. Jeg synes også, det er godt, at Danmark bruger OSCE som platform til at udtrykke solidaritet med Ukraine og holde Rusland ansvarlig. Men vi skal også sikre, at vi fortsat bruger OSCE til at forebygge konflikter alle de steder, hvor det kan lade sig gøre. Det gælder Balkan, Kaukasus og Centralasien, hvor OSCE stadig kan og skal spille en rolle.

Også Europarådet har jo været udfordret, men her har vi med den markante eksklusion af Rusland kunnet sende et stærkt signal. Og det er godt, at Danmark også her forfølger enhver mulighed for at holde Rusland ansvarlig for de værdier og de menneskerettigheder, som Europarådet bygger på, og bruger Menneskerettighedsdomstolen til at forfølge de ansvarlige bag de forbrydelser og menneskerettighedskrænkelser, der skete før den 16. september, og til at rejse en række sager imod Rusland og intervenere til støtte for Ukraine.

Vi skal også bakke op om drøftelserne omkring, hvordan vi kan tilrettelægge den særdomstol, der skal etableres for at retsforfølge aggressionsforbrydelsen, om end den drøftelse, vi havde i Europa, måske ikke er den rigtige ramme. Men vi må bruge enhver anledning til at få etableret den særdomstol, og det klare signal fra regeringen i Ukraine er, at de ikke ønsker en hybriddomstol, men ønsker en international domstol, så ingen kan gå fri, så enhver forbrydelse kan forfølges. Og jeg kunne godt tænke mig også at høre udenrigsministerens vurdering af, hvilken rolle Europarådet kunne spille, og hvordan vi kommer videre med den diskussion.

Det er godt, man ser på at etablere et skadesregister for erstatning. Det er godt, man ser på enhver mulighed for at knytte Ukraine tættere til Europa; medlemskabet af udviklingsbanken og enhver anden lejlighed skal vi benytte til at sende et signal til Ukraine om, at de hører til Europa, og at de hører til hos os.

Så er det også godt, at Danmark fortsætter sammen med andre ligesindede og sikrer, at Europarådets medlemmer efterlever deres forpligtelser – det har der været fokus på hos stort set alle ordførere – og at man overholder Menneskerettighedsdomstolens afgørelser. Her skal Danmark være en tydelig stemme, og vi skal også engagere os i de diskussioner om, hvordan Europarådet kan spille en endnu mere aktiv rolle, når det gælder demokrati, retsstat og menneskerettigheder i det nye Europa, som tegner sig efter Ruslands invasion – for det bliver der brug for. Det er godt at se, at man også i Østersørådet fra dansk side engagerer sig i ethvert fremskridt, man kan forsøge at skabe. Det er alt fra menneskehandel, beskyttelse af børn og havvindmøller til civil beskyttelse.

Men i forbindelse med gennemgangen af de europæiske organisationer vil jeg afgive en stilfærdig protest over, at der ikke er ofret nogen ord på FN's regionale kommission for Europa, UNECE – den organisation, som jeg i 3 år var så privilegeret at stå i spidsen for. For den hører til i den samme familie af europæiske organisationer skabt med henblik på at skabe fred, sikkerhed og samarbejde i Europa.

UNECE var måske ikke en organisation, der skabte, eller er ikke en organisation, der skaber overskrifter, når det gælder sikkerhed, demokrati eller menneskerettigheder. Men det er en organisation, der jo med EU som forbillede i virkeligheden siden anden verdenskrig faktisk skabte og har skabt solide resultater, når det gælder et økonomisk og meget praktisk samarbejde mellem Øst og Vest, som et lille bidrag til fredelig sameksistens.

Det, der slog mig i min tid i UNECE, var, hvordan man selv i de mest markante kriser i Europa formåede fortsat at tale sammen om praktiske og konkrete problemer, som man ønskede at løse. De allerstørste transportkonventioner, som stadig væk former alt, hvad der sker på også de danske veje – trafikskilte, et vejnavn eller de grundlæggende trafikregler i Europa – og de store transportkonventioner, som handler om bilers sikkerhed og standarder, blev skabt, kort efter at man så invasionen og bekæmpelsen af det spirende demokratiske oprør i Tjekkoslovakiet. Selv der formåede man at sætte sig ned og diskutere vejskilte og transportaftaler.

Kl. 18:29

Mange af de store miljøkonventioner, der som f.eks. Århuskonventionen har skabt ren luft og sikre floder og mulighed for mennesker for at engagere sig i miljødemokratiet, blev også skabt i svære tider under den kolde krig, hvor spændingerne var intakte. Det fører mig til at slutte med en refleksion, for jeg anerkender, at der ikke for nuværende er plads til forsonende udmeldinger eller forhandlinger med Rusland. Tiden er ikke moden til det. Men bliver den det, skal vi tænke over, hvor man kan indlede en spæd dialog. Hvor er det?

Man kan igen forsøge at bidrage til den vision, vi tror på og har bygget EU på, nemlig at det også igennem et praktisk og økonomisk samarbejde er muligt at bidrage til fred og sikkerhed i Europa, og der tror jeg, at det økonomiske spor i organisationer som OSCE måske kan bruges til en forsigtig tilnærmelse og dialog, også fordi de organisationer jo fortsat har et vist ejerskab  i både Rusland og Belarus. Men tak for en vigtig drøftelse. Den europæiske arkitektur for sikkerhed, fred og fremgang er under pres, og den her drøftelse er desværre igen blevet uhyggelig aktuel. Vi tilslutter os redegørelsen.

Kl. 18:30

Den fg. formand (Annette Lind):

Tak for ordførertalen. Der er ikke nogen korte bemærkninger til Radikale Venstres ordfører. Så er det Dansk Folkepartis ordfører. Værsgo, hr. Alex Ahrendtsen.

Kl. 18:31

(Ordfører)

Alex Ahrendtsen (DF):

Tak, formand. Jeg generer nok ikke nogen ved at sige følgende: OSCE, Østersørådet og Europarådet har ført en noget hengemt tilværelse i offentligheden i mange år, og det er, uanset at det har været et vigtigt arbejde. Østersørådet har jo f.eks. været vigtigt for landene omkring Østersøen, ikke bare med hensyn til miljø og fiskeri, men også for at knytte landene tættere sammen. Danmark har haft et tæt samarbejde med Tyskland og Norden i mange år og efter Murens fald også med Baltikum, mens Polen blev frit efter Murens fald, og der vi har oplevet en fantastisk udvikling, som man kun kan udtrykke beundring over for. Der har det været vigtigt for Danmark også at lære om Polen i dette forum.

OSCE har jo været en vigtig organisation med hensyn til bl.a. sikkerhed, og Europarådet har selvfølgelig været det med hensyn til bl.a. demokrati i Europa. Det har været vigtige fora, bl.a. for Danmark, der som et lille land er afhængigt af, at man taler sammen, og at man lærer hinanden at kende. Alt dette har Ruslands brutale angrebskrig og overfald på Ukraine jo fuldstændig ændret på.

Jeg ved ikke rigtig, hvad det ender med. Jeg kan godt være bekymret, for Rusland bliver dag for dag mere og mere vanvittigt, og man kan jo undre sig over, at verdens største land kan føle sig indesluttet, og man kan føle sig lidt fortabt over, at et land har brug for en angrebskrig for at udvide sit territorium. Man kan også blive helt fortvivlet, når man hører dette land kalde andre for nazister, når det selv er et nationalsocialistisk regime. Jeg synes, det er dybt bekymrende. Dag for dag udvides det paranoide Rusland, og det bliver sværere og sværere for os gennem disse fora at tale med Rusland. Derfor var det jo også naturligt, at det blev smidt ud. Det havde ikke noget at gøre i Europarådet, det havde ikke noget at gøre i Østersørådet, og det har faktisk heller ikke noget at gøre i OSCE.

Jeg har jo mest haft kendskab til Europarådet, i og med at jeg har siddet der i en forholdsvis kort periode. Det var en stor og lærerig oplevelse. Det gav mig også et godt kendskab til, hvor stor forskel der kan være på partier i de forskellige lande. Hr. Mogens Jensen, dansk socialdemokrat, holdt en glimrende tale til forsvar for Ukraine, og jeg ved, at ukrainerne var meget glade for talen, og de kom hen til mig og sagde, at det var en fantastisk præcis tale. Samtidig kunne man jo opleve de tyske socialdemokrater tale om fred, dialog og fordragelighed med Rusland. Det var to verdener. Og så var der engelske socialdemokrater, ekstremister som Jeremy Corbyn. Det var absurd teater nogle gange i Europarådet, som dog har taget stilling til Rusland, heldigvis, trods disse mærkværdigheder. Rusland blev smidt ud, og det støtter vi jo fuldstændig fra Dansk Folkepartis side.

Europarådet har en vigtig funktion at udøve, da der er lande, som vi nok – uden at være for grove – ikke vil kalde for demokratier, men som dog, i og med at de får en observatørstatus, bliver tilknyttet, altså Kosovo, Palæstina og andre har jo en form for tilknytning. Det kan man tage som et udtryk for, at man gerne vil den vej. Man vil gerne lære. Det er en af de ting, Europarådet kan, selv om det fører den der lidt hengemte tilværelse i offentligheden. Men alt behøver jo heller ikke at være i offentligheden for at være godt.

Jeg vil dog sige, at der selvfølgelig også er nogle ting, som vi ikke er helt tilfredse med i Europarådet fra Dansk Folkepartis side. Bl.a. var der en lidt sær sag her for nylig, hvor Danmark fik afvist en dommer trods dennes kvalifikationer, fordi vedkommende havde det forkerte køn – vedkommende var en mand – og Danmark brugte så virkelig lang tid på at finde en kvinde. Vi fandt så til sidst en tidligere højesteretsdommer, meget kvalificeret. Ja, det var altså lidt besynderligt at opleve det spil, at Danmark ikke selv kunne bestemme, hvem man ville indstille, men at man skulle opfylde en kønskvote.

Kl. 18:36

En anden ting, som vi er lidt bekymret for i forhold til Europarådet, er, at mange af de dommere, der så bliver indstillet fra Europarådet og fra landene, ikke har nogen højesteretserfaring. Nogle har slet ikke nogen dommererfaring. Og så er der en hel del, der har græsrodserfaring, altså fra ngo'er – det drejer sig bl.a. om 22 ud af de 100 dommere – hvilket jo selvfølgelig også medfører, at Den Europæiske Menneskerettighedsdomstol bliver ret aktivistisk. En aktivistisk menneskerettighedsdomstol er et problem for et demokrati, for så udvider den hele tiden sin legitimitet, og dermed underminerer den folkestyret, i og med at det jo er folkevalgte, der i sidste ende skal vedtage lovene, selvfølgelig under ansvar for deres forfatninger og en eventuel højesteret. Det er ikke noget, jeg påstår. Det her er blevet undersøgt af European Centre for Law and Justice i 2020.

Til sidst har jeg en lille kommentar om OSCE, og tak til hr. Søren Søndergaard for at tage hul på debatten om OSCE. Jeg synes, det er en vigtig debat. Om det skal være OSCE 2.0 eller det skal være OSCE-plus, er for mig egentlig ikke så vigtigt. Jeg tror, at tiden er løbet fra OSCE. Jeg har svært ved at se, hvad den kan bidrage med i fremtiden, i og med at der også er diktaturlignende stater med i OSCE. Jeg tror, at vi kommer til at skulle tage den svære beslutning at oprette en organisation eller en sammenslutning af demokratiske stater, der skal afløse OSCE.

Jeg ved, der allerede er amerikanske politikere, der har rejst dette i offentligheden. Jeg erindrer også, at tidligere statsminister hr. Anders Fogh Rasmussen flere gange har nævnt det. Jeg synes også, det igen er en overvejelse værd, og det skyldes jo også, at demokratiske stater og lande bliver mere og mere udfordret af store, stærke stater som Kina, Rusland, Sydafrika – som man har svært ved at kalde et velfungerende demokrati – som rykker sammen, og der har vi bare brug for et forum, hvor vi står sammen over for dem, så vi i sidste ende får udbredt demokratiet, for det går jo i den forkerte retning på verdensplan.

Så jeg har altså svært ved at se, at OSCE kan fortsætte. Det er jo ikke noget, Danmark kan beslutte. Det er noget, der skal besluttes af de store lande. Det var Dansk Folkepartis kommentar til redegørelsen, og tak for den. Som altid er det fint og fornemt arbejde fra ministeriets side. Tak.

Kl. 18:39

Den fg. formand (Annette Lind):

Tak for ordførertalen. Der er en kort bemærkning, og den er fra hr. Mogens Jensen, Socialdemokratiet.

Kl. 18:39

Mogens Jensen (S):

Tak. Også tak til Dansk Folkepartis ordfører for engagementet i bl.a. Europarådet, og jeg vil benytte lejligheden her til måske på lidt utraditionel vis at gøre opmærksom på noget, jeg glemte i min egen tale, ved at spørge hr. Alex Ahrendtsen, som jo er kulturordfører gennem mange år, om han også glæder sig over, at Arbejdermuseet faktisk har modtaget Den Europæiske Museumspris 2023, som jo uddeles under Europarådet og dermed også understreger det kulturarbejde, der foregår på tværs af landene i Europarådet.

Kl. 18:40

Den fg. formand (Annette Lind):

Værsgo.

Kl. 18:40

Alex Ahrendtsen (DF):

Sådan et spørgsmål har jeg aldrig fået før, men jeg vil da sammen med hr. Mogens Jensen glæde mig over den pris, som Arbejdermuseet har fået, og det er sikkert fortjent, for det er jo et fremragende museum, der gør et fantastisk arbejde. For at gøre reklame for min egen bog, kan jeg sige, at jeg selv har benyttet mig af Arbejdermuseets ekspertise i forbindelse med Rindal, der jo var involveret i fagforeningsarbejde. Og jeg har så måttet finde frem til nogle sager, han har været involveret i, bl.a. også den overenskomst på HK-området, der gør, at man skal finde mindst halvdelen af arbejderne for at kunne få en overenskomst – og den gælder stadig væk i dag. Det har jeg i hvert fald fået fortalt af en fagforeningsmand.

Kl. 18:41

Den fg. formand (Annette Lind):

Det kan blive en lang debat, når man lige skal huske på noget, men det er helt tilladt. Tak for ordførertalen. Der er ikke flere korte bemærkninger. Jeg ser ikke umiddelbart flere ordførere i salen, så derfor vil jeg bede udenrigsministeren om at komme på talerstolen. Værsgo.

Kl. 18:41

Udenrigsministeren (Lars Løkke Rasmussen):

Tak for det. Og tak for en, synes jeg, interessant og lødig debat med mange gode indlæg, og som hr. Alexander Ryle sagde, er det godt at få et overblik, særlig når man er ny. Det var også, hvad jeg selv tænkte, da jeg oversendte den her redegørelse til Folketinget. Den er jo i sagens natur den første siden den sidste, og den sidste debat fandt sted den 5. april 2022, halvanden måned efter at Rusland den 24. februar havde iværksat sin omfattende invasion af Ukraine. Det prægede naturligvis debatten dengang, ligesom det jo også har præget debatten i dag, men alligevel med sådan lidt mere refleksion, fordi der er gået noget tid.

Takket være ukrainernes tapre modstand og høje moral og i øvrigt også den internationale opbakning, altså donationer, så blev invasionen jo ikke et så hurtigt overstået kapitel, som Rusland og i virkeligheden nok en del andre med dem fejlagtig havde regnet med. Krigen raser fortsat, og Rusland udviser ingen vilje til at indgå i reelle forhandlinger. Der ageres med stor brutalitet og kynisme og en helt enorm foragt for menneskeliv, og i virkeligheden ikke bare ukrainernes, men jo også egen befolknings liv, og det har medført store lidelser.

Samtidig står vi med et uhyrligt angreb på den regelbaserede verdensorden, som vi har opbygget siden anden verdenskrig, og som jo handler om det fundamentale princip om alle staters ret til selvbestemmelse. Det må vi ikke sidde overhørig, og det er der bestemt heller ikke nogen ordførere, der har gjort her i dag, tværtimod. Derfor vil jeg også bare indskrive mig i rækken af deltagere i den her debat, som også bruger lejligheden til at sende et utvetydigt signal til Kreml om, at vi aldrig kommer til at acceptere den form for fremfærd, som Rusland har været eksponent for i Ukraine.

Det internationale samfund, herunder FN, EU og NATO, har fordømt Ruslands invasion i Ukraine; særlig EU og NATO har utvetydigt reageret i både ord og gerning med konkret støtte til Ukraine. Og måske kan man sige her i lyset af det spørgsmål, der var bl.a. fra Alexander Ryle, om, hvorvidt nogle andre kan tage over, når OSCE er lidt lammet – hr. Søren Søndergaard var inde på de samme ting – at det har EU jo gjort i en eller anden udstrækning. Vi har oplevet et Europa, altså et EU-Europa, der har steppet op både konkret i forhold til Ukraine og nu senest helt ekstraordinært i EU's historie direkte donerer våben og handler våben ind, men jo også i forhold til outreach til resten af verden.

Der har været lagt et markant både politisk og økonomisk pres på Rusland: de mange sanktioner og det internationale arbejde for at sikre retsforfølgelse. Men der er jo fortsat et behov for at lægge pres på Rusland, også via andre internationale organisationer. Det er helt afgørende, at vi giver Ukraine de bedst mulige kort på hånden ved en mulig forhandlingssituation, når den situation på et tidspunkt opstår, hvor det bliver relevant.

Der er ingen tvivl om, som ordførererne også fuldstændig samstemmende har været inde på, at hele den her krig positivt har presset et sammenhold frem, men også har presset nogle af de internationale organisationer. Det har også presset os her, for det skabte jo fundamentet for det nationale kompromis om Danmarks sikkerhedspolitik fra marts sidste år, Ukrainefonden er få uger gammel, og der er hele det arbejde med at forhandle et nyt forsvarsforlig, som nu sættes i gang, og som vi har accelereret, i forhold til det der blev besluttet for bare et år siden, så vi lever op til vores NATO-forpligtelser m.v. Så der skal jo ageres, og der bliver ageret.

Det gælder jo også i varierende grad i forhold til de tre organisationer, der er genstand for debatten her i dag, og indtil invasionen var Rusland medlem af alle tre organisationer. Men det er jo kompliceret, det siger sig selv. Men det rokker ikke ved, at multilateralt samarbejde er vigtigt og vigtigere end nogen sinde før i forhold til alle os, der bakker op om den internationale regelbaserede orden og bakker op om FN-pagten, om demokratiske værdier og overholdelse af internationale konventioner. Det er vigtigt. Det er vigtigt for regeringen, og det er vigtigt for de ordførere, der har haft ordet her i dag.

Kl. 18:46

Den her invasion har jo så ændret ved det politiske landskab i Europa, haft konsekvenser for hele verden. Den nye sikkerhedspolitiske situation har præget vores tilgang og relation til Rusland både bilateralt og i internationale organisationer. Og med det afsæt vil jeg så lige knytte nogle bemærkninger til arbejdet i de tre organisationer, der er genstand for redegørelsesdebatten i dag.

Først er det OSCE. Med krigen mod Ukraine har Rusland overtrådt alle de mest fundamentale principper for OSCE-samarbejdet. Det kalder på et helt særligt fokus fra de øvrige deltagerstater. Krigen er, som Polens præsident, Duda, formulerede det på et OSCE-ministerrådsmøde i december sidste år, antitesen til de værdier, som OSCE-samarbejdet er bygget for at forsvare. Og derfor har hr. Søren Søndergaard også en pointe i, at det, som OSCE så i særlig grad har været brugt til, har været en ramme for at holde Rusland og Belarus ansvarlige og demonstrere, at langt flertallet af organisationens 57 deltagerstater står last og brast med Ukraine, fra de ugentlige drøftelser i Wien til det højeste politiske niveau på ministerrådsmødet i Polen i december. Det pres er ikke lettet. Og det er jo i sig selv et vigtigt resultat, og det bidrager også til at vise de lande i OSCE, der er tæt på Rusland, hvor isoleret Rusland står i regionen. OSCE og de ligesindede deltagerstater har sidste år også mobiliseret støtte til Ukraine på en række helt konkrete områder. Kontoret for demokratiske institutioner og menneskerettigheder gik eksempelvis hurtigt i gang med at monitorere overtrædelser af menneskerettighederne i Ukraine. Og tre gange sidste år brugte man den såkaldte Moskvamekanisme. Det førte bl.a. til en tidlig indsamling af beviser på Ruslands brud på OSCE-forpligtigelser, folkeretten og menneskerettighederne i Ukraine. Det er beviser, som siden hen er indgået som en del af andre internationale undersøgelser.

Da Rusland i midten af sidste år fik nedlagt den sidste OSCE-feltmission i Ukraine, lykkedes det i stedet at få etableret et støtteprogram for Ukraine til at videreføre OSCE's tilstedeværelse og projekter i landet på basis af frivillige bidrag fra landene. Og i efteråret lykkedes det trods russisk obstruktion at gennemføre en omfattende menneskerettighedskonference i Warszawa, hvor bl.a. situationen i Ukraine var i fokus. Ingen af de ting er jo så sket med konsensus, og de har derfor også et mere politisk sigte, nemlig at vise, at vi ikke godtager russiske forsøg på at gøre konsensuskravet i OSCE til en grænseløs russisk vetoret.

Det ændrer dog ikke på, at OSCE i sin kerne er et konsensussamarbejde mellem ikkeligesindede stater. Uden politisk vilje fra alle deltagerstater til at gå på kompromis er samarbejdet meget vanskeligt, og det har i særdeleshed også præget arbejdet i 2022, ligesom det jo i øvrigt også må ligge til grund for de tanker, der har været luftet her, om: Skulle man lukke organisationen, lave en tom skal, flytte sig over i et andet regi? Hvis jeg ikke husker helt forkert, smed man Jugoslavien ud i 1992 – det var konsensus minus en – men her er vi næppe i en konsensus minus en-situation. Lad mig bare nævne Belarus.

Det her fører jo så til nogle udfordringer, bl.a. den udfordring, at der ikke er konsensus om et budget for 2022-2023. Der er heller ikke konsensus om, hvilket land der skal lede OSCE-samarbejdet i 2024. Embedsperioderne for de ledende poster i OSCE udløber med indeværende år, og også her ser konsensus vanskeligt ud. Så der er jo klart nogle udfordringer. Og på det her årlige ministerrådsmøde i december i Polen vedtog man for første gang hverken beslutninger eller fælleserklæringer. Det polske formandskab nægtede samtidig den russiske udenrigsminister indrejse til mødet. Så det er udfordrende. Våbenkontrolområdet har længe været udfordret. I 2022 har det været præget af, at en del ligesindede lande ikke ønsker at drøfte militære tillidsskabende foranstaltninger, så længe krigen raser. Finland har eksempelvis som nuværende formandskab aflyst de fleste møder i det, der hedder Open Skies-komitéen som følge af implementeringen af den traktat, der giver mulighed for at indsamle information om militære aktiviteter i deltagerlandene fra luften.

De øvrige regionale konflikter forbliver så til gengæld på organisationens dagsorden trods det store fokus på Ukraine. Det gælder bl.a. de uløste konflikter i Sydkaukasus, i Georgien, i Moldova, grænsestridigheder i Centralasien. Konflikterne var fastfrosne længe inden februar 2022, men de skarpt optrukne skillelinjer gør ikke fremskridt nemmere.

Kl. 18:51

Men manglen på politisk vilje til trods gav det her ministerrådsmøde grundlag for en lille optimisme, for selv de største kritikere ønskede at bevare samarbejdet, og det er sådan set vigtigt. Selv i den nuværende situation gør organisationen en forskel, konkret på jorden i OSCE-regionen igennem de 13 feltmissioner, de tre uafhængige menneskerettighedsinstitutioners arbejde og de utallige former for støtte, som OSCE-sekretariatet tilbyder deltagerlandene, og på det politiske niveau ved at sikre, at ikkeligesindede mødes og ser hinanden i øjnene, også når der er krig, hvilket sådan er lidt parallelt til det, hr. Christian Friis Bach sagde om UNECE.

I et lidt mere langsigtet perspektiv har OSCE også meget at tilbyde: i det politisk-militære spor en platform og ikke mindst konkrete værktøjer, som eventuelt kan komme i spil igen, når den aktive fase af krigen i Ukraine er ovre. Der er bred enighed blandt ligesindede om, at arbejdet med konventionel våbenkontrol, militær transparens og tillidsskabende foranstaltninger også vil og bør have en plads i en fremtidig europæisk sikkerhedsarkitektur, om end den forventeligt bliver mindre tillidsbaseret og med et stigende fokus på kontrol og verifikation. Derfor vil vi også fra dansk side i år arbejde for at bevare eksisterende våbenkontrolaftaler og dialogformater, idet samarbejdets rammer og redskaber også har værdi for en fremtidig europæisk sikkerhedsarkitektur.

På menneskerettighedsområdet har alle deltagerstater, også Rusland og Belarus, i Moskvadokumentet fra 1991 anerkendt, at manglende respekt for menneskerettighederne ikke alene er et internt spørgsmål for den enkelte stat, men at det også er af legitim interesse for alle stater. Det er en forpligtigelse, vi har en interesse i at bevare, selv når – og det må man jo aktuelt medgive – afstanden mellem ord og handling er ualmindelig lang. Danmark vil derfor i 2023 fortsætte med at gå i front i OSCE for at holde Rusland politisk ansvarlig for brud på menneskerettighederne og folkeretten i Ukraine og fastholde det politiske pres på Belarus ved at holde menneskerettighedssituationen højt på OSCE's dagsorden. Den her organisation har jo mange års erfaring med mægling, monitorering og konflikthåndtering i forhold til Ukraine. Resultaterne har været blandede, men Ukraine har i OSCE et forum, hvor man står over for Rusland sammen med en meget bred vifte af europæiske og nordamerikanske lande. Det vil Ukraine forhåbentlig kunne drage fordel af og nytte af i fremtiden, og derfor vil vi bidrage til, at OSCE fastholder fokus på Ruslands invasion af Ukraine og på Ruslands ansvar for at stoppe krigen og genoprette sikkerheden på det europæiske kontinent.

For så vidt angår Europarådet, er det jo også præget af Ruslands invasion. Som alle her ved, blev Rusland kort efter invasionen, den 16. marts, ekskluderet, og det har haft konsekvenser for såvel det politiske arbejde i Europarådets Ministerkomité som ved Den Europæiske Menneskerettighedsdomstol. For at tage det sidste først har eksklusionen af Rusland jo haft direkte konsekvenser for muligheden for at indbringe klager mod Rusland for menneskerettighedsdomstolen. Med virkning fra den 16. september 2022 er Rusland således ikke længere statspart til Den Europæiske Menneskerettighedskonvention, og det betyder, at domstolen fremadrettet kun vil være kompetent til at behandle sager i relation til handlinger og undladelser, der vedrører krænkelser af konventionen, som blev foretaget før den dato, altså den 16. september.

Menneskerettighedsdomstolen vil dog kunne behandle den mellemstatslige klagesag, som Ukraine har anlagt mod Rusland med påstand om russisk ansvar for alvorlige menneskerettighedskrænkelser begået i Ukraine. Danmark har sammen med en lang række andre lande, herunder langt størstedelen af EU-landene og Norge, fået tilladelse af domstolen til at afgive indlæg i sagen og selvfølgelig til støtte for Ukraine. De sager, der allerede var anlagt mod Rusland frem mod eksklusionen, fortsætter som nævnt. Sandheden er jo imidlertid, at der ikke er udsigt til, at man fra russisk side aktivt vil engagere sig i disse sager ved domstolen. Det samme gælder arbejdet i Strasbourg med at påse Ruslands efterlevelse af domme. Det forekommer jo helt usandsynligt, at Rusland skulle engagere sig i en dialog med Europarådets medlemsstater. Men derfor er der jo alligevel en synlighed i de her ting.

Kl. 18:56

Det årlige udenrigsministermøde blev afholdt i Torino i maj sidste år, og også på det møde kom Ruslands invasion til at fylde meget. Der blev vedtaget en politisk erklæring, der i hårde vendinger fordømte invasionen og kræver, at Rusland straks bringer sin aggression til ophør. Der blev vedtaget en revideret handlingsplan for Ukraine, som tog højde for invasionen, og en helt ny handlingsplan blev så vedtaget så sent som i december 2022. Sidste sommer blev Ukraine inviteret til at blive medlem af Europarådets Udviklingsbank. Det er en beslutning, vi fra dansk side støtter og hilser velkommen. Det betyder, at Ukraine fremadrettet vil kunne nyde godt af udviklingsbankens låneinstrumenter, og vi lægger stor vægt på, at den prioriterer indsatser i Ukraine, hvilket den nu også har bedre muligheder for, fordi banken jo foretog en kapitaludvidelse på op til 4,25 mia. euro i december.

Et andet emne i relation til den russiske invasion, som har været drøftet i Europarådet i løbet af de seneste måneder, er jo så muligheden for at etablere et skadesregister for ofre i Ukraine i regi af Europarådet, og hvis det etableres, vil det være et både vigtigt og nyttigt redskab til at indsamle og dokumentere ukrainske krav mod Rusland som følge af den ulovlige magtanvendelse. Så både generelt og i forhold til Ukraine ligger det regeringen meget på sinde at sikre, at der kan ske en retsforfølgelse for internationale forbrydelser, og det blev der også spurgt ind til. Danmark støtter derfor også op om beslutningen fra februar i år om at bede generalsekretæren om at undersøge modaliteterne for, at Europarådet kan bistå i forhold til oprettelse af et skadesregister til registrering af tab som følge af Ruslands invasion.

Den Europæiske Menneskerettighedskonvention og Den Europæiske Menneskerettighedsdomstol udgør fortsat hjørnestenen for den menneskeretlige beskyttelse i Europarådets medlemslande, og derfor vil regeringen også fortsat i det løbende arbejde have fokus på at sikre, at medlemslandene efterlever afgørelserne fra Den Europæiske Menneskerettighedsdomstol. Det gælder over en bred kam, og vi har selvsagt i den sammenhæng et særligt fokus på Kavalasagen, hvor Tyrkiet desværre heller ikke har efterlevet den seneste dom fra juli, og jeg forstår sådan set godt den utålmodighed, som flere af ordførerne, både hr. Michael Aastrup Jensen og hr. Søren Søndergaard og rimeligvis også andre, udtrykker i relation til Tyrkiets manglende efterlevelse af konventioner, de selv har underskrevet. Vi vil også løbende overveje mulighederne for at indgive indlæg i sager for Menneskerettighedsdomstolen, hvor Danmark ikke er part, men hvor udfaldet af sagerne vurderes at kunne få betydning for Danmark. Et særligt fokus i den sammenhæng vil jo være retsstatsområdet og vigtigheden af domstolenes uafhængighed.

Så er der jo årets forventeligt vigtigste begivenhed, som flere også har adresseret, nemlig topmødet i Reykjavik den 16.-17. maj for stats- og regeringscheferne og også for observatørlandene USA, Canada, Mexico og Japan, og internationale organisationer som EU, OSCE og FN. Alle er blevet inviteret af Islands statsminister, og det vil markere afslutningen på Islands formandskab, og det vil i øvrigt være det kun fjerde topmøde siden Europarådets oprettelse i 1949. Det seneste blev afholdt for snart 20 år siden i Warszawa i 2005. Så det er en sjælden begivenhed, og at den sjældne begivenhed finder sted lige nu, understreger jo den alvorlige situation, som regionen befinder sig i. Så det skal også ses i lyset af den nye sikkerhedspolitiske situation i Europa efter Ruslands invasion. Så det bliver på mange måder en unik mulighed for at tage bestik af aktuelle og fremadrettede udfordringer og sikre, at Europarådet fremadrettet vil være en relevant organisation, som er i stand til at håndtere udfordringerne – det lægger vi vægt på – altså en organisation, der er fit for purpose, kunne man sige.

Det er jo også forventningen, at der på det her topmøde vil være et stærkt fokus på Ukraine, men også på andre nabolande, der er udsat for russisk indblanding, eller som grænser op til Rusland – Moldova, Georgien og det vestlige Balkan – og vi håber også, at det vil være en genbekræftelse af det værdipolitiske grundlag, hvorpå Europarådet hviler. Så lægges der også op til at drøfte aktuelle udfordringer for retsstaten samt teknologiske fremskridt af betydning for demokrati og menneskerettigheder. Klimamæssige udfordringer vil rimeligvis også blive et tema.

Så jeg håber, at vi til næste års redegørelsesdebat vil kunne bekræfte Europarådets centrale rolle. Jeg håber også, jævnfør hr. Mogens Jensens indledende bemærkninger, at det snart vil være muligt at få løst de kalendermæssige udfordringer. Vi har prøvet ad fire omgange at finde en egnet dato til et møde med de danske medlemmer af Europarådets Parlamentariske Forsamling og mig selv. Det har vi lige haft en praktisk diskussion om, og det skal nok komme i kalenderen. For det er selvfølgelig vigtigt, at vi får et møde snarest.

Kl. 19:01

Så vil jeg lige til allerallersidst bare knytte nogle ganske få bemærkninger til arbejdet i Østersørådet. Efter at Rusland meddelte sin udtræden, startede der jo en refleksionsproces. Den afsluttes på et udenrigsministermøde i Wismar i juni. Vi mener, at det fortsat er en vigtig platform for regional dialog og samarbejde. Der er allerede enighed om, at organisationen skal bestå, og at man ikke kan acceptere Ruslands påstand om, at Østersøsamarbejdet ikke giver mening uden dem. Tværtimod, i den her situation skal de demokratiske lande i Østersøregionen rykke tættere sammen om hinanden. For så vidt angår det praktiske samarbejde, er der nemlig, som flere har været inde på, masser af områder i forhold til menneskehandel, beskyttelse af udsatte børn, civilbeskyttelse og alt muligt andet, som har voksende betydning, og som bør styrkes.

Med det vil jeg sige tak for en god debat, og jeg vil egentlig også gerne sige tak for de mange forskellige positive bemærkninger, der har lydt om Udenrigsministeriets forskellige ansatte, som har indgået et samarbejde med de ordførere, der har haft ordet i årets løb. Det skal jeg vide at viderebringe, og det ved jeg er værdsat.

Kl. 19:02

Den fg. formand (Annette Lind):

Tak til udenrigsministeren for talen og for redegørelsen. Der er en enkelt kort bemærkning, og jeg vil gerne give ordet til hr. Mogens Jensen fra Socialdemokratiet. Værsgo.

Kl. 19:03

Mogens Jensen (S):

Tak til udenrigsministeren for et, synes jeg også, glimrende svar og oprids af situationen og den debat, som vi har haft her i dag. Nu er det tre organisationer, og jeg vil lige fokusere på Europarådet og det kommende topmøde. Nu sagde udenrigsministeren selv, at det jo også på en eller anden måde er nyt land for ham selv at betræde her, så derfor er det måske ikke helt fair at stille det her spørgsmål, men nu har vi jo været inde på det flere gange her i forhold til Europarådet. Hvordan kan vi lykkes med at bekræfte og genbekræfte grundværdierne i Europarådets arbejde blandt alle 46 medlemslande og skabe en fremtidig udvikling i Europarådet, samtidig med at vi altså oplever et Tyrkiet, der nu står midt i en traktatkrænkelsesproces, som jo reelt kun er brugt en gang tidligere i Europarådets historie? Og vi har f.eks. Polen, som nu er blevet dømt seks gange ved Menneskerettighedsdomstolen for sin domstolsreform og måske også står over for en traktatkrænkelsesprocedure. Skal vi være overbærende, eller skal vi være konsekvente?

Kl. 19:04

Den fg. formand (Annette Lind):

Udenrigsministeren.

Kl. 19:04

Udenrigsministeren (Lars Løkke Rasmussen):

Jeg synes ikke, man skal være overbærende. Som udgangspunkt skal man være konsekvent, og så skal man jo balancere tingene og også forholde sig realistisk til tingene. Nu finder det her topmøde jo faktisk sted kun 2 dage efter afholdelsen af det tyrkiske valg. Det er jo ikke til at vide, hvad resultatet bliver, og det kan altså også have en betydning. Og derfor tror jeg også bare, man må sige, at vi på alle måder befinder os lidt i måske ikke bare ét skæbneår, her i 2023, men i flere skæbneår, hvor vi skal passe på med, at vi ikke får, kan man sige, eroderet nogle væsentlige internationale organisationer. Så det er jo en balance. Alene det, at der holdes det her topmøde i Island, er et vigtigt signal.

Så vil jeg i øvrigt bare genbekræfte invitationen, som vi så ikke har fået datosat rigtigt. For jeg tror også, vi kunne skabe et møderum, hvor vi måske kunne komme lidt tættere på nogle af de overvejelser, som forskellige ordførere også har haft med på talerstolen her i dag. Og det skal naturligvis falde på plads i god tid inden mødet i Island.

Kl. 19:05

Den fg. formand (Annette Lind):

Tak. Så vil jeg gerne give ordet til hr. Christian Friis Bach fra Radikale Venstre. Værsgo.

Kl. 19:05

Christian Friis Bach (RV):

Tak for det, og tak til udenrigsministeren for en rigtig god redegørelse fra talerstolen også. Det er bare igen spørgsmålet om, hvordan man kan tilgå spørgsmålet om aggressionsforbrydelser og retsprocessen. Hvis ikke man med et FN-mandat kan få etableret en international proces og domstol, hvis ikke Ukraine ønsker en hybridagtig konstruktion, som kan gøre, at man kan indlede retsprocessen mod højtstående medlemmer af det russiske samfund, er der så noget perspektiv i drøftelserne under Europarådet, og kan den drøftelse føre os et sted hen?

Kl. 19:06

Den fg. formand (Annette Lind):

Udenrigsministeren, værsgo.

Kl. 19:06

Udenrigsministeren (Lars Løkke Rasmussen):

Jeg abonnerer faktisk lidt på hr. Søren Søndergaards svar på det samme spørgsmål til hr. Christian Friis Bach tidligere. Jeg tror, at nogle af de aktiviteter, som jeg beskrev, omkring skadesregister og andet, kan være med til at understøtte nogle ting. Men det er jo en rigtig, rigtig svær sag, fordi der ikke er nogen ICC-kompetence. Vi har også været inde på det i andre debatter, vi har haft her i salen, altså at det at tilvejebringe en stærk FN-resolution i hvert fald ikke bare er på den flade hånd.

Jeg vil meget gerne give et tilsagn om også at diskutere den sag. Det kan være i kredsen af folketingsmedlemmer, der sidder i Europarådets Parlamentariske Forsamling, og jo i hvert fald helt kontinuerligt i Det Udenrigspolitiske Nævn. Det er en sag, vi er engagerede i. Vi har tilmeldt os kernegruppen af lande, der arbejder sammen med Ukraine om hele det her accountabilitetsspørgsmål, men det er både komplekst og dilemmafyldt.

Kl. 19:07

Den fg. formand (Annette Lind):

Der er ikke nogen anden bemærkning, og så vil jeg gerne give ordet til hr. Søren Søndergaard fra Enhedslisten. Værsgo.

Kl. 19:07

Søren Søndergaard (EL):

Jeg har ikke bedt om ordet.

Kl. 19:07

Den fg. formand (Annette Lind):

Så var det taget tilbage igen. Så er der ikke flere korte bemærkninger. Tak til udenrigsministeren.

Da der ikke er flere, der har bedt om ordet, heller ikke hr. Søren Søndergaard, er forhandlingen sluttet.

Kl. 19:07

Meddelelser fra formanden

Den fg. formand (Annette Lind):

Der er ikke mere at foretage i dette møde.

Folketingets næste møde afholdes i morgen, onsdag den 29. marts 2023, kl. 9.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 19:08).


5. møde

Onsdag den 11. oktober 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af lovforslag nr. L 19:

Forslag til lov om rammerne for arealanvendelsen i Københavns Lufthavn, Kastrup.

Af transportministeren (Thomas Danielsen).

(Fremsættelse 04.10.2023).

3) 1. behandling af lovforslag nr. L 20:

Forslag til lov om ændring af lov om luftfart. (Luftfartøjers adgang til luftfart inden for dansk område, delegation til private af visse opgaver på droneområdet og ændring af rammerne for Havarikommissionen for Civil Luftfart og Jernbanes undersøgelser, m.v.).

Af transportministeren (Thomas Danielsen).

(Fremsættelse 04.10.2023).

4) 1. behandling af lovforslag nr. L 36:

Forslag til lov om ændring af lov om mediestøtte. (Ændringer i mediestøtten, støtte til ugeaviser og støtte til publicistiske magasiner).

Af kulturministeren (Jakob Engel-Schmidt).

(Fremsættelse 04.10.2023).

5) 1. behandling af lovforslag nr. L 33:

Forslag til lov om ændring af lov om MitID og NemLog-in. (Ret til anvendelse af MitID-løsningen og NemLog-in til autentifikation i interne it-systemer og mulighed for tilslutning til MitID-løsningen for juridiske enheder, som er registreret i et andet EU-/EØS-land).

Af digitaliseringsministeren (Marie Bjerre).

(Fremsættelse 04.10.2023).

6) 1. behandling af lovforslag nr. L 34:

Forslag til lov om ændring af lov om ændring af SU-loven. (Forlængelse af midlertidig suspension af SU-godkendelse af hele uddannelser i visse lande).

Af uddannelses- og forskningsministeren (Christina Egelund).

(Fremsættelse 04.10.2023).

7) 1. behandling af lovforslag nr. L 35:

Forslag til lov om ændring af lov om videregående uddannelse (videreuddannelsessystemet) for voksne. (Ændring af ordning for certificering af uddannelseselementer som led i en offentlig lederuddannelse på diplomniveau).

Af uddannelses- og forskningsministeren (Christina Egelund).

(Fremsættelse 04.10.2023).

1) Til indenrigs- og sundhedsministeren af:

Peder Hvelplund (EL)

Mener ministeren, at den forskelsbehandling, der finder sted i dag, i og med at det er lovligt at tilbyde dobbeltdonation til et cisheteroseksuelt par, der ikke kan få børn, hvorimod ciskvinder, nonbinære og transmænd ikke lovligt kan benytte sig af partnerægdonation (graviditet med en partners æg) uden en sundhedsfaglig begrundelse, fortsat skal opretholdes i det danske sundhedsvæsen, eller vil ministeren være med til at ændre lovgivning og praksis?

(Spm. nr. S 39).

2) Til justitsministeren af:

Nick Zimmermann (DF)

Hvordan ser ministeren på offentligt ansattes ret til at ytre sig i den offentlige debat, herunder retten til at gøre offentligheden opmærksom på det, når der f.eks. foregår lovbrud og vanrøgt i ældreplejen, og hvorfor mener ministeren tilsyneladende ikke længere, at der er behov for at tage de initiativer for at styrke de offentligt ansattes ytringsfrihed, som var indeholdt i den politiske aftale af 28. august 2022?

(Spm. nr. S 45).

3) Til justitsministeren af:

Mette Thiesen (DF)

På baggrund af dokumentaren »Blev vores datter myrdet?« bragt på TV 2 er ministeren så bekymret for borgernes fortsatte tillid til politiet og måden de opererer på, herunder efterforsker?

(Spm. nr. S 46, skr. begr.).

4) Til justitsministeren af:

Mikkel Bjørn (DF)

Er det ministerens holdning, at permanent grænsekontrol ved alle grænseovergange i Danmark er helt essentielt for at passe ordentligt på danskerne, eller mener ministeren, at danskerne er bedst tjent med, at man kan rejse ind i Danmark uden grænsekontrol?

(Spm. nr. S 57).

5) Til justitsministeren af:

Mikkel Bjørn (DF)

Finder ministeren det sikkerhedsmæssigt forsvarligt, at regeringen for nylig har besluttet, at der ikke skal være grænsekontrol mellem Danmark og Sverige, særlig set i det perspektiv at der raserer en voldsom bandekonflikt i Sverige, og at der er en vis relation mellem danske og svenske bander?

(Spm. nr. S 58).

6) Til miljøministeren af:

Signe Munk (SF)

Hvad vil regeringen gøre for at sikre, at Limfjorden opnår god økologisk kvalitet?

(Spm. nr. S 48).

7) Til miljøministeren af:

Carl Valentin (SF)

Hvilke nye initiativer vil regeringen tage for at stoppe det katastrofale iltsvind, der hersker i vores have og indre farvande?

(Spm. nr. S 50).

8) Til social- og boligministeren af:

Sigurd Agersnap (SF)

Er ministerens afvisning af at anvende klimafremskrivning i forhold til beregning af nedkølingsbehovet i bygninger udtryk for en faglig indvending mod FN’s klimascenarier om temperaturstigninger, og er der i regeringen en generel skepsis over for at lægge FN’s klimascenarier om fremtidige temperaturstigninger til grund for regulering?

(Spm. nr. S 49, skr. begr.).

9) Til social- og boligministeren af:

Sigurd Agersnap (SF)

Hvorfor mener ministeren, at opførelsen af flere ejerboliger i stedet for private udlejningsejendomme vil løse problemerne med udviklingen med stigende bolig- og lejepriser i hovedstadsområdet?


(Spm. nr. S 54, skr. begr.).

10) Til beskæftigelsesministeren af:

Pelle Dragsted (EL)

Mener ministeren, at det sikrer værdige og sikre fleksjob for sårbare borgere at afskaffe kravet om, at fleksjobansættelser skal være på overenskomstmæssig løn, som ministeren planlægger at fremsætte lovforslag om, jf. lovprogrammet?

(Spm. nr. S 56).

11) Til børne- og undervisningsministeren af:

Lotte Rod (RV)

Hvad er ministerens holdning til, at regeringen i ord siger, at der skal være uddannelser i hele landet, men i handling fjerner det udkantstilskud, som netop sikrer gymnasier i hele landet?

(Spm. nr. S 51).

12) Til børne- og undervisningsministeren af:

Lotte Rod (RV)

Hvad mener regeringen med, at der bruges for mange penge på specialundervisning, herunder om regeringen vil skære i ressourcerne til specialundervisning?


(Spm. nr. S 52, skr. begr. (omtrykt)).

13) Til ældreministeren af:

Nick Zimmermann (DF)

Mener ministeren, at det er rimeligt, at hjemmehjælpsmodtagere i Køge Kommune, der bl.a. modtager praktisk hjælp såsom rengøring, nægtes hjemmehjælp, indtil de selv har gjort rent efter fund af asbest i deres lejlighed, selv om en læge påpeger, at det bør være professionelle, der rengør efter asbestfund?

(Spm. nr. S 53, skr. begr.).

14) Til klima-, energi- og forsyningsministeren af:

Karina Lorentzen Dehnhardt (SF)

Hvad er ministerens holdning til, at fjernvarmepuljen er løbet tør for penge, selv om behovet for tilskuddet fortsat eksisterer?

(Spm. nr. S 55, skr. begr.).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Justitsministeren (Peter Hummelgaard):

Lovforslag nr. L 51 (Forslag til lov om ændring af selskabsloven, lov om skifte af dødsboer, værgemålsloven, retsplejeloven og forskellige andre love. (Digital behandling af tvangsopløsningssager og dødsboskiftesager, øget antal byretsdommere, anerkendelse af juridiske eksamener fra Det Forenede Kongerige Storbritannien og Nordirland, terminaladgang til indkomstregisteret for Familieretshuset i værgemålssager m.v)).

Skatteministeren (Jeppe Bruus):

Lovforslag nr. L 52 (Forslag til lov om ændring af momsloven, opkrævningsloven, skattekontrolloven og forskellige andre love. (Gennemførelse af aftale om skærpede og hurtigere sanktioner på skatteområdet)).

Alex Ahrendtsen (DF) m.fl.:

Beslutningsforslag nr. B 16 (Forslag til folketingsbeslutning om at forbyde brugen af mobiltelefoner i folkeskolen).

Pia Kjærsgaard (DF) m.fl.:

Beslutningsforslag nr. B 17 (Forslag til folketingsbeslutning om at indføre et reelt dyrepoliti med styrkede beføjelser).

Mette Thiesen (DF) m.fl.:

Forespørgsel nr. F 4 (Vil regeringen tage initiativ til, at der indføres offentligt tilskud til fedmemedicin til udvalgte grupper, som man eksempelvis har gjort det i Storbritannien?).

Jeg skal meddele, at spørgsmål nr. 1 (S 39) af Peder Hvelplund (EL) til indenrigs- og sundhedsministeren udgår af dagsordenen efter ønske fra spørgeren.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:00

Formanden (Søren Gade):

Vi går så direkte til det andet spørgsmål, som er til justitsministeren af hr. Nick Zimmermann, Dansk Folkeparti.

Kl. 13:01

Spm. nr. S 39

1) Til indenrigs- og sundhedsministeren af:

Peder Hvelplund (EL):

Mener ministeren, at den forskelsbehandling, der finder sted i dag, i og med at det er lovligt at tilbyde dobbeltdonation til et cisheteroseksuelt par, der ikke kan få børn, hvorimod ciskvinder, nonbinære og transmænd ikke lovligt kan benytte sig af partnerægdonation (graviditet med en partners æg) uden en sundhedsfaglig begrundelse, fortsat skal opretholdes i det danske sundhedsvæsen, eller vil ministeren være med til at ændre lovgivning og praksis?

(Spørgsmålet er udgået, da det er taget tilbage af spørgeren).

Kl. 13:01

Spm. nr. S 45

2) Til justitsministeren af:

Nick Zimmermann (DF):

Hvordan ser ministeren på offentligt ansattes ret til at ytre sig i den offentlige debat, herunder retten til at gøre offentligheden opmærksom på det, når der f.eks. foregår lovbrud og vanrøgt i ældreplejen, og hvorfor mener ministeren tilsyneladende ikke længere, at der er behov for at tage de initiativer for at styrke de offentligt ansattes ytringsfrihed, som var indeholdt i den politiske aftale af 28. august 2022?

Formanden (Søren Gade):

Værsgo.

Kl. 13:01

Nick Zimmermann (DF):

Hvordan ser ministeren på offentligt ansattes ret til at ytre sig i den offentlige debat, herunder retten til at gøre offentligheden opmærksom på det, når der f.eks. foregår lovbrud og vanrøgt i ældreplejen, og hvorfor mener ministeren tilsyneladende ikke længere, at der er behov for at tage de initiativer for at styrke de offentligt ansattes ytringsfrihed, som var indeholdt i den politiske aftale af 28. august 2022?

Kl. 13:01

Formanden (Søren Gade):

Justitsministeren.

Kl. 13:01

Justitsministeren (Peter Hummelgaard):

Mange tak for ordet. Jeg vil starte med at sige, at jeg som justitsminister selvfølgelig er meget, meget optaget af, at offentligt ansatte føler sig trygge ved at benytte deres ytringsfrihed. Vi har alle sammen en interesse i at kende til forholdene på de offentlige arbejdspladser, og jeg vil derfor også naturligvis kun opfordre alle offentligt ansatte til at gøre brug af deres ytringsfrihed.

Det er rigtigt, som spørgeren siger, at den daværende regering den 28. august 2022 sammen med SF, Radikale Venstre, Enhedslisten og Dansk Folkeparti indgik en aftale om fremme af offentligt ansattes ytringsfrihed. Regeringen har endnu ikke taget stilling til, om eller hvordan der eventuelt skal følges op på aftalen. Jeg vil også fremhæve, at Folketinget i 2021 vedtog lov om beskyttelse af whistleblowere. Med loven er bl.a. alle offentlige arbejdspladser med 50 eller flere ansatte blevet forpligtet til at etablere en whistleblowerordning.

Det her kan som et supplement til den i forvejen udstrakte grad af ytringsfrihed, som offentligt ansatte nyder, være med til at øge mulighederne for, at offentligt ansatte kan ytre sig om kritisable forhold på deres arbejdsplads uden at frygte for negative konsekvenser. Med loven har vi taget et vigtigt skridt til at sikre åbenhed og gennemsigtighed i forhold til eventuelle ulovligheder og alvorlige uregelmæssigheder på den enkelte arbejdsplads.

Kl. 13:02

Formanden (Søren Gade):

Spørgeren.

Kl. 13:02

Nick Zimmermann (DF):

Men det var da i allerhøjeste grad et udenomssvar – med al respekt. For når nu ministeren ikke vil stå inde for den her aftale, som den nuværende regering jo sådan set selv har indgået sammen med Dansk Folkeparti og flere andre partier, så kan jeg simpelt hen ikke forstå, hvordan i alverden man har tænkt sig i fremtiden at undgå de her sager som f.eks. Else Marie Larsen, der blev udsat for groft svigt på et plejehjem i Viby i Aarhus, og hvor ingen turde at råbe op om den situation netop på grund af angsten for at blive fyret. Og hvad er det første, der sker, efter at TV 2 har offentliggjort deres dokumentar om forholdene? Det er, at den ansatte, der har hjulpet TV 2, bliver hjemsendt. Hvordan pokker har man tænkt sig at undgå sådan en situation i fremtiden? Og kan ministeren da slet ikke se, at det er et kæmpe problem, at de her skandaler i det offentlige ikke bliver dækket, fordi medarbejderne er bange for at råbe op?

Kl. 13:03

Formanden (Søren Gade):

Justitsministeren.

Kl. 13:03

Justitsministeren (Peter Hummelgaard):

Jeg vil starte med at sige, at der ikke er et modsætningsforhold mellem Dansk Folkepartis ønske og så regeringens position. Altså, siden aftalen blev indgået, har der været folketingsvalg, og der har været en lang række andre forskellige dagsordener siden folketingsvalget. Så regeringen har ganske enkelt ikke taget stilling til, i hvilken grad og hvordan der skal følges op på aftalen.

Offentligt ansatte nyder allerede i dag en udstrakt grad af ytringsfrihed, og det lovforslag, som det blev aftalt mellem bl.a. Dansk Folkeparti og den daværende regering at fremsætte, ville jo ikke ændre på den retstilstand, som vi allerede har i dag. Altså, lovforslaget skulle være med til at skabe et samlet overblik over reglerne. Det kan sådan set også være nyttigt. Men grundlæggende er jeg enig med spørgeren i, at vi ønsker, at de offentligt ansatte skal bruge deres ytringsfrihed og også være beskyttet.

Kl. 13:04

Formanden (Søren Gade):

Spørgeren.

Kl. 13:04

Nick Zimmermann (DF):

Jamen det lyder da meget, meget mærkeligt, at regeringen ikke har taget stilling til det her spørgsmål endnu. Altså, har regeringen ikke taget stilling til, hvordan man vil sikre offentligt ansattes ret og pligt til at udtale sig, når der sker sådan nogle ting, som der eksempelvis skete på plejehjemmet i Viby? Så håber jeg da så sandelig, at regeringen snart har tænkt sig at overveje det, for det synes jeg da sådan set vi skylder vores ansatte rundtomkring i hele landet, der oplever de her ting. Så det er da bare at få sat det i sving.

Kl. 13:04

Formanden (Søren Gade):

Ministeren.

Kl. 13:04

Justitsministeren (Peter Hummelgaard):

Den opfordring vil regeringen naturligvis tage til sig. Det er jo altid sådan, at aftaler, der bliver indgået kort før en valgudskrivelse, selvfølgelig også er afhængige af, at der er et flertal for og en opbakning til det selv samme efter et valg. Når der så bliver dannet en ny regering, kræver det jo også, at den nye regering tager stilling til de gamle aftaler, som er blevet indgået. Og det afventer stadig væk. Men jeg tager selvfølgelig opfordringen fra Dansk Folkeparti til mig, for jeg tror, at vi grundlæggende deler det samme ønske, nemlig at offentligt ansatte, uanset om det er folk, der arbejder i plejesektoren eller alle mulige andre steder, skal kunne bruge deres ytringsfrihed.

Kl. 13:05

Formanden (Søren Gade):

Spørgeren for et sidste spørgsmål.

Kl. 13:05

Nick Zimmermann (DF):

Jamen i forhold til at der skulle mangle et flertal, er regeringen så ikke en flertalsregering? Det er da bare at sætte i gang. Dansk Folkeparti er da i hvert fald parat til at indgå i nogle konkrete forhandlinger omkring det her. Så det er da bare hurtigst muligt at få indkaldt til dem. Så jeg synes da, det er mærkeligt at sige, at man mangler flertal for det. Er det så, fordi Venstre og Moderaterne er imod den her aftale, når man ligesom mangler sit flertal, eller hvordan skal det forstås?

Kl. 13:05

Formanden (Søren Gade):

Ministeren for en afsluttende bemærkning.

Kl. 13:06

Justitsministeren (Peter Hummelgaard):

Jeg har ingen forudsætning for at lægge til grund, at Venstre eller Moderaterne skulle være imod de konkrete tiltag, men regeringen har ganske enkelt ikke nået at tage stilling til, hvordan vi vil følge op på den aftale, der blev indgået af den daværende regering sammen med en række partier. Men det kommer vi naturligvis til, og vi vil selvfølgelig holde tæt kontakt med Dansk Folkeparti i den forbindelse.

Kl. 13:06

Formanden (Søren Gade):

Det afslutter spørgsmålet. Vi siger tak til hr. Nick Zimmermann fra Dansk Folkeparti.

Jeg byder nu velkommen til fru Mette Thiesen, ligeledes fra Dansk Folkeparti, og spørgsmålet, nr. 3, er ligeledes til justitsministeren.

Kl. 13:06

Spm. nr. S 46

3) Til justitsministeren af:

Mette Thiesen (DF):

På baggrund af dokumentaren »Blev vores datter myrdet?« bragt på TV 2 er ministeren så bekymret for borgernes fortsatte tillid til politiet og måden de opererer på, herunder efterforsker?

Skriftlig begrundelse

Dokumentaren »Blev vores datter myrdet?« bragt på TV 2 fremhæver flere meget tvivlsomme konklusioner angående Henriettes død, som af politiet blev vurderet som et selvmord, uden at der var egentlige tekniske beviser herfor. 

Formanden (Søren Gade):

Værsgo.

Kl. 13:06

Mette Thiesen (DF):

Tusind tak. På baggrund af dokumentaren »Blev vores datter myrdet?« bragt på TV 2 er ministeren så bekymret for borgernes fortsatte tillid til politiet og måden, de opererer på, herunder efterforsker?

Kl. 13:06

Formanden (Søren Gade):

Ministeren.

Kl. 13:06

Justitsministeren (Peter Hummelgaard):

Tak for ordet, og tak for spørgsmålet. Jeg vil gerne starte med at sige, at den sag, som jeg bliver spurgt til her i dag, naturligvis, ligesom, tror jeg, mange andre, har gjort indtryk på mig. Det er tragisk, når et ungt menneske afgår ved døden, uanset hvad årsagen måtte være. Spørgsmålet går på tilliden til politiet, og i den anledning vil jeg gerne sige, at vores politi hver dag løfter en stor og vigtig opgave i vores samfund. Som justitsminister har jeg jo ofte lejlighed til at møde mange af de dygtige mennesker, der udgør dansk politi. Det står helt tydeligt for mig, at de udfører deres opgaver med en stor dedikation, og jeg har generelt meget stor tillid til politiet. Det gælder både betjentenes daglige arbejde på gaden, men også de dygtige efterforskere og andre ansatte i politiet, der går på arbejde med et ønske om at gøre Danmark til et tryggere samfund.

Heldigvis står jeg ikke alene med den tillid. Justitsministeriet gennemfører hvert år en tryghedsundersøgelse, som også indeholder en måling af trygheden og tilliden til politiet i hele Danmark, i politikredsene i de 98 kommuner og i de særligt udsatte boligområder. Justitsministeriets seneste tryghedsundersøgelse fra juni i år viser, at en rekordstor andel af borgerne har tillid til politiet. Næsten ni ud af ti borgere har tillid til, at politiet vil hjælpe dem, hvis de har brug for det. Det er i mine øjne imponerende tal, og det er for mig et vidnesbyrd om den arbejdsomhed, som dansk politi udviser.

Jeg har ikke nærmere kendskab til, hvad der er op og ned i den konkrete sag, som spørgeren spørger ind til. Men at vi grundlæggende har et velfungerende og tillidsvækkende politi, mener jeg ikke, der kan sås tvivl om. Tak for ordet.

Kl. 13:08

Formanden (Søren Gade):

Spørgeren.

Kl. 13:08

Mette Thiesen (DF):

Tusind tak. Der skal heller ikke herske nogen tvivl om, at vi i Dansk Folkeparti er meget stolte over dansk politi generelt. Og grunden til, at jeg stiller det her spørgsmål helt konkret, er, at sådan en sag som den, vi nu har set afdækket i den her TV 2-dokumentar, jo netop er en sag, hvor der er så mange ting, der skriger til himlen, at jeg godt kan forstå, hvis det sår noget tvivl om lige præcis det her konkrete efterforskningsarbejde. Jeg er faktisk bekymret for, og vi er bekymrede for, at hvis der ikke bliver taget hånd om sådan en sag som den her, så kan det skabe en utryghed i befolkningen, i forhold til hvordan man efterforsker.

Så jeg kunne egentlig godt tænke mig at høre ministeren: Når ministeren hører om, at pressen ikke kan få aktindsigt; at der bliver givet forskellige forklaringer; at der ikke bliver lyttet til retsmedicinere, men at man laver hurtige konklusioner på baggrund af noget, som man reelt set ikke ved; at man ikke vil begynde at efterforske yderligere, mener han så ikke også, at der er nogle ting, hvor man som ganske almindelig dansker kan sidde derhjemme og tænke: Hvorfor? Hvad er det, der skjuler sig nedenunder her? Hvorfor må vi ikke få hele sandheden at vide?

Det er jo sådan set også derfor, jeg har bedt ministeren om en konkret redegørelse punkt for punkt af de her ting. Jeg har oversendt det til ministeren skriftligt, og jeg glæder mig rigtig meget til ministerens svar, fordi jeg i hvert fald har en bekymring for, at hvis sådan en sag som den her får lov til at være, som den er lige nu – hvor der sidder en familie, der har kæmpet igennem 11 år, og hvor der er rigtig, rigtig mange, som siger, at det her stritter i alle retninger – og ikke bliver kigget efter i sømmene, så kan den netop ryste ved den tillid, som danskerne har til politiet og efterforskningen.

Kl. 13:10

Formanden (Søren Gade):

Ministeren.

Kl. 13:10

Justitsministeren (Peter Hummelgaard):

Jeg vil bare starte med at sige, og det tror jeg er vigtigt for mig at understrege, at jeg ikke har nærmere kendskab til, hvad der er op og ned i den konkrete sag, og heller ikke til, hvorvidt der er begået fejl fra politiets side. Generelt har jeg, og det vil jeg meget gerne gentage, ligesom i øvrigt størstedelen af danskerne meget stor tillid til vores politibetjente. Jeg mener, at de gør en kæmpe forskel i det daglige arbejde, også for vores fælles tryghed og sikkerhed. Det er også sådan, at politiet behandler hundredtusindvis af sager om konkrete episoder hvert år, så selvfølgelig vil der også blive begået fejl eller foretaget dispositioner, som ikke er optimale, og der er det vigtigt, som spørgeren også er inde på, at man lærer af dem.

Jeg mener ikke, at det ændrer på, at dansk politi består af dygtige medarbejdere, der også knokler for at gøre deres bedste. Men hvis der begås fejl, skal der selvfølgelig læres af dem.

Kl. 13:11

Formanden (Søren Gade):

Spørgeren.

Kl. 13:11

Mette Thiesen (DF):

Jeg er sådan set fuldstændig enig, og det, vi står og taler om her og nu, er jo ikke, om ministeren eller jeg selv har tillid til politiet. Jeg har sådan set også grundlæggende tillid til politiet. Jeg er bekymret for og vi i Dansk Folkeparti er bekymrede for, at hvis der er sådan nogle sager som dem her, så kan det netop ryste ved den tillid, som danskerne har til politiet og efterforskningen. Når man hører om, at man ikke kan få aktindsigt; når det for at være helt ærlig virker, som om der bliver dækket over et eller andet, så ryster det ved den tillid, og jeg ville være rigtig, rigtig ked af, hvis det skete.

Men jeg er glad for ministerens besvarelse og ser frem til ministerens svar på de her spørgsmål, sådan at vi kan komme til bunds i, hvad det egentlig er, der er foregået i den her konkrete sag.

Kl. 13:11

Formanden (Søren Gade):

Ministeren.

Kl. 13:11

Justitsministeren (Peter Hummelgaard):

Endnu en gang vil jeg sige tak til spørgeren. Jeg tror, at jeg understregede flere gange, at jeg synes, at vi alle sammen – også på trods af enkeltsager eller historier, der kommer frem i pressen – kun har grund til at være trygge og glade for og have tillid til politiets arbejde. Og som spørgeren selv nævner, får jeg jo anledning til i skriftlig form af besvare nogle af de spørgsmål, der måtte være til den konkrete sag. Jeg har ikke på det foreliggende grundlag en dyb viden om den konkrete sag, men det må vi jo drøfte videre.

Kl. 13:12

Formanden (Søren Gade):

Ønsker spørgeren at gøre brug af det sidste spørgsmål?

Kl. 13:12

Mette Thiesen (DF):

Nej, det er sådan set fint.

Kl. 13:12

Formanden (Søren Gade):

Det afslutter spørgsmålet. Vi siger tak til fru Mette Thiesen fra Dansk Folkeparti.

Vi går videre til spørgsmål nr. 4, som ligeledes er til justitsministeren, og jeg giver nu ordet til hr. Mikkel Bjørn, Dansk Folkeparti.

Kl. 13:12

Spm. nr. S 57

4) Til justitsministeren af:

Mikkel Bjørn (DF):

Er det ministerens holdning, at permanent grænsekontrol ved alle grænseovergange i Danmark er helt essentielt for at passe ordentligt på danskerne, eller mener ministeren, at danskerne er bedst tjent med, at man kan rejse ind i Danmark uden grænsekontrol?

Formanden (Søren Gade):

Værsgo.

Kl. 13:12

Mikkel Bjørn (DF):

Tak for det. Vi har valgt at spørge ministeren ind til regeringens syn på grænsekontrol, og vi er nysgerrige på, om det er ministerens holdning, at permanent grænsekontrol ved alle grænseovergange i Danmark er helt essentielt for at passe ordentligt på danskerne, eller om ministeren mener, at danskerne er bedst tjent med, at man kan rejse ind i Danmark uden grænsekontrol.

Kl. 13:13

Formanden (Søren Gade):

Ministeren.

Kl. 13:13

Justitsministeren (Peter Hummelgaard):

Tak for spørgsmålet. Jeg går ud fra, at vi taler om kontrol i forbindelse med Danmarks indre Schengengrænser. For der er jo i sagens natur permanent kontrol ved de ydre grænser. Danskernes tryghed er en kerneprioritet for regeringen, og det er det også for mig. Det gælder både, når truslen kommer her fra landet, og når truslen kommer udefra. Og når regeringen i april besluttede at opretholde grænsekontrollen mod Tyskland i en ny midlertidig periode, er det jo netop, fordi vi finder det nødvendigt for at imødegå de trusler, Danmark står over for.

For det er helt afgørende for regeringen, at vi har en effektiv kontrol med vores grænser, og at vi passer godt på danskerne. Samtidig skal kontrollen af vores grænser også tilrettelægges på en måde, som er til mindst mulig gene for ganske almindelige borgere. I den forbindelse er det Rigspolitiets vurdering, at den omlagte grænseindsats, som blev sat i værk fra den 12. maj 2023, skaber bedre rammer for en styrkelse af politiets efterforskning af grænseoverskridende kriminalitet, samtidig med at det går mindre ud over trafikken over grænsen.

Jeg vil også minde om, at Danmark jo er en del af Schengensamarbejdet, og at det ikke inden for Schengenreglerne er muligt at indføre en permanent grænsekontrol ved de indre grænser. Derfor kommer regeringen heller ikke til at indføre en permanent grænsekontrol ved Danmarks indre grænser. Men vi kommer til at blive ved med at sikre, at vi har en effektiv kontrol ved vores grænser, og at vi passer godt på danskerne. Det er for mig det, der er afgørende. Det er ikke, om vi kalder den kontrol eller grænseindsats, men at den er effektiv.

Kl. 13:14

Formanden (Søren Gade):

Spørgeren.

Kl. 13:14

Mikkel Bjørn (DF):

Tak for det. Grunden til, at vi spørger, er, at regeringen tidligere på året meldte ud, at man ville fjerne grænsekontrollen til Sverige. Derfor kan ministeren jo godt sige, at det er vigtigt, at man har kontrol med grænserne, men hvis man fjerner grænsekontrollen, jamen så er der jo ikke nogen kontrol med grænserne. Lige nu forholder det sig bare sådan, at Sverige er ved at brænde sammen i bandeproblemer. Sverige topper listen over flest skuddræbte i Europa. I alt er 11 mennesker blevet dræbt bare i september måned. Det er jo fuldstændig skingrende vanvittigt, og derfor forstår vi i Dansk Folkeparti ikke, hvordan regeringen med nogen som helst fornuft i hovedet kan vurdere, at det er det rigtige tidspunkt at fjerne grænsekontrollen mod Sverige.

Kl. 13:15

Formanden (Søren Gade):

Ministeren.

Kl. 13:15

Justitsministeren (Peter Hummelgaard):

Jeg vil starte med at sige, at hovedforudsætningen for, at man kan have midlertidig grænsekontrol ved de indre grænser, er, at der også er og vurderes at være en konkret trussel og en konkret udfordring af en tilstrækkelig alvorlig karakter. Og der har regeringen vurderet, at det ikke længere gjorde sig gældende, for så vidt angår Sverige – men med det store »men«, at vi var parate til at genindføre den med meget, meget kort varsel. Det gjorde vi jo for en kort overgang i nogle uger i forbindelse med de mange koranskændinger, hvor der var en konkret trussel, som var af en meget alvorlig karakter. Der skærpede vi jo grænsekontrollen igen ved alle indre danske grænser. Det gjaldt både mod Tyskland, og det gjaldt også mod Sverige. Det samme vil vi jo naturligvis gøre igen, hvis vurderingen taler for, at der er en trussel af en så alvorlig karakter, at vi har behov for at skærpe den indre grænsekontrol.

Kl. 13:16

Formanden (Søren Gade):

Spørgeren.

Kl. 13:16

Mikkel Bjørn (DF):

Der er en trussel af meget alvorlig karakter. Sverige har haft 376 banderelaterede skudepisoder og 64 dræbte bare det seneste år. Man har haft 230 banderelaterede bombeattentater, lejemord, pengeafpresning, dominansvold og en alenlang række af daglige voldsforbrydelser, der med den svenske statsminister Ulf Kristerssons egne ord overgår alt, hvad vi nogen sinde har set i Sverige. Mener ministeren ikke, at det er en meget, meget konkret trussel, og mener ministeren ikke, at det ville være ansvarligt at varetage danskernes sikkerhed og tryghed ved selvfølgelig at sørge for, at bandekriminelle i Sverige, der begår den slags grove forbrydelser, ikke kan bevæge sig frit ind i Danmark uden nogen som helst form for kontrol?

Kl. 13:17

Formanden (Søren Gade):

Ministeren.

Kl. 13:17

Justitsministeren (Peter Hummelgaard):

Man skal ikke tage fejl af, at dansk politi, vores efterretningstjenester og National enhed for Særlig Kriminalitet monitorerer den her situation meget, meget tæt, og jeg vil også vove den påstand, at det er tættere, end de fleste egentlig er klar over. For nuværende er det NSK's vurdering, at der ikke er en sammenkædning mellem den bandekonflikt, vi ser i Sverige, det kriminalitetsmønster, vi ser i Sverige, og så, hvad der foregår i Danmark. Der er ikke nogen af de svenske bandegrupperinger, der har slået sig ned på dansk jord eller lignende, men det er klart, at hvis den monitorering på et tidspunkt viser, at vi har noget at være bekymret for, så vil det indgå i regeringens overvejelser om, om man for en ny midlertidig periode skal genindføre en grænsekontrol mod Sverige.

Kl. 13:18

Formanden (Søren Gade):

Spørgeren for sit sidste spørgsmål.

Kl. 13:18

Mikkel Bjørn (DF):

Jeg tror, det vil være håbløst naivt ikke at forestille sig, at der selvfølgelig er samarbejde og kommunikation mellem bander i Danmark og så de bander, der sidder i Sverige. Det er bare der, hvor jeg helt nøgternt og, synes jeg, sagligt spørger, om ikke det ansvarlige ville være selvfølgelig at sørge for, at der var kontrol med, hvem der er, der rejser ind og ud af landet, særlig over grænsen til Sverige. Når vi kan se, at det svenske retssystem mere eller mindre er ved at bryde sammen på grund af  bandekonflikter på den anden side af Øresundsbroen, så skal vi selvfølgelig også have kontrol med, om de mennesker på en eller anden måde har kontakt med bander i Danmark eller bevæger sig over Øresundsbroen og ind i Danmark. Det er det ansvarlige at gøre, hvis man har danskernes tryghed og sikkerhed in mente i sin politiske varetagelse.

Kl. 13:19

Formanden (Søren Gade):

Ministeren for sin afsluttende bemærkning.

Kl. 13:19

Justitsministeren (Peter Hummelgaard):

Jeg tror, spørgeren har fuldstændig ret i, at det ville være tåbeligt at være naiv, hvad angår noget som helst i forbindelse med den organiserede kriminalitet, hvad enten det er på den ene eller den anden side af Øresund. Derfor er det også noget, der ligger mig og regeringen utrolig meget på sinde, og noget, vi prioriterer meget, meget højt. Det er derfor, vi lige har fremlagt en bandepakke med 39 helt nye initiativer, som bygger oven på tre andre bandepakker. Grunden til, at vi, på trods af de store udfordringer, vi har i Danmark med organiseret kriminalitet, ikke har de samme problemer, som man har i Sverige, er jo, at vi igennem næsten to årtier er gået hårdt til værks over for den organiserede kriminalitet, og det agter vi at fortsætte med.

Kl. 13:19

Formanden (Søren Gade):

Det afsluttede spørgsmålet.

Vi går videre til næste spørgsmål, og det er ligeledes til justitsministeren og ligeledes af hr. Mikkel Bjørn, Dansk Folkeparti.

Kl. 13:19

Spm. nr. S 58

5) Til justitsministeren af:

Mikkel Bjørn (DF):

Finder ministeren det sikkerhedsmæssigt forsvarligt, at regeringen for nylig har besluttet, at der ikke skal være grænsekontrol mellem Danmark og Sverige, særlig set i det perspektiv at der raserer en voldsom bandekonflikt i Sverige, og at der er en vis relation mellem danske og svenske bander?

Formanden (Søren Gade):

Værsgo.

Kl. 13:19

Mikkel Bjørn (DF):

Det er i forlængelse af det forrige spørgsmål. Spørgsmålet lyder: Finder ministeren det sikkerhedsmæssigt forsvarligt, at regeringen for nylig har besluttet, at der ikke skal være grænsekontrol mellem Danmark og Sverige, særlig set i det perspektiv, at der raser en voldsom bandekonflikt i Sverige, og at der selvfølgelig er en relation mellem danske og svenske bander?

Kl. 13:20

Formanden (Søren Gade):

Ministeren.

Kl. 13:20

Justitsministeren (Peter Hummelgaard):

Tak for spørgsmålet. Når vi i regeringen har besluttet ikke at gennemføre grænsekontrol mod Sverige for en ny midlertidig periode, men at tilrettelægge kontrollen af vores grænser på en anden måde, er det naturligvis sket efter inddragelse af politiet. Jeg kan derfor også forsikre hr. Mikkel Bjørn om, at regeringens beslutning er sikkerhedsmæssigt forsvarlig. Det handler grundlæggende om, at vi med det nuværende trusselsbillede har større glæde af en indsats, der i højere grad fokuserer på kriminalitetsbekæmpelse end på indrejsekontrol på selve grænsen.

Når det er sagt, er den nuværende situation i Sverige både dybt tragisk og dybt alarmerende. Det er selvfølgelig også noget, der holdes øje med i regeringen og i politiet. Politiet monitorerer situationen og kriminalitetsudviklingen i rocker- og bandemiljøet tæt. I den forbindelse er der også et godt og udbytterigt samarbejde med svensk politi, som sikrer, at dansk politi løbende er opdateret på den svenske bandesituation. Den nuværende situation i Sverige, men også i Danmark, hvor der er verserende bandekonflikter, viser for mig i hvert fald med al tydelighed, hvorfor der er behov for, at vi hele tiden ser på, hvordan vi kan stramme grebet om banderne yderligere. Det er også derfor, som jeg nævnte under besvarelsen af det tidligere spørgsmål, at regeringen for nylig har lanceret en ny bandepakke med 39 nye tiltag, hvor der bl.a. afsættes yderligere midler til at styrke politiets samarbejde med de øvrige nordiske lande om grænseoverskridende kriminalitet.

Regeringen og myndighederne følger som sagt situationen i Sverige tæt, og regeringen er klar til at øge kontrollen med vores grænser på ny med meget kort varsel, hvis det skulle blive nødvendigt. Det så vi også i forbindelse med den skærpede grænseindsats i perioden fra den 3. til den 22. august tidligere i år.

Kl. 13:22

Formanden (Søren Gade):

Spørgeren.

Kl. 13:22

Mikkel Bjørn (DF):

Regeringen er parat til at øge grænsekontrollen mod Sverige, hvis det måtte blive nødvendigt. Det er bare der, hvor jeg spørger ministeren: Hvis ikke 230 banderelaterede bombeattentater, 11 mennesker dræbt bare i september måned, 376 banderelaterede skudepisoder og 64 dræbte det seneste år er årsag nok til at overveje grænsekontrol mod Sverige, hvad er det så helt præcis for en situation, vi skal kigge ind i, før regeringen overvejer det her som den fornuftige og rigtige løsning? Skal Stockholm bombes fuldstændig sønder og sammen, eller hvad skal der helt præcis til, før regeringen synes, at det her er det rigtige greb, altså det at kontrollere vores grænse mod det land, hvis retssystem er ved at bryde sammen på grund af banderelateret kriminalitet?

Kl. 13:22

Formanden (Søren Gade):

Ministeren.

Kl. 13:22

Justitsministeren (Peter Hummelgaard):

Vi overvejer hele tiden alle tænkelige tiltag, og det gælder også midlertidig grænsekontrol, både for så vidt angår Danmarks sydlige grænse, men også Danmarks nordøstlige grænse mod Sverige. Vi har bare vurderet ud fra en samlet helhedsbetragtning med de udfordringer, man også oplever i Sverige, at der var større grund til at styrke kriminalitetsbekæmpelse inden for de danske grænser, bl.a. i hovedstadsområdet, end der var behov for at have en egentlig indrejsekontrol i den nuværende situation. Og det er rigtigt, som hr. Mikkel Bjørn siger, at det kan ændre sig, og det er også derfor og af samme årsag, at vi løbende monitorerer situationen.

Kl. 13:23

Formanden (Søren Gade):

Spørgeren.

Kl. 13:23

Mikkel Bjørn (DF):

Det er jo dybt uansvarligt, at man siger, at man gerne vil bekæmpe kriminaliteten indenrigs, men man vil ikke forhindre den kriminalitet i at komme ind i Danmark. Det giver jo ingen mening. Altså, så kommer man sådan lidt på bagkant og siger: Vi vil gerne forhindre kriminaliteten, men vi vil ikke forhindre den i at opstå i første omgang. Ved at kontrollere vores egen grænse og ved at forhindre, at de her bandekriminelle fra Sverige eller fra andre steder i Europa, kan bevæge sig ind i Danmark uden nogen som helst for kontrol, sikrer vi jo også, at politiet ikke behøver at bekæmpe den kriminalitet indenrigs i Danmark.

Kl. 13:24

Formanden (Søren Gade):

Ministeren.

Kl. 13:24

Justitsministeren (Peter Hummelgaard):

Jeg tror ikke, hr. Mikkel Bjørn rigtig har hørt, hvad jeg sagde. For som jeg sagde før, har vores politi, vores nationale enhed for særlig kriminalitet – og sådan set også, for så vidt angår andre typer af trusler, vores efterretningstjenester – egentlig et meget, meget udstrakt monitoreringsbillede af, hvad der foregår i bestemte miljøer. Og det er jo selvfølgelig hele tiden med ophæng i de vurderinger og risikoanalyser osv., som vores forskellige dele af dansk politik laver, at vi også politisk tager bestik af det. Og det er klart, at hvis det er, at der bliver fornyet behov for at skærpe indrejsekontrollen mod Sverige, så er regeringen naturligvis parat til at gøre det.

Kl. 13:24

Formanden (Søren Gade):

Spørgeren med et afsluttende spørgsmål.

Kl. 13:24

Mikkel Bjørn (DF):

Vi kan monitorere nok så meget. Vi står allerede, også i Danmark, med omfattende bandeproblemer. Vi står med omfattende problemer med radikalisering, med parallelsamfund og med kriminalitet, altså med omfattende problemer som en konsekvens af den uansvarlige udlændingepolitik, mange partier har ført igennem en lang årrække. Så kan man spørge: Er det så, fordi der ikke er blevet monitoreret godt nok, eller er det, fordi det at monitorere ikke i sig selv er nok, altså at man også er nødt til at føre en proaktiv politik for at forhindre, at den her kriminalitet vokser internt i Danmark?

Kl. 13:25

Formanden (Søren Gade):

Ministeren for en afsluttende bemærkning.

Kl. 13:25

Justitsministeren (Peter Hummelgaard):

Man er netop nødt til at føre en proaktiv politik for at holde kriminaliteten nede, og det er faktisk også det, den her regering gør, ligesom tidligere regeringer har gjort, og det gør man jo også bl.a. ved hele tiden at vurdere, hvor det er, at politiets ressourcer er bedst anvendt. Og i den nuværende situation, hvor det er rigtigt, at der ifølge NSK er en egentlig bandekonflikt, jo bl.a. i hovedstadsområdet, men sådan set i hele Danmark, synes vi, hvis der ikke er nogen konkret trussel i forhold til den dansk-svenske grænse i modsætning til den dansk-tyske grænse, hvor vi vurderer at der er en konkret trussel, hvorfor vi stadig har grænsekontrol dér, at det så giver bedst mening og at det er bedre at bruge de politibetjente til det kriminalitetsbekæmpende arbejde i hovedstaden, hvor der lige nu er en verserende bandekonflikt.

Kl. 13:26

Formanden (Søren Gade):

Det afslutter spørgsmålet. Vi siger tak til justitsministeren og til hr. Mikkel Bjørn.

Vi byder velkommen til miljøministeren, og jeg giver nu ordet til fru Signe Munk, Socialistisk Folkeparti.

Kl. 13:26

Spm. nr. S 48

6) Til miljøministeren af:

Signe Munk (SF):

Hvad vil regeringen gøre for at sikre, at Limfjorden opnår god økologisk kvalitet?

Formanden (Søren Gade):

Værsgo.

Kl. 13:26

Signe Munk (SF):

Tak for det. Jeg vil starte med at læse spørgsmålet til miljøministeren op, og det lyder som følger: Hvad vil regeringen gøre for at sikre, at Limfjorden opnår god økologisk kvalitet?

Kl. 13:26

Formanden (Søren Gade):

Ministeren.

Kl. 13:26

Miljøministeren (Magnus Heunicke):

Den seneste rapport om iltsvind viser, at der er områder i Limfjorden, der er hårdt ramt. Vi har 

kraftig iltsvind. Der er forskellige niveauer, og det niveau, vi kan konstatere i dele af Limfjorden, er, at iltniveauet er under 2 mg pr. liter. Det her kraftige iltsvind er det, der fører til, at der dannes hvide belægninger af svovlbakterier på havbunden, og det er det, biologer kalder for liglagen. Det er altså giftigt svovlbrinte, og det giver så også døde fisk. Det her liglagen på havbunden er det, der er realiteten i dele af Limfjorden. Vi har det også mange andre steder i Danmark – nu er det Limfjorden, der spørges til – men det kender vi desværre også til andre steder i Danmark i et omfang, der ikke er set magen til siden 2002.

I Limfjorden er der kraftigt iltsvind vest for Mors, fra Thisted Bredning i nord til Visby Bredning i syd, og i den centrale sydlige del af fjorden. Der er også iltsvind syd for Nibe Bredning. I den vandområdeplan, som er den danske, har vi opgjort indsatsbehovet for Limfjorden – og det er altså reduktionen af kvælstof, vi taler om, for det er det, som forårsager alt det her – og den viser, at vi har en opgave foran os med at reducere kvælstoffet med 2.750 t i Limfjorden for at opnå det, biologerne definerer som god økologisk tilstand. Der er tale om et massivt indsatsbehov.

Selvfølgelig er det også et stort areal, vandoplandene udgør, men der er brug for et meget, meget massivt indsatsbehov. Det er jo faktisk en femtedel af hele det nationale behov, som vi skal koncentrere indsatsen om, oppe ved Limfjorden.

I vandområdeplanerne er der tre redskaber: Det ene er udtag af lavbundsområder; det andet er groft sagt plantning af efterafgrøder; og det tredje er at etablere stenrev og plante ålegræs osv. De to sidste ting er simpelt hen ikke aktuelle her, for det ville ikke gøre nogen forskel. Det er de to første ting, vi skal tage fat på her.

Kl. 13:28

Formanden (Søren Gade):

Spørgeren.

Kl. 13:28

Signe Munk (SF):

Tak for det svar. Ministeren refererede til netop den iltsvindsrapport, jeg også selv har taget med. Og til fælles oplysning kan jeg i hvert fald bidrage med at vise billeder af netop det, ministeren omtaler, nemlig det kraftige iltsvind i store dele af Limfjorden. Grunden til, at jeg tager Limfjorden op som et eksempel på, hvor konkret iltsvindet er ude blandt danskerne, er, at Limfjorden er et meget godt eksempel på den store opgave, vi bredt set i Danmark kommer til at få med at få vendt den fuldstændig sørgelige, nedslående og helt forkerte udvikling, der er for vores havmiljø, nemlig at større og større dele af fjordene og af havene dør.

Det udmønter sig i liglagen. I Limfjorden har man også kunnet se, at den manglende ilt i vandet har gjort, at der har ligget fisk og svømmer rundt i overfladen; andre steder, at der ligger fisk som simpelt hen er døde og skyllet op på Limfjordens strande. Man kan jo kort og godt sige: Det er ikke sådan, det skal være.

Jeg er glad for ministerens engagement i sagen. Så det er egentlig ikke engagementet, der er det ærinde, jeg står her med i dag. Det er for at høre, hvad ministeren har tænkt sig helt specifikt at gøre.

Så kunne ministeren forestille sig at lave en meget konkret plan, der netop tager fat på det behov, der er, for at bringe kvælstofudledningen ned i Limfjorden ved helt konkret at se på, hvad det er for nogle jorder, der skal tages ud, og hvad er det for noget landbrugsjord, som man skal til at dyrke anderledes, og på den måde gå helt konkret til værks for at løse problemerne med alt for meget gylle og gødning, som ender i Limfjorden?

Kl. 13:30

Formanden (Søren Gade):

Ministeren.

Kl. 13:30

Miljøministeren (Magnus Heunicke):

De tre elementer, hvoraf det sidste, jeg nævnte, jo desværre ikke er relevant nu her, for det gør ingen forskel med stenrev, hvis der ingen ilt er i vandet. Det første, som er udtagning af lavbundsjorder, er det, som spørgeren nævner, og det andet er jo, at vi tvinger landbruget til at plante efterafgrøder.

Der er jo først en frivillig ordning, og hvis man ikke inden for et par måneder melder ind tilstrækkeligt, bliver man pålagt at plante efterafgrøder. Man får selvfølgelig erstatning, og man får indsatsen betalt. Det er jo det, der skal til for at nedbringe udledningen. Og der sender vi den 1. januar brev ud til de berørte lodsejere, hvor meget kvælstof de – via bl.a. efterafgrøder, skovrejsning og andet – konkret reducere med. Først en frivillig ordning; dernæst er det hammeren, der falder.

Kl. 13:31

Formanden (Søren Gade):

Spørgeren.

Kl. 13:31

Signe Munk (SF):

Det er netop også en del af sagens kerne, for beskyttelsen af vores vandmiljø må mildest talt siges at være gået galt i de forgangne mange år. Der har jo været flere vandområdeplaner end den plan, der konkret er nu, og der har også været frivillige tiltag. Det har bare gang på gang vist sig, at de frivillige tiltag ikke leverer.

Derfor er mit sådan helt konkrete spørgsmål til ministeren, hvornår ministerens tålmodighed udløber i forhold til frivillige aftaler, og hvornår det egentlig er vandmiljøet, det er det vigtigste, og ikke det, at der bliver lavet frivillige aftaler.

Kl. 13:32

Formanden (Søren Gade):

Ministeren.

Kl. 13:32

Miljøministeren (Magnus Heunicke):

Den er allerede udløbet. Derfor taler vi altså her om, at man pålægger de konkrete lodsejere op til de følsomme områder af Limfjorden, som vi begge to har peget på i vores dialog her, bl.a. at plante efterafgrøder, som jo kan suge kvælstof op, så det ikke løber ud i fjordene.

Der kommer også en runde, vi offentliggør et brev på en hjemmeside og andet den 1. januar 2024, og så er der, som jeg husker det, et par måneder til at melde frivilligt ind, og hvis man ikke gør det frivilligt, er der en automatik. Så der er en automatisk hammer, der falder, hvis man altså ikke er oppe på 100 pct., og så må vi så finde resten af procenten ved at pålægge landbruget at levere det her.

Kl. 13:33

Formanden (Søren Gade):

Spørgeren for et afsluttende spørgsmål.

Kl. 13:33

Signe Munk (SF):

Ministerens kollega Troels Lund Poulsen var i Debatten for nylig, og der lød det, at en del af løsningen, bl.a. med eksempler fra Limfjorden, var at oprette muslingeopdræt ude i Limfjorden for at hjælpe i forhold til kvælstofproblematikken. Derudover skulle indsatsen bygges på frivillige tiltag, og kvælstofudledningen skulle ikke længere ned end det, der allerede er aftalt i landbrugsaftalen.

Så jeg skal bare sikre mig, at det er en miljøminister, der står fast på, at det er udledningen fra landbruget af kvælstof, gylle og gødning, som skal bankes ned, og at det ikke skal samles op ved hjælp af muslinger ude i fjorden.

Kl. 13:33

Formanden (Søren Gade):

Ministeren for en afsluttende bemærkning.

Kl. 13:33

Miljøministeren (Magnus Heunicke):

Nej, men som jeg nævnte i starten, er der et behov for at reducere kvælstofudledningen i hele Limfjorden med 2.750 t, altså en meget, meget stor del af det, det også skal på landsplan, og den nuværende landbrugsaftale med vandområdeplanen reducerer med 2.150 t. Så der altså et skridt fra 2.150 t til det, der er behovet, på 2.750 t. Så vi har en opgave, og det er aftalt i landbrugsaftalen, hvor SF sammen med mange andre partier jo også er med, at vi skal have en anden runde, hvor vi skal nå op på de 100 pct. Så der skal mere til.

Kl. 13:34

Formanden (Søren Gade):

Tak for det, og det afslutter spørgsmålet. Vi siger tak til fru Signe Munk fra Socialistisk Folkeparti.

Vi går videre til det næste spørgsmål, som ligeledes er til miljøministeren, og jeg giver nu ordet til hr. Carl Valentin, Socialistisk Folkeparti.

Kl. 13:34

Spm. nr. S 50

7) Til miljøministeren af:

Carl Valentin (SF):

Hvilke nye initiativer vil regeringen tage for at stoppe det katastrofale iltsvind, der hersker i vores have og indre farvande?

Formanden (Søren Gade):

Værsgo.

Kl. 13:34

Carl Valentin (SF):

Hvilke nye initiativer vil regeringen tage for at stoppe det katastrofale iltsvind, der hersker i vores have og indre farvande?

Kl. 13:34

Formanden (Søren Gade):

Ministeren.

Kl. 13:34

Miljøministeren (Magnus Heunicke):

Jeg er helt enig i, at det er en katastrofal situation. Det er jo desværre en tragedie, som har været forudsigelig, og som er blevet forudset af eksperter og biologer igennem lang tid, men de har altså talt for døve øren, og nu har vi tragedien, og nu har vi katastrofen, og vi arbejder hver eneste dag på at få vendt udviklingen og få gang i en positiv spiral. Desværre siger de samme biologer til os, at der ikke findes nogen snuptagsløsninger, og at der ikke findes en knap, som man lige kan trykke på, og man så har løst problemet og fået livet i vandet tilbage. Det tager desværre lang tid at få genetableret livet i vandet, når først vi har ødelagt det, som vi har. Så vi arbejder hver dag med at udtage lavbundsjorder, vi arbejder hver dag med at pålægge landbruget at plante efterafgrøder – ja, først ved frivillige ordninger og dernæst ved automatiske krav – og vi arbejder hver dag med at få skovrejsning.

Der spørges til nye initiativer. Helt konkret har vi siden i sommer, altså også mens de her historier har været i medierne, frigivet puljer på over 1 mia. kr. til de ordninger, der forbedrer vandmiljøet, og har så sent som den 2. oktober åbnet en ny pulje på 600 mio. kr. til det, der hedder klimalavbundsprojekter, og det er altså projekter, der både er gode for klimaet og for miljøet, altså for at reducere kvælstofudledningen. Der er nu gået en uge, og jeg kan love, at jeg følger utrolig godt med i det, også fordi der tidligere har været mange gode planer, men det på mig virker, som om man ikke rigtig har fulgt det helt til dørs, og det skal man, og jeg kan sige, at den har været åben i en uge, og at status ifølge den status, jeg har fået fra Miljøministeriet, er, at der er kommet otte ansøgninger på i alt mere end 500 ha bare til den her pulje. Vi fortsætter også i næste uge, og vi bliver ved med at arbejde. Den konkrete pulje dækker i alt udtagninger til 5.000 ha., og vi skal selvfølgelig have meget mere. Men nu spørges der til, hvad der konkret sker, og der sker hele tiden konkrete ting.

Kl. 13:36

Formanden (Søren Gade):

Spørgeren.

Kl. 13:36

Carl Valentin (SF):

Tak. Jeg er i hvert fald glad for, at ministeren giver mig ret i, at det er en katastrofe. Han bruger også selv ordet tragedie, og det synes jeg egentlig er meget passende, både når man ser på den videodokumentation, der er lavet, og som viser, hvordan iltsvindet derude i vores indre farvande ser ud, men også de mange rapporter på området, som vi har fået. Jeg må så også sige, at det, når ministeren siger, at der er blevet talt om det i mange år, og at man godt har vidst det, og at der er blevet talt for døve ører, er rigtigt nok, men at mange af de døve ører altså også har tilhørt socialdemokratiske ministre, og at jeg i virkeligheden også synes, at både noget af det, som miljøministeren nu har sagt her, men også tidligere i interviews på området, viser, at venstrefløjen har haft ret i den her dagsorden i årtier. Den grønne venstrefløj, der har råbt op om det her, har haft ret i, at vi var nødt til at reducere vores kvælstofudledninger drastisk, og at vi var nødt til at omlægge vores landbrug grundlæggende. Det er bare ikke blevet gjort, og det er derfor, vi står i den situation, vi står i lige nu, hvor der ifølge målingerne fra midt i september var et område med iltsvind på 7.500 km². Det er et område, der svarer nogenlunde til Sjælland, og det er godt nok nogle voldsomme tal og en ekstremt alvorlig situation, vi står i.

Jeg så forleden miljøministeren i Debatten i DR 2, og der brugte han nogle af de samme ord, som han gør over for mig lige nu, om, hvor galt det står til, og det var jeg også glad for at han gjorde, men jeg havde det også lidt underligt. For det vrimler jo ikke med nye store initiativer på det her område. Det er rigtigt, at man har frigivet nogle puljer, som ministeren siger her, og at der er nogle initiativer, som vi tidligere har taget, men som overhovedet ikke løser det grundlæggende problem, vi står over for. Derfor kunne jeg godt tænke mig at høre ministeren, om man er på vej med en plan, som tilsvarer den udfordring, man står over for, nemlig at man jo skal udtage i omegnen af 400.000-600.000 ha landbrugsjord, hvis man skal komme de her problemer til livs.

Kl. 13:38

Formanden (Søren Gade):

Ministeren.

Kl. 13:38

Miljøministeren (Magnus Heunicke):

Som sagt arbejder vi i døgndrift alene for at få implementeret de ting, som SF jo selv i landbrugsaftalen er med til at lægge stemmer til og få skubbet i gang. Vi er nu ved vandplan III, men jeg kan jo se, at vandplan II slet ikke er kommet i gang. Der er jo masser af ting, som man ikke engang er halvt færdige med, og det er altså mange, mange år siden, og der skulle kunne ses resultater af det, og vi kan ikke se nogen resultater. Derfor er det også sådan, at kvælstofniveauet ligger på et alt for højt niveau, og at det ligger fladt.

Kl. 13:39

Formanden (Søren Gade):

Spørgeren.

Kl. 13:39

Carl Valentin (SF):

Ja, noget af det, man så har gjort, mens man har arbejdet i døgndrift med det her siden valget, er bl.a., at man har udskudt det trawlforbud, som vi vedtog der skal være i Bælthavet. Det vedtog vi nemlig før valget. Jeg har kigget i lovprogrammet, og der kan jeg se, at der stadig væk ikke er på. Så spurgte jeg i åbningsdebatten forleden statsministeren, hvorfor man har udskudt det her, og det sagde hun så at hun ikke kunne svare på. Så derfor kunne jeg godt tænke mig at høre miljøministeren, hvorfor man, når vores haves tilstand er så alvorlig, har udskudt det her trawlforbud, og hvornår det kommer.

Kl. 13:39

Formanden (Søren Gade):

Ministeren.

Kl. 13:39

Miljøministeren (Magnus Heunicke):

Vi har jo sammen indført et trawlforbud i Vejle Fjord, i Kalø Vig og i Flensborg Fjord. Og så er det helt rigtigt, at vi i den tidligere regering, hvor jeg jo selv var minister, men på et andet område, med støttepartier aftalte at indføre et trawlforbud i det, der hedder Bælthavet, det vil sige havet omkring Fyn og syd om Fyn. Men der kom jo et valg, og den regering blev væltet, og det vil sige, at der blev lavet en ny regering, og i den nye regering har vi så i forhold til hele spørgsmålet om, hvor der skal trawles, og hvordan vi får sikret, at fiskeriet bliver bæredygtigt, både økonomisk, men også økologisk, aftalt, at vi laver en kommission, som her om ganske få uger udkommer med noget, og jeg ser frem til at læse deres konklusioner og deres forslag og drøfte det med partierne.

Kl. 13:40

Formanden (Søren Gade):

Spørgeren med et afsluttende spørgsmål.

Kl. 13:40

Carl Valentin (SF):

Det bliver da også spændende at læse, og det glæder jeg mig da også til. Men hvorfor har man udskudt det? Altså, når situationen er så akut, når vi står i en katastrofe, når vi står med en tragedie, hvorfor udskyder man et forbud mod trawlfiskeri i et helt afgørende område, som har stor betydning, også i forhold til iltsvind? Der er den dagsorden, ministeren taler om han arbejder i døgndrift på. Hvorfor har man udskudt det?

Kl. 13:41

Formanden (Søren Gade):

Ministeren med en afsluttende bemærkning.

Kl. 13:41

Miljøministeren (Magnus Heunicke):

Spørgsmålet, som handler om en kvælstofreduktion, og hvad det betyder at få styr på det i forhold til at bekæmpe iltsvind, er jo et andet spørgsmål end det, vi her har at gøre med. For mig at se – og det vil jeg gerne sige meget klart – er det trawlfiskeri med bundtrawl, som på nuværende tidspunkt foregår i dele af de danske farvande, ikke overalt, men i dele, nærmest sådan en slags hyggehærgen. For der er så lidt økonomi i det og så lidt fisk i det, at det kun ødelægger. Men lykkes vi med det her, og det skal vi, så vil der igen komme fisk tilbage, og så skal vi sikre os, at vi ikke igen for alvor får det hærget, og der ser jeg frem til at læse, hvad kommissionen når frem til. Der har vi også grønne eksperter med, og det kommer om ganske få uger.

Kl. 13:41

Formanden (Søren Gade):

Det afslutter spørgsmålet, og vi siger tak til miljøministeren og tak til Carl Valentin, Socialistisk Folkeparti.

Jeg byder nu velkommen til social- og boligministeren og giver ordet til hr. Sigurd Agersnap fra Socialistisk Folkeparti.

Kl. 13:42

Spm. nr. S 49

8) Til social- og boligministeren af:

Sigurd Agersnap (SF):

Er ministerens afvisning af at anvende klimafremskrivning i forhold til beregning af nedkølingsbehovet i bygninger udtryk for en faglig indvending mod FN’s klimascenarier om temperaturstigninger, og er der i regeringen en generel skepsis over for at lægge FN’s klimascenarier om fremtidige temperaturstigninger til grund for regulering?

Skriftlig begrundelse

I besvarelsen af spørgsmål nr. S 794 (folketingsåret 2022-23) skriver social- og boligministeren, at klimafremskrivningerne i forhold til bygningers nedkølningsbehov er behæftet med så stor usikkerhed, at der ikke kan stilles krav om, at klimafremskrivningerne skal anvendes som dimensionering for fremtidens byggeri.

Formanden (Søren Gade):

Værsgo.

Kl. 13:42

Sigurd Agersnap (SF):

Tak for det, formand. Mit spørgsmål lyder: Er ministerens afvisning af at anvende klimafremskrivninger i forhold til beregning af nedkølingsbehovet i bygninger udtryk for en faglig indvending mod FN’s klimascenarier, og er der i regeringen en generel skepsis over for at lægge FN’s klimascenarier om fremtidige temperaturstigninger til grund for regulering?

Kl. 13:42

Formanden (Søren Gade):

Ministeren.

Kl. 13:42

Social- og boligministeren (Pernille Rosenkrantz-Theil):

Nej.

Kl. 13:42

Formanden (Søren Gade):

Spørgeren, værsgo.

Kl. 13:42

Sigurd Agersnap (SF):

Det var et dejlig klart svar, og derfor må jeg sige, at det overrasker mig, at man ikke vil gøre det på det område, vi snakker om netop her, når man skal beregne nedkølings- og ophedningsbehovet i bygninger. Det er jo sådan, at vi anvender klimafremskrivninger på rigtig mange områder. Vi gør det, når vi har klimatilpasningsplaner; der har staten leveret en samlet klimafremskrivningsmodel til kommunerne, så man dimensionerer rør, kloakker og kystsikring ordentligt. Vi gør det selvfølgelig, når vi laver klimaplaner

Men vi gør det jo så ikke, når vi dimensionerer bygninger og deres nedkølingsbehov. Og der har jeg i hvert fald den opfattelse, at vi skal bruge de bedst tilgængelige faglige bud på, hvad nedkølings- og ophedningsbehovet er. Derfor vil jeg gerne høre ministeren om, hvordan det kan være, at det ikke er at anvende klimafremskrivningsmodellerne, men i stedet at anvende 10 år gamle data. Det forekommer mig noget usikkert.

Kl. 13:43

Formanden (Søren Gade):

Ministeren.

Kl. 13:43

Social- og boligministeren (Pernille Rosenkrantz-Theil):

Se, det var et relevant spørgsmål, der kom i anden omgang. For det der med bare at stikke til hinanden med, at det sikkert er, fordi man er imod alting, og at man sikkert er klimafornægtere og alt muligt andet, er en mærkelig måde at kommunikere med hinanden på. Til gengæld er det jo helt relevant at spørge, hvorfor vi ikke anvender de standarder, så det vil jeg rigtig gerne uddybe. Det er selvfølgelig fuldstændig afgørende, at indeklimaet i byggeriet både er sundt og komfortabelt i de rum, hvor man opholder os i længere tid, og derfor har vi i bygningsreglementet krav til bygningers indeklima. De er udformet på baggrund af simuleringer af det typiske klima i Danmark hen over året.

Jeg er klar over, at der på grund af klimaforandringer sker en generel temperaturstigning i verden, og at den temperaturstigning påvirker vejret lokalt i Danmark. Nøjagtigheden af klimafremskrivningerne er behæftet med så stor usikkerhed, at de ikke kan anvendes som grundlag for at ændre lovgivningen om dimensionering af en bygnings tekniske installationer, f.eks. ventilationsanlæg. Det er altså ikke et udtryk for en stillingtagen til, hvilket klimascenarie man tror på; det bunder derimod i vurderingen af, at risikoen for fejldimensionering af installationerne i forhold til klimaet i fremtiden er så stor, at det ikke giver mening at lovgive om det. Vi risikerer simpelt hen at bruge for mange byggematerialer på en uhensigtsmæssig måde, til skade for klimaet, fordi usikkerheden i den måde at beregne på er for stor.

Kl. 13:44

Formanden (Søren Gade):

Spørgeren.

Kl. 13:44

Sigurd Agersnap (SF):

Jeg vil bare sige, at når jeg i første omgang stiller spørgsmålet en lille smule skarpt op, er det jo, fordi jeg har fået et svar fra ministeriet på et netop meget fagligt spørgsmål om, hvorfor man ikke anvender de her klimafremskrivninger, der bare lyder som nogenlunde det samme, ministeren siger, nemlig at nøjagtigheden og usikkerheden er for stor. Det må man jo holde op imod, om nøjagtigheden og usikkerheden ved at bruge 10 år gamle data er for stor.

Så hvis ministerens holdning står til troende, er nøjagtigheden og usikkerheden så også for stor de andre steder, vi bruger fremskrivninger? Altså, f.eks. i forbindelse med klimasikring bruger vi jo netop de her fremskrivninger.

Kl. 13:45

Formanden (Søren Gade):

Ministeren.

Kl. 13:45

Social- og boligministeren (Pernille Rosenkrantz-Theil):

Det er jo noget, jeg løbende beder om faglige vurderinger af. Det, der er den faglige vurdering, er, at i forhold til det her risikerer vi at gå ind og fejldimensionere på en måde, så vi får anvendt for mange byggematerialer. Og det vil sige, at der har afvejningen været, at vi risikerer et unødigt og øget materiale- og energiforbrug, og at det vil påvirke klimaet negativt på grund af den usikkerhedsfaktor. Der kan selvfølgelig være et tipping point, og derfor kan vi selvfølgelig komme i en situation, hvor usikkerheden ved det ene scenarie er større og man derfor skal gå over til et andet scenarie. Det er bare ikke den faglige vurdering, at vi er der endnu, og derfor har vi valgt at basere det på de andre tal.

Kl. 13:46

Formanden (Søren Gade):

Spørgeren for et afsluttende spørgsmål.

Kl. 13:46

Sigurd Agersnap (SF):

Det er jo interessant, hvad der ligger til grund for den faglige vurdering, for det er jo ikke den samme faglige vurdering, der er alle steder, bl.a. i vores forskningsmiljøer. Der er jo flere forskere, der har været fremme og sige, at det her er problematisk, at det gør, at vi dimensionerer vores bygninger forkert med et for stort nedkølingsbehov i fremtiden.

Så vil ministeren tage initiativ til, at den faglige vurdering bliver kvalificeret og måske også oversendt til Folketinget? For det er jo faktisk det, vi har spurgt om vi kunne få svar på.

Kl. 13:46

Formanden (Søren Gade):

Ministeren for en afsluttende bemærkning.

Kl. 13:46

Social- og boligministeren (Pernille Rosenkrantz-Theil):

Altså, jeg mener, at det præcis er det, der er svaret. Spørgeren refererede selv til det spørgsmål, der er blevet stillet, og hvor der er blevet svaret. Og hvis man har et ønske om en uddybning af det, kan man selvfølgelig til enhver tid få det.

Jeg mener, det er helt relevant at rejse spørgsmålet om, hvornår der er et tipping point, altså hvornår usikkerheden, fordi der er tale om gamle tal, er større end den usikkerhed, der er forbundet med at bruge noget, der er for upræcist i den anden ende. Det vil vi selvfølgelig følge, og i det omfang, Folketinget gerne vil have sendt ting over, så kan man selvfølgelig altid få det.

Kl. 13:47

Formanden (Søren Gade):

Det afslutter spørgsmålet.

Vi går videre til det næste spørgsmål, som ligeledes er til social- og boligministeren og bliver stillet af hr. Sigurd Agersnap, Socialistisk Folkeparti.

Kl. 13:47

Spm. nr. S 54

9) Til social- og boligministeren af:

Sigurd Agersnap (SF):

Hvorfor mener ministeren, at opførelsen af flere ejerboliger i stedet for private udlejningsejendomme vil løse problemerne med udviklingen med stigende bolig- og lejepriser i hovedstadsområdet?


Skriftlig begrundelse

Ministeren udtaler i Politiken den 21. september 2023, at udviklingen med stigende boligpriser i hovedstadsområdet er dybt alarmerende, og peger på, at regeringen vil løse problemerne ved at mindske byggeriet af private udlejningsboliger og øge mulighederne for at bygge blandt andet ejerboliger.          


Formanden (Søren Gade):

Værsgo.

Kl. 13:47

Sigurd Agersnap (SF):

Hvorfor mener ministeren, at opførelsen af flere ejerboliger i stedet for private udlejningsboliger vil løse problemerne med udviklingen i stigende bolig- og lejepriser i hovedstadsområdet?

Kl. 13:47

Formanden (Søren Gade):

Ministeren.

Kl. 13:47

Social- og boligministeren (Pernille Rosenkrantz-Theil):

Tak for det spørgsmål. Regeringen ønsker helt klart et blandet boligmarked, hvor flere kan eje deres egen bolig, og hvor der er et blandet udbud af ejerboliger og almene boliger, andelsboliger og privat udlejning. Blandede byer og boligområder giver efter vores mening de bedste forudsætninger for en ordentlig sammenhængskraft.

Boligmassen i hovedstaden adskiller sig markant fra det øvrige Danmark. Der er kun en meget beskeden del af boligmassen i København og på Frederiksberg, der er ejerboliger, nemlig en femtedel. Selv hvis du tager de omkringliggende kommuner med, er der et underskud af ejerboliger, og så skal man ikke være verdensmester i udbud og efterspørgsel, for at man kan regne ud, hvad det har af konsekvenser for priserne. Det vil sige, at den efterspørgsel, der vil være, på at eje sin egen bolig selvfølgelig vil være påvirket af, hvordan de andre sektorer ser ud, men ønsket om at eje sin egen bolig vil jo bidrage til at presse priserne op, hvis efterspørgslen på ejerboliger er større end udbuddet af ejerboliger.

Derfor giver det også sig selv, at hvis man så prioriterer de byggegrunde, der findes i hovedstaden, til at bygge privat udlejning i stedet for eksempelvis at bygge flere ejerlejligheder, ja, så bidrager man jo til, at priserne på ejerboligerne stiger unødig meget. Der er jo ikke et ubegrænset antal byggegrunde. Så det er klart, at havde du et ubegrænset antal byggegrunde, ville det ikke forholde sig sådan. Der er bare et begrænset antal byggegrunde, fordi hovedstadsområdet er relativt tæt bebygget i forvejen. Derfor får du altså en ubalance imellem udbud og efterspørgsel i forhold til antallet af ejerlejligheder, hvis du prioriterer grundene til at lave privat udlejning.

Derfor er det min opfattelse og regeringens opfattelse, at vi også politisk bliver nødt til at læne os ind over bordet, for at flere skal have mulighed for at eje deres egen bolig. Det kræver både byggeri, men det kræver også nogle andre redskaber.

Kl. 13:49

Formanden (Søren Gade):

Spørgeren.

Kl. 13:49

Sigurd Agersnap (SF):

Jeg har forstået, at man skal være meget præcis med sine spørgsmål her, og det prøver jeg også at være. Derfor prøvede jeg at spørge til både ejerbolig- og lejepriserne i byen. For det er jo sådan, at hvis man opfører flere private ejerboliger, er det rigtigt nok, at så vil markedskræfterne nok tilsige, at priserne på ejerboliger falder, men det vil også betyde færre udlejningsejendomme og private udlejningsboliger og dermed en prisstigning der. Derfor vil jeg bare citere Martin Vinæs Larsen, der er lektor ved Aarhus Universitet, og som har skrevet i et debatindlæg i Politiken: »Jeg finder det dog også meget alarmerende, at boligministeren tydeligvis har misforstået, hvorfor det er blevet dyrere at bo i København. Det er ikke, fordi der er blevet bygget private udlejningsboliger. Det er, fordi der ikke er bygget nok.« 

Så mit spørgsmål skal lyde: Er ministeren ikke enig i, at de stigende boligpriser og problemet med at finde bolig i de største byer ikke skyldes, at der er blevet bygget private udlejningsboliger, men mere generelt, at der ikke er bygget boliger nok?

Kl. 13:50

Formanden (Søren Gade):

Ministeren.

Kl. 13:50

Social- og boligministeren (Pernille Rosenkrantz-Theil):

Jo, selvfølgelig. Men spørgsmålet, som jeg hører spørgeren stille, er relationen mellem at bruge byggegrundene på at bygge privat udlejning i stedet for ejerlejligheder i den situation, vi står i. Det er jo fuldstændig rigtigt, at det er urbaniseringen, der har drevet priserne i vejret på boligmarkedet generelt, i øvrigt over hele den vestlige verden. Men det, jeg hører spørgeren stille spørgsmål til, er, hvad det betyder, at vi bygger privat udlejning i forhold til at bygge ejerlejligheder. Og der betyder det jo unægtelig, når vi skal træffe nogle valg nu her, at hvis vi vælger at bruge alle byggegrundene på at bygge privat udlejning i stedet for at bruge dem på at bygge ejerlejligheder, så vil det bidrage til, at ejerlejlighedsprisen stiger.

Så er det klart, at det grundlæggende forhold, der gør sig gældende, og som er årsagen til, at priserne i det hele taget stiger, og at vi i det hele taget bygger, selvfølgelig er urbaniseringen. Det synes jeg skulle være nobrainer.

Kl. 13:51

Formanden (Søren Gade):

Spørgeren.

Kl. 13:51

Sigurd Agersnap (SF):

Det, jeg prøver at kredse om, er jo, at hvis man konverterer nogle af de byggegrunde, der i dag bruges til at bygge private udlejningsejendomme, til ejerboliger, så vil det også have en indvirkning på lejepriserne. Så spørgsmålet er jo bare helt banalt, om ikke ministeren vil anerkende, at hvis man bygger færre private udlejningsejendomme og siger, at en større andel af nye byggegrunde skal være til private ejerboliger, så vil det også presse lejepriserne op.

Kl. 13:51

Formanden (Søren Gade):

Ministeren.

Kl. 13:51

Social- og boligministeren (Pernille Rosenkrantz-Theil):

Det kommer jo an på, om spørgeren mener, at der vil være en større efterspørgsel på privat udlejning. Der vil min tese jo være, at der er større efterspørgsel på ejerboliger; de fleste mennesker vil rykke over i en ejerbolig, hvis de kan. Rigtig mange mennesker vil. Det er der jo lavet undersøgelser af at rigtig mange mennesker vil. Det vil sige, at hvis du så bygger tilpas mange ejerboliger til, at vi kan suge efterspørgslen derover, så gør det samme forhold sig jo ikke gældende for privat udlejning. Det er jo ikke sådan – jeg bor selv til privat leje, så det er ikke en dom over nogen, men det er jo ikke sådan – at man går og har en eller anden livsdrøm om at bo i privat udleje. Derfor er det klart, at hvis du bygger dig ud af efterspørgslen på den side, så gør det samme sig bare ikke gældende, hvad ejerboligerne angår, fordi folk vil forsøge at drive derover, hvis det kan lade sig gøre at få en ejerbolig. Og for rigtig mange er det jo ikke muligt nu, fordi priserne er så høje.

Kl. 13:52

Formanden (Søren Gade):

Spørgeren for sit afsluttende spørgsmål.

Kl. 13:52

Sigurd Agersnap (SF):

Man kan selvfølgelig godt have som antagelse, at hvis man bygger flere ejerboliger i København, vil man tilfredsstille efterspørgslen. Der er jo også en del, også boligøkonomer, der vil anlægge den antagelse, at det er meget, meget svært at imødekomme den efterspørgsel, og derfor vil det have en lille indvirkning på priserne, men det vil ikke løse det på lejeområdet. Så jeg synes bare, det vil være helt oplagt og umiddelbart ret simpelt inden for gængs økonomisk teori at anerkende, at bygger man færre private udlejningsboliger, så vil det selvfølgelig også sætte sig i priserne på dem.

Kl. 13:52

Formanden (Søren Gade):

Ministeren med en afsluttende bemærkning.

Kl. 13:52

Social- og boligministeren (Pernille Rosenkrantz-Theil):

Den er lige lidt for simpel, ikke? For spørgeren tager ikke stilling til, hvad der ellers bliver bygget. Spørgeren tager jo ikke stilling til, om man kunne forestille sig, at der i stedet for blev bygget ejer- og almene boliger. Det ville jeg jo synes var oplagt. Men jeg kan forstå, at SF er helt vilde med privat udlejning. Det synes jeg alligevel er interessant, for det er noget af det, der har de allerhøjeste huslejer.

Så hvis jeg skulle bestemme, hvilken vej vi skulle bevæge os, og det skal jeg da i hvert fald forhåbentlig for en del af det, så vil det være min anbefaling, at man forsøgte at suge den efterspørgsel på bolig op i forbindelse med urbaniseringen af henholdsvis ejerlejligheder og almene boliger og ikke i så høj grad baserer det på privat udlejning, som man har gjort hidtil. Og for dem, der bor i privat udlejning, kan man sige, er deres lejekontrakter jo fastsat på det beløb, de har fået fastsat dengang, plus en netto prisudvikling. Det vil sige, at for dem vil det jo i hvert fald ikke betyde, at deres husleje stiger.

Kl. 13:53

Formanden (Søren Gade):

Det afslutter spørgsmålet. Vi siger tak til social- og boligministeren og tak til hr. Sigurd Agersnap fra Socialistisk Folkeparti.

Jeg byder velkommen til beskæftigelsesministeren, og jeg giver nu ordet til hr. Pelle Dragsted fra Enhedslisten.

Kl. 13:53

Spm. nr. S 56

10) Til beskæftigelsesministeren af:

Pelle Dragsted (EL):

Mener ministeren, at det sikrer værdige og sikre fleksjob for sårbare borgere at afskaffe kravet om, at fleksjobansættelser skal være på overenskomstmæssig løn, som ministeren planlægger at fremsætte lovforslag om, jf. lovprogrammet?

Formanden (Søren Gade):

Værsgo.

Kl. 13:53

Pelle Dragsted (EL):

Jeg starter med at læse spørgsmålet op. Spørgsmålet lyder: Mener ministeren, at det sikrer værdige og sikre fleksjob for sårbare borgere at afskaffe kravet om, at fleksjobansættelser skal være på overenskomstmæssig løn, som ministeren planlægger at fremsætte lovforslag om jævnfør lovprogrammet?

Kl. 13:54

Formanden (Søren Gade):

Ministeren.

Kl. 13:54

Beskæftigelsesministeren (Ane Halsboe-Jørgensen):

Tak for spørgsmålet. Det ved jeg godt man altid siger, men især her er det på sin plads, for jeg tror, der er en misforståelse på spil. Først og fremmest vil jeg understrege, at regeringen ikke ønsker, at fleksjobbere skal udsættes for løndumping. Jeg har hørt kritikken fra de faglige organisationer, som jeg tager meget alvorlig, i forhold til hvordan det, der er i lovprogrammet, bliver læst, og derfor har jeg også bedt om, at der, inden vi går videre, kommer en dialog om opfattelsen af det, der står, for at sikre, at loven kommer til at virke efter hensigten.

Det her er jo noget, der trækker tråde tilbage fra 2012, da man lavede aftalen om reform af førtidspension og fleksjob, og dengang blev der aftalt regler for, hvordan man aftaler løn og arbejdsvilkår for personer i fleksjob på arbejdspladser uden overenskomst, og det er jo kun dem, det handler om, alle andre skal selvfølgelig følge den gældende overenskomst. Arbejdsmarkedets parter var dengang involveret i processen og med til at føre den op til lovforslaget. Dengang havde man én tolkning, men nu er der siden hen kommet en domsafgørelse, som tyder på, at der så alligevel har været uklarhed om reglerne, og det er baggrunden for det lovforslag, der er blevet sendt i høring.

Men som sagt, hvis der er tvivl om, om det her går videre, end hvad aftalen fra 2012 lagde op til, og hvad den forståelse dengang lagde op til, er det noget, vi er nødt til at drøfte, og derfor har jeg også taget initiativ til, at det er det, der sker nu.

Kl. 13:55

Formanden (Søren Gade):

Spørgeren.

Kl. 13:55

Pelle Dragsted (EL):

Jamen først tak for, at man tager det her alvorligt, for det er en alvorlig sag. Det handler om nogle af vores allermest sårbare mennesker på arbejdsmarkedet, nemlig folk med nedsat arbejdsevne, som jo er langt mindre mobile end mange andre på arbejdsmarkedet, for hvis de ikke har ordentlige vilkår, er det svært at flytte sig. Det er jo formentlig derfor, at man dengang indgik aftalen. Det har været gældende sådan set helt tilbage fra fleksjobordningens fødsel i 1997, at der skulle være en overenskomstmæssig løn for fleksjobbere, og det var selvfølgelig både for at beskytte den her sårbare gruppe mod udnyttelse, men sådan set også for at beskytte det øvrige erhvervsliv mod en unfair konkurrence fra arbejdsgivere, som underbetaler gennem en form for social dumping bare med folk med nedsat arbejdsevne.

Jeg skal bare høre om noget. Lovforslaget er meget klart. Det indebærer jo, at der ikke længere stilles krav om overenskomstmæssig løn for fleksjobbere på de arbejdspladser, hvor der ikke er overenskomst, og det er en markant ændring i forhold til gældende praksis. Så det, jeg bare skal høre om, er, om det er regeringens holdning, eller om regeringens holdning er, at fleksjobbere også fremover, altså arbejdsgivere, skal betale en overenskomstmæssig løn til fleksjobbere, også på arbejdspladser, hvor der i øvrigt ikke er en overenskomst.

Kl. 13:57

Formanden (Søren Gade):

Ministeren.

Kl. 13:57

Beskæftigelsesministeren (Ane Halsboe-Jørgensen):

Formålet med det her er at bevare intentionen i den oprindelige aftale. Der ligger den ret for fleksjobansatte, som ikke gælder for alle andre på vores arbejdsmarked, at selv hvis de er på en virksomhed uden overenskomst, skal der tages udgangspunkt i sammenlignelig overenskomst ved ansættelse. Det er en særlig ret for fleksjobbere, og den aftalte man tilbage i 2012. Det er intentionen, at det er det, der fortsat skal være gældende, uagtet at der så har været domme, der skaber tvivl om reglerne.

Kl. 13:57

Formanden (Søren Gade):

Spørgeren.

Kl. 13:57

Pelle Dragsted (EL):

Men så forstår jeg simpelt hen ikke, hvorfor regeringen har fremsat et lovforslag, som har den modsatte konsekvens. Det er jo ikke tilbage fra 2012, men det er tilbage fra 1997, hvor man indførte fleksjobordningen, at der har været den her beskyttelse. Og det, regeringen lægger op til, er jo at fjerne den beskyttelse af fleksjobberne. Så jeg bliver bare nødt til at få at vide – og det tror jeg at der er mange, ikke mindst folk, der visiteret til fleksjob, men jo altså også fagbevægelsen, der er optaget af – om ministeren i dag kan garantere, at den ret ikke vil blive taget fra mennesker i fleksjob.

Kl. 13:58

Formanden (Søren Gade):

Ministeren.

Kl. 13:58

Beskæftigelsesministeren (Ane Halsboe-Jørgensen):

Jamen intentionen er så klart, at den ret, som fleksjobbere har haft, hvis de søger ansættelse på en arbejdsplads, der ikke er overenskomstdækket, til, at man skal tage udgangspunkt i en gældende overenskomst, vil vi gerne bevare. Det er det, vi forsøger at indkapsle. Og så er det en meget udstrakt hånd i forhold til sige, at der er nogle, der synes, at vi ikke rammer bolden med den formulering, der er lagt frem nu. Det tager vi meget seriøst, for det skal vi selvfølgelig til bunds i, og derfor har vi nu indkaldt til nogle møder og tager dialogen, så vi er sikre på, at intentionen er korrekt.

Kl. 13:58

Formanden (Søren Gade):

Spørgeren med et afsluttende spørgsmål.

Kl. 13:58

Pelle Dragsted (EL):

Dialog er jo altid godt. Men er det, ministeren giver i dag, et løfte til fleksjobbere og til fagbevægelsen, altså de parter, som man har lavet den her delaftale med tilbage i 2012, om, at hvis de siger, at det her strider imod den aftale, og at det er deres klare opfattelse, så vil ministeren trække den her del af lovforslaget tilbage?

Kl. 13:59

Formanden (Søren Gade):

Ministeren.

Kl. 13:59

Beskæftigelsesministeren (Ane Halsboe-Jørgensen):

Altså, intentionen er at være tro mod den aftale, som bl.a. byggede på en fælles forståelse forud for den med arbejdsmarkedets parter af, hvordan vi griber det her bedst an. Og det er den intention, jeg forsøger at være tro mod. Jeg lytter mig til, at det er der parter der ikke synes at jeg er. Så tager vi selvfølgelig dialogen, og så vender vi tilbage, i forhold til hvordan vi fremadrettet gør det.

Kl. 13:59

Formanden (Søren Gade):

Tak for det, og det afslutter spørgsmålet. Vi siger tak til beskæftigelsesministeren og tak til hr. Pelle Dragsted fra Enhedslisten.

Jeg byder nu velkommen til børne- og undervisningsministeren, og jeg giver nu ordet til fru Lotte Rod fra Radikale Venstre. Værsgo.

Kl. 13:59

Spm. nr. S 51

11) Til børne- og undervisningsministeren af:

Lotte Rod (RV):

Hvad er ministerens holdning til, at regeringen i ord siger, at der skal være uddannelser i hele landet, men i handling fjerner det udkantstilskud, som netop sikrer gymnasier i hele landet?

Formanden (Søren Gade):

Værsgo.

Kl. 13:59

Lotte Rod (RV):

Hvad er ministerens holdning til, at regeringen i ord siger, at der skal være uddannelser i hele landet, men i handling fjerner det udkantstilskud, som netop sikrer gymnasier i hele landet?

Kl. 14:00

Formanden (Søren Gade):

Ministeren.

Kl. 14:00

Børne- og undervisningsministeren (Mattias Tesfaye):

Tak til fru Lotte Rod og Radikale Venstre for at give mig mulighed for at svare på spørgsmålet og måske også tilbagevise en misforståelse. For vi kommer ikke til at fjerne gymnasiernes udkantstilskud. Faktisk har regeringen prioriteret 30 mio. kr., så alle gymnasier kan få deres normale udkantstilskud næste år. Det var der ellers ikke bevilling til, men det har vi prioriteret, fordi udkantstilskuddet til gymnasierne også er vigtigt for den her regering.

Det er så korrekt, at gymnasierne i nogle år har fået en midlertidig forhøjelse af udkantstilskuddet på 0,5 mio. kr.. Tilskuddet har altså altid været midlertidigt, og det har været velkendt for både gymnasierne og de politikere, der har indført det. Den midlertidige forhøjelse udløber. Regeringen har ikke været inde og fjerne pengene for at bruge dem på noget andet; det er penge, som aldrig havde været der i 2024, og som det må formodes at skolerne derfor ikke har haft inde i deres budgetter for næste år.

Kl. 14:01

Formanden (Søren Gade):

Spørgeren.

Kl. 14:01

Lotte Rod (RV):

Jeg vil gerne have, at der er gode uddannelser i hele landet, også i Lemvig og i Rønde, og jeg skal derfor spørge ministeren fra elevrådsformændene på de to gymnasier, som også er til stede her i dag: Hvorfor vælger regeringen ikke at forlænge tilskuddet på den her million?

Kl. 14:02

Formanden (Søren Gade):

Ministeren.

Kl. 14:02

Børne- og undervisningsministeren (Mattias Tesfaye):

Vi har et udkantstilskud på omkring 2,8 mio. kr. Det er der en hel del gymnasier der får, og fordi ungdomsårgangene falder i nogle dele af landet, har der over årene været flere og flere gymnasier, der har været berettiget til det her tilskud, og det er jo helt legitimt og i orden. Men det har også gjort, at vi samlet set bruger en hel del millioner på at udbetale udkantstilskud til gymnasier i landdistrikterne. I en midlertidig periode gav vi så en 0,5 kr. oven i de 2,8 mio. kr., og det er den forhøjelse, der udløber.

Kl. 14:02

Formanden (Søren Gade):

Spørgeren.

Kl. 14:02

Lotte Rod (RV):

Jeg har lige hørt et virkelig godt pressemøde med ministeren, hvor han står og fremhæver, hvor vigtigt det er, at vi har værksteder, og at man som elev kan vælge nogle valghold. Altså, i Lemvig har vi allerede skåret fransk væk. På fysik A går der kun fire elever. Så hvis regeringen ikke forlænger det her midlertidige tilskud på 0,5 mio. kr., kommer man jo til at skære de små valghold væk.

Kl. 14:03

Formanden (Søren Gade):

Ministeren.

Kl. 14:03

Børne- og undervisningsministeren (Mattias Tesfaye):

Nu er der rigtig mange gymnasieinstitutioner i Danmark, men hvis man ser på gymnasiesektoren under et, er det ikke den mest pressede del af det danske undervisningssystem. Der er mange steder sunde regnskaber og sund økonomi, men der er særlig i nogle landdistrikter en udfordring med, at elevgrundlaget bliver smalt, både fordi der er nogle, der søger ind mod de større byer, og fordi ungdomsårgangene falder, og derfor er det også er en hovedprioritet for mig, når vi skal se på ungdomsuddannelsernes samlede taxameterstruktur, at vi flytter noget økonomi fra nogle af de gymnasier, hvor der er flere og flere  elever, til nogle af dem, hvor der er færre.

Kl. 14:03

Formanden (Søren Gade):

Så er det spørgeren med et afsluttende spørgsmål.

Kl. 14:03

Lotte Rod (RV):

Det vil jeg også gerne, men hvad har egentlig ændret sig siden sidste år? Hvorfor skulle man have den halve million i år og ikke have den til næste år? Altså, jeg kan simpelt hen ikke se, hvad det er, der er anderledes, f.eks. i Lemvig.

Kl. 14:04

Formanden (Søren Gade):

Så er det ministeren med en afsluttende bemærkning.

Kl. 14:04

Børne- og undervisningsministeren (Mattias Tesfaye):

Det er jo den politiske realitet, der er anderledes. Man besluttede for nogle år siden i en midlertidig periode at udbetale 0,5 mio. kr. ekstra til nogle specifikke gymnasier. Vi har jo i hele perioden vidst, at de udløber nytårsaften 2023. Så det kan ikke overraske folk, og jeg ved jo også, at de ansvarlige folk, der sidder på skolerne, heller ikke har budgetteret med den halve million. Jeg kan godt forstå, at man er utilfreds; man vil altid gerne have flere penge. For mig er opgaven at finde en langsigtet løsning, der gør det muligt at drive gymnasier, også selv om man måske kun kan optage tre 1. g-klasser pr. år, og også selv om man måske ikke kan fylde dem ud med 28 elever i alle klasserne.

Kl. 14:04

Formanden (Søren Gade):

Det afslutter spørgsmålet. Vi går videre til det næste spørgsmål, og det er ligeledes til børne- og undervisningsministeren, og det er ligeledes af fru Lotte Rod, Radikale Venstre.

Kl. 14:04

Spm. nr. S 52 (omtrykt)

12) Til børne- og undervisningsministeren af:

Lotte Rod (RV):

Hvad mener regeringen med, at der bruges for mange penge på specialundervisning, herunder om regeringen vil skære i ressourcerne til specialundervisning?


Skriftlig begrundelse

Spørgeren henviser artiklen »Mette F_ Folkeskolen bruger for mange penge på specialundervisning« af 3. oktober 2023 fra Berlingske.dk.

Formanden (Søren Gade):

Værsgo.

Kl. 14:04

Lotte Rod (RV):

Tak for det. Hvad mener statsministeren med, at der bruges for mange penge på specialundervisning, herunder om regeringen vil skære i ressourcerne til specialundervisning?

Kl. 14:05

Formanden (Søren Gade):

Ministeren.

Kl. 14:05

Børne- og undervisningsministeren (Mattias Tesfaye):

Tak til fru Lotte Rod og Radikale Venstre for at stille et meget vigtigt og aktuelt spørgsmål. Det er godt nok stillet til statsministeren, men nu er jeg, der sidder hernede på de bagerste bænke, blevet bedt om at svare på det.

Flere elever har behov for et specialtilbud end tidligere. Det kan vi se. Og det er ikke i høj nok grad lykkedes os at fastholde børn i almene undervisningsforløb. Men folkeskolens fællesskab skal også kunne rumme de børn, der stikker lidt ud. Så når der bruges for mange penge på specialundervisning, handler det ikke om at spare på specialundervisnings området; det handler om, at regeringen har fokus på kommunernes og folkeskolernes rammevilkår. Vi skal styrke kommunernes og skolernes mulighed for at prioritere forebyggende, tidlige indsatser og tage hånd om elevernes behov tidligere, fordi forebyggelse betaler sig, både for børn og unge og for samfundet i det hele taget.

Som spørgeren formentlig har fulgt med i, lancerede vi her tidligere i dag et kvalitetsprogram for den danske folkeskole. Det er et udspil fra regeringen. Heri siger vi også, at vi vil give kommunerne og skolerne mere rum til at finde gode løsninger lokalt og frisætte folkeskolen fra unødvendige statslige krav og regler. Og så indeholder udspillet også indsatser, som styrker muligheden for, at flere børn kan rummes i den almene undervisning, herunder undervisning i små hold og mere anvendelsesorienteret undervisning, og muligheden for at forkorte skoledagen og anvende ressourcerne til tolærerordninger, holddannelse eller andet, der understøtter indsatser i den almene undervisning.

Vi ved, at de elever, som fjernes fra klassefællesskabet, lykkes i mindre grad – desværre. Vi skal derfor styrke fundamentet for stærke klassefællesskaber i den almene folkeskole. Det ser vi frem til at drøfte både med de parter, der er omkring folkeskolen, og med folkeskoleforligskredsen, herunder Radikale Venstre.

Kl. 14:06

Formanden (Søren Gade):

Spørgeren.

Kl. 14:06

Lotte Rod (RV):

Det gør jeg også, så tusind tak for et godt udspil. Jeg kan jo kende mange af de ting, som vi allerede har snakket om. Jeg glæder mig til at forhandle det med dig. Men jeg også meget bekymret for, at der lige nu sidder elever i næsten hver eneste klasse, som ikke får den hjælp, de har brug for. Derfor lyttede jeg meget efter, da statsministeren i åbningstalen sagde, at vi bruger for mange penge på specialundervisning. Derfor vil jeg gerne bede ministeren sige helt tydeligt, om regeringen vil skære i specialundervisningen, eller om man ikke vil skære i specialundervisningen.

Kl. 14:07

Formanden (Søren Gade):

Ministeren.

Kl. 14:07

Børne- og undervisningsministeren (Mattias Tesfaye):

Vi ønsker ikke at skære i specialundervisningen, nok snarere tværtimod. Lige før jeg skulle ind at holde pressemøde i dag, var jeg så heldig at få mulighed for at møde med udvalgsformanden, borgmesteren og en direktør fra Greve Kommunes forvaltning, og de fortalte, at de faktisk lokalpolitisk i Greve for ganske nylig havde haft oppe, at de også ser faldende økonomi til den almene folkeskole og stigende økonomi til specialskoler og specialklasser. Det er en ond spiral, de er kommet ind i – det var deres eget udtryk. Jeg er rigtig glad for, at man flere og flere steder arbejder med co-teaching og nestklasser og med alle mulige andre måder at inkludere specialundervisningen i den almindelige folkeskole på, så man fastholder ressourcerne dér til glæde for både de børn, der har behov for særlig hjælp, men faktisk også for resten af folkeskolen.

Kl. 14:08

Formanden (Søren Gade):

Spørgeren.

Kl. 14:08

Lotte Rod (RV):

Når jeg spørger til det her, er det jo, fordi jeg under åbningstalen fik flashbacks til den diskussion, vi havde, før man lavede inklusionsloven for 10 år siden, hvor man jo tvang børn ind i den almindelige undervisning. Så jeg vil bare gerne være helt sikker på, at regeringen ikke kommer med noget, hvor man igen, ligesom med inklusionsloven, forsøger at tvinge børn ind i den almindelige undervisning.

Kl. 14:08

Formanden (Søren Gade):

Ministeren.

Kl. 14:08

Børne- og undervisningsministeren (Mattias Tesfaye):

Jeg synes, udfordringerne dengang var, at man satte et bestemt måltal på, hvor mange børn der skulle være inkluderet i den almindelige folkeskole, uden at give folkeskolerne muligheden for at have rammerne, hverken de fysiske eller de økonomiske, eller de specialpædagogiske kompetencer til at kunne håndtere det. Det er jo et trafikuheld, der bare venter på at ske. Og det må vi jo indrømme også er sket nogle steder. Til gengæld er det jo rigtig positivt at se mange folkeskoler arbejde meget systematisk med at få børn – det kan f.eks. være børn, der har adhd – til at blive inkluderet i en almindelig folkeskoleklasse, hvor de måske er færre elever i klassen og har ekstra ressourcer i klassen, hvilket gør, at det faktisk er nogle af de mest populære klasser at være i, også for de børn, der ikke har nogen særlige behov, hvis man skal sige det sådan.

Kl. 14:09

Formanden (Søren Gade):

Spørgeren med et afsluttende spørgsmål.

Kl. 14:09

Lotte Rod (RV):

Men hvis man gerne vil have færre børn i klasserne og dermed bruge færre penge på specialundervisningen, skal man jo sørge for, at den almindelige undervisning er så god, at alle børn kan være der. Så undrer det mig bare, at regeringen i dag har fremlagt over 30 forslag, men ikke er kommet med de milliarder, der skal til, for at den almindelige undervisning kan være så god, at den kan rumme alle elever.

Kl. 14:09

Formanden (Søren Gade):

Ministeren.

Kl. 14:09

Børne- og undervisningsministeren (Mattias Tesfaye):

Jeg tror selv, at mange af de forslag, vi har fremlagt i dag, 35 i alt, vil medvirke til at sikre stærkere klassefællesskaber og bedre mulighed for at rumme eleverne. To af de første, vi kommer til at forhandle om her i Folketingssalen, er udløbere af en aftale, som også Radikale Venstre var med i før valget, og de handler om at få bedre mulighed for at udsætte ens barns skolestart og at sænke klasseloftet i de mindste klasser fra 28-26. Det er to meget konkrete og letforståelige forslag, som jeg tror samlet set vil være med til at sikre et stærkere klassefællesskab, et stærkere læringsrum, og at færre vil have behov for at blive ekskluderet, f.eks. fordi de har mulighed for at gå 1 år mere i børnehave.

Kl. 14:10

Formanden (Søren Gade):

Tak. Det afslutter spørgsmålet. Vi siger tak til børne- og undervisningsministeren, og tak til fru Lotte Rod, Radikale Venstre.

Jeg byder nu velkommen til ældreministeren og giver ordet til hr. Nick Zimmermann fra Dansk Folkeparti.

Kl. 14:10

Spm. nr. S 53

13) Til ældreministeren af:

Nick Zimmermann (DF):

Mener ministeren, at det er rimeligt, at hjemmehjælpsmodtagere i Køge Kommune, der bl.a. modtager praktisk hjælp såsom rengøring, nægtes hjemmehjælp, indtil de selv har gjort rent efter fund af asbest i deres lejlighed, selv om en læge påpeger, at det bør være professionelle, der rengør efter asbestfund?

Skriftlig begrundelse

Der henvises til artiklen ”Dan er afhængig af hjemmehjælp – men nu skal han selv gøre rent efter asbestfund ” bragt på TV2 Kosmopol den 4. oktober 2023.

Formanden (Søren Gade):

Værsgo.

Kl. 14:10

Nick Zimmermann (DF):

Tak. Mener ministeren, at det er rimeligt, at hjemmehjælpsmodtagere i Køge Kommune, der bl.a. modtager praktisk hjælp såsom rengøring, nægtes hjemmehjælp, indtil de selv har gjort rent efter fund af asbest i deres lejlighed, selv om en læge påpeger, at det bør være professionelle, der rengør efter asbestfund?

Kl. 14:11

Formanden (Søren Gade):

Ministeren.

Kl. 14:11

Ældreministeren (Mette Kierkgaard):

Først og fremmest vil jeg sige tak for spørgsmålet fra hr. Nick Zimmermann. Derudover vil jeg sige, at jeg synes, at det på alle måder er en rigtig trist og uholdbar situation for de beboere i den almennyttige boligforening Tinggården i Herfølge, der bor i de lejligheder, der er konstateret sundhedsskadelige på grund af asbest. Nu kender jeg jo ikke de nærmere omstændigheder ved den konkrete sag, ud over hvad jeg også har læst i artiklen, men helt generelt er der selvfølgelig ingen beboere eller borgere, der skal sidde i asbeststøv og vente på, at nogen bliver enige om at foretage den nødvendige rengøring. Derfor vil jeg også gerne opfordre kommunen, Køge Kommune, og boligforeningen til hurtigst muligt at prøve at finde en løsning på problemet.

Når det er sagt, kan jeg ikke anfægte kommunens vurdering af, at når der er asbest i lejligheder, kan kommunens medarbejdere i ældreplejen, som jo er mit område, ikke komme og yde hjælp til de beboere, som ellers er bevilget hjælp til praktiske og personlige opgaver i kommunen. Asbest er sundhedsskadeligt, som spørgeren også ved, og arbejdsgiveren har derfor pligt til at sørge for, at arbejdsmiljøet for det udførende personale er både sundhedsmæssigt og sikkerhedsmæssigt forsvarligt, og den her pligt gælder også, når det er kommunen, der er arbejdsgiver.

Jeg vil så også sige, at jeg på baggrund af det, der er i artiklen, noterer mig, at Køge Kommune allerede har taget god hånd om nogle af de svageste borgere i Tinggården, som er blevet tilbudt ophold på rehabiliteringscenter, hvor den nødvendige pleje og omsorg kan gives, og derfor har jeg også en forventning om og en tillid til, at både kommunen og boligforeningen indgår en konstruktiv dialog om at få foretaget den nødvendige rengøring.

Kl. 14:12

Formanden (Søren Gade):

Spørgeren.

Kl. 14:12

Nick Zimmermann (DF):

Altså, vil opfordre Køge Kommune! Mener ministeren, at det er forsvarligt at tvinge ganske almindelige hjemmehjælpsmodtagere til at rengøre efter asbestfund, når man ved, at asbest er ekstremt farligt? Det forårsager lungekræft, lungehindekræft og alt muligt andet. Der bliver da nødt til at være en hjælp til de borgere, der sidder i den her situation. Det nytter da ikke noget at skabe en dialog med Køge Kommune, for man skal da her se at komme i sving.

Kl. 14:13

Formanden (Søren Gade):

Ministeren.

Kl. 14:13

Ældreministeren (Mette Kierkgaard):

Det er jo sådan, som spørgeren er inde på, at det er sundhedsskadeligt med asbest, og det er sådan, at Ankestyrelsens praksis har understreget, at praktiske arbejdsopgaver, som forudsætter en særlig viden, ekspertise eller uddannelse ligger ud over det, som må forventes at kunne udføres af en medarbejder i ældreplejen, som er det, der falder under mit område. Derfor kan man også sige, at kommunen efter lovgivning ikke skal udføre rengøringsopgaver, når situationen er, som den er med asbest, og kan heller ikke opføre det som en del af den hjemmepleje, som er bevilget efter serviceloven, og det er jo netop hjemmeplejen, som er en del af mit ressortområde.

Kl. 14:14

Formanden (Søren Gade):

Spørgeren.

Kl. 14:14

Nick Zimmermann (DF):

Okay, så vil jeg bare lige være helt sikker, for det er simpelt hen nogle ikkesvar, som jeg ikke forstår. Agter ministeren at foretage sig noget konkret i sagen, så de her borgere, der dybt afhængige af deres hjemmehjælp, igen kan få den hjælp, de har behov for, eller forventer man bare, at på et eller andet tidspunkt får Køge Kommune nølet sig sammen til at gøre et eller andet ved det her?

Kl. 14:14

Formanden (Søren Gade):

Ministeren.

Kl. 14:14

Ældreministeren (Mette Kierkgaard):

Som ældreminister ligger det ikke inden for mit ressort at kunne pålægge kommunen noget i de her typer sager, når der er tale om de typer af sundhedsskadelige opgaver. Jeg kan opfordre kommunen og boligselskabet til i fællesskab at tage affære. Så på mit ressortområde eksisterer der ikke nogen muligheder. Der kan eventuelt være andre områder, det kunne være på boligområdet eller miljøområdet, hvor der kan være relevant lovgivning, som gør, at kommunen eller andre myndigheder kan hjælpe i de her sager.

Kl. 14:15

Formanden (Søren Gade):

Spørgeren med et afsluttende spørgsmål.

Kl. 14:15

Nick Zimmermann (DF):

Okay. Jamen det er da en trist nyhed, som de her hjemmehjælpsmodtagere i Køge Kommune har fået i dag så. Hvad så hvis Køge Kommune ikke tager opfordringen op til at gøre noget ved det her? Er det så bare ærgerligt for de her modtagere af hjemmehjælp, for de kommer ikke til at få nogen hjælp så, hvis ikke Køge Kommune ellers beslutter sig for at gøre noget ved det?

Kl. 14:15

Formanden (Søren Gade):

Ministeren med en afsluttende bemærkning.

Kl. 14:15

Ældreministeren (Mette Kierkgaard):

Jeg kan gentage, at jeg på mit ressort hverken kan eller vil pålægge Køge Kommune eller boligforeningen noget. Jeg kan henvise til, at mit område er hjemmeplejeområdet, og der er det vigtigt, som Ankestyrelsens praksis foreskriver, at de ikke kan levere asbestoprydning. Det er muligt, at der inden for andre ressortområder, altså uden for Ældreministeriets ressortområde, det kunne være miljø eller bolig, er nogle myndighedsgreb, som kan håndtere den her type situationer.

Kl. 14:16

Formanden (Søren Gade):

Tak for det. Det afslutter spørgsmålet, og vi siger tak til ældreministeren, og tak til hr. Nick Zimmermann fra Dansk Folkeparti. Vi går nu videre til dagens sidste spørgsmål, og det er til klima-, energi- og forsyningsministeren, og jeg giver nu ordet til fru Karina Lorentzen Dehnhardt fra Socialistisk Folkeparti.

Kl. 14:16

Spm. nr. S 55

14) Til klima-, energi- og forsyningsministeren af:

Karina Lorentzen Dehnhardt (SF):

Hvad er ministerens holdning til, at fjernvarmepuljen er løbet tør for penge, selv om behovet for tilskuddet fortsat eksisterer?

Skriftlig begrundelse

Mindst 20 projekter er ærgerlige over, at de ikke kan komme videre med deres projekt, fordi fjernvarmepuljen er løbet tør. Det samme gør sig gældende for en række borgmestre, som er frustrerede.

Der henvises til artiklerne »Tom pulje bremser grønne projekter: »Det er en katastrofe«« bragt den 29. august 2023 på Jyllands-Postens hjemmeside og »Borgerne flintrede rundt for at skifte naturgas med fjernvarme - men nu er statens penge sluppet op: - Vanvittigt, siger borgmester« bragt den 5. oktober 2023 på JydskeVestkysten Esbjergs hjemmeside.

Formanden (Søren Gade):

Værsgo.

Kl. 14:16

Karina Lorentzen Dehnhardt (SF):

Tak. Spørgsmålet lyder: Hvad er ministerens holdning til, at fjernvarmepuljen er løbet tør for penge, selv om behovet for tilskuddet fortsat eksisterer?

Kl. 14:16

Formanden (Søren Gade):

Ministeren.

Kl. 14:16

Klima-, energi- og forsyningsministeren (Lars Aagaard):

Tak for spørgsmålet. Jeg vil gerne starte med at anerkende den store indsats, der gøres i det ganske land for at begrænse gasforbruget, herunder den indsats, som gøres for at rulle fjernvarme ud og erstatte gasfyr med varmepumper. Den store aktivitet skyldes bl.a., at der er afsat 4,9 mia. kr. til varmepuljerne fra 2020 til 2026. Heraf har 1,2 mia. kr. været til fjernvarmepuljen for perioden 2021 til 2023. I 2023 er der afsat 386,2 mio. kr. til fjernvarmepuljen, og puljen blev senest forhøjet i starten af året med tillægsaftale til aftale om inflationshjælp og sidste år med aftale om vinterhjælp. Puljens midler for 2023 blev dog ikke forhøjet med finansloven for 2023, hvor SF var med i aftalen. Som følge af puljerne er der givet støtte til 54 projekter, og det vidner om, at udrulningen er godt i gang.

Det kræver store prioriteringer, hvis staten skal støtte alle fjernvarmeprojekter i Danmark, og det kan føre til, at der kommer fjernvarme i områder eller husstande, hvor en individuel varmepumpe ville have været bedre. Derfor er det vigtigt, at vi kigger bredere på det end udelukkende at kigge på de statslige støttekroner. Vi har nedsat en NEKST-arbejdsgruppe, der hedder »Farvel til gas i danske hjem«, som snart vil rapportere, og som vil kigge hele vejen rundt om fjernvarmeprojekterne for at finde de løsninger, der gør, at fjernvarmen bliver udrullet så hurtigt som muligt de steder, hvor fjernvarme er det rigtige svar.

Regeringen har igangsat et tværministerielt analysearbejde, der ser på, om puljerne til udfasningen af olie- og gasfyr er hensigtsmæssige. Herunder ses der på muligheden for afløb, indretning og bedst mulig fordeling af midlerne mellem varmepuljerne.

Såfremt SF ønsker yderligere midler til fjernvarmeområdet, vil jeg foreslå SF – og det gælder selvfølgelig også andre partier – at bringe det op i de finanslovsforhandlinger, som skal til at gå i gang. Hvis det resulterer i, at der afsættes midler til fjernvarmepuljer i 2024, vil de resterende ansøgere, som muligvis ikke kan få tilsagn, kunne ansøge puljen igen på lige fod med andre potentielle ansøgere. På den måde sikrer vi også en ligebehandling af alle ansøgerne.

Kl. 14:18

Formanden (Søren Gade):

Spørgeren.

Kl. 14:18

Karina Lorentzen Dehnhardt (SF):

Jeg må jo forstå svaret sådan, at ministeren ikke selv synes, at fjernvarmepuljen sådan lige skal fyldes op. Det tror jeg fører til ærgrelse i de omkring 22 fjernvarmeprojekter, som lige nu ikke kan komme i gang. Det giver selvfølgelig en stor utilfredshed ude rundtomkring i kommunerne, som jo har brugt rigtig mange kræfter på at screene de her projekter, inden de ansøgte om at få del i den her fjernvarmepulje.

F.eks. er der et projekt i Årre ved Varde , hvor man meget gerne vil koble landsbyerne på grøn varme i et fællesskab. Det samme gør sig gældende i sønderjyske byer. Avnbøl og Ullerup ønsker også en grøn fjernvarme, men de kan faktisk ikke få det nu. Så derfor vil jeg igen lige spørge ministeren: Kunne det ikke være en god idé, at vi hjalp de her 22 projekter? Kunne ministeren ikke genoverveje sit standpunkt i forhold til at fylde den her pulje op igen?

Kl. 14:19

Formanden (Søren Gade):

Ministeren.

Kl. 14:19

Klima-, energi- og forsyningsministeren (Lars Aagaard):

Det er egentlig et lidt mærkeligt spørgsmål, men lad mig alligevel prøve at svare på det. Størrelsen af puljer afgøres i finanslovsforhandlingerne i de tillægsaftaler, vi laver. Det er et vilkår, når vi har statslige puljer, at de ikke nødvendigvis kan dække den fulde ansøgningsmængde. Det har i øvrigt heller aldrig nogen sinde været en forudsætning for den aftale, som regeringen indgik med KL, og som også er reflekteret i den fælles aftale, vi har, om grøn strøm og varme fra sommeren 2022, at der skulle gives støtte til samtlige projekter.

Her kan man jo så vælge, om man vil stå ved de finanslovsaftaler, som man er med i, som SF med i, og som giver en begrænset mængde penge. Sådan er det, for nogle gange er efterspørgslen efter tilskudsmidler større end pengene. Og så kan man jo vælge i sit sind at være glad for, at så mange har fået. Så vil jeg bare erindre om, at det aldrig har været en forudsætning for udrulningen af fjernvarme i Danmark, at samtlige projekter skulle kunne støttes.

Kl. 14:20

Anden næstformand (Jeppe Søe):

Ministeren fik lidt ekstra tid på grund af formandsskifte. Så er det spørgeren.

Kl. 14:21

Karina Lorentzen Dehnhardt (SF):

Altså, jeg synes stadig væk, det er en lidt ærgerlig holdning, og ministeren kunne vel også i regeringens finanslovsforslag have valgt at have lagt frem, at man gerne ville hjælpe de her projekter videre. Lige nu er puljen jo rent faktisk oversøgt med 240 mio. kr., og jeg synes som landdistriktsordfører, at det er utrolig vigtigt, at man får omstillet til grøn energi ude i mange af de her små samfund. Jeg tror jo også godt, at ministeren ved, at det kan være rigtig svært at låne ude i landdistrikterne til f.eks. en varmepumpe. Så det at komme med i sådan et fjernvarmefællesskab giver noget godt til de her landsbysamfund.

Kl. 14:21

Anden næstformand (Jeppe Søe):

Så gav jeg i demokratiets tjeneste spørgeren samme mulighed for at gå lidt over tid. Så er det ministeren.

Kl. 14:21

Klima-, energi- og forsyningsministeren (Lars Aagaard):

Jeg takker formanden. Fjernvarme er jo godt, hvis det giver lave varmepriser. Det er vi jo helt enige om. Regeringen har prioriteret midler til afkoblingsordningen. Den kan også søges af projekter, som vil konvertere fra naturgas til fjernvarme. Så på den måde er der sikret en ramme på finansloven. Hvis SF ønsker, at den ramme skal være større, så må I bringe det ind til bordet i jeres samlede prioritering. Det er jo sådan, finanslove er: Man skal prioritere på tværs. Jeg glæder mig til at se, om spørgerens varme for fjernvarmeprojekter så afsløres i de prioriteringer, SF kommer til finanslovsforhandlingerne med.

Kl. 14:22

Anden næstformand (Jeppe Søe):

Spørgeren.

Kl. 14:22

Karina Lorentzen Dehnhardt (SF):

Jamen SF skal nok gå til finanslovsforhandlingerne. Jeg undrer mig bare over, at ministeren ikke selv synes, at det her er godt, men ligesom skal trækkes til truget af andre partier. Jeg synes jo også, at det spiller en rolle, at der her er en mulighed for at lave en CO2-besparelse på 5.200 t. Det synes jeg da også er værd at tage med. Men jeg forstår det sådan, at ministeren ikke har tænkt sig at gøre noget af sig selv.

Kl. 14:22

Anden næstformand (Jeppe Søe):

Ministeren.

Kl. 14:22

Klima-, energi- og forsyningsministeren (Lars Aagaard):

Altså, som minister er jeg jo også bundet af finansloven og de puljer, der er, og det ligger ikke i mit lod selv at trykke penge i det indeværende finansår. Så det, vi snakker om, er, hvad der er partiernes prioritering i forhold til finansloven 2024, og der vil jeg bare fastholde, at jeg glæder mig til at se, om SF's varme på dette punkt så også stadig væk er der, når vi kommer ind til bordet.

I forhold til CO2-fortrængning skal vi huske, at et skift til en individuel varmepumpe også giver CO2-fortrængning, så det er jo ikke en diskussion om, om vi skal blive på naturgassen. Det er et spørgsmål om, hvad det rigtige at gøre konkret er i det enkelte varmeområde. Der kan få fjernvarme være godt, hvis det er det billigste, men hvis det ikke er det, skal man jo vælge noget andet.

Kl. 14:23

Anden næstformand (Jeppe Søe):

Dermed tak til både spørger og minister.

Hermed er spørgetiden afsluttet.

Det næste punkt på dagsordenen er:

2) 1. behandling af lovforslag nr. L 19:

Forslag til lov om rammerne for arealanvendelsen i Københavns Lufthavn, Kastrup.

Af transportministeren (Thomas Danielsen).

(Fremsættelse 04.10.2023).

Kl. 14:23

Forhandling

Anden næstformand (Jeppe Søe):

Forhandlingen er åbnet, og den første ordfører er hr. Thomas Jensen fra Socialdemokratiet.

Kl. 14:24

(Ordfører)

Thomas Jensen (S):

Det er Socialdemokratiets klare holdning, at vi skal sikre Københavns Lufthavns nuværende og fremtidige position som trafikknudepunkt for flytrafik i Nordeuropa. Derfor har vi indgået aftalen »Gode rammer for udvikling af Københavns Lufthavn« i december 2021. Det har vi gjort med Venstre, Liberal Alliance, Det Konservative Folkeparti og Dansk Folkeparti, og aftalen har til formål at sikre en mere optimal udnyttelse af arealerne i Københavns Lufthavn.

Lufthavnen er af vital betydning for Danmarks nationale og internationale flytrafikforbindelser, og det er i den forbindelse afgørende, at infrastrukturen i lufthavnen har den nødvendige kapacitet og kvalitet for at kunne opretholde en velfungerende lufthavnsdrift. Derfor skal Københavns Lufthavn have mulighed for at indrette det nuværende areal på en måde, som skaber mest værdi for både flyselskaber og passagerer, men selvfølgelig også under hensyntagen til naboerne. Og vi skal sikre, at lufthavnen har de bedste forudsætninger for at være en aktiv spiller i den grønne omstilling af lufthavnen.

Hvilken rolle spiller lufthavnen så for dansk økonomi? Ja, når vores økonomi vokser og vores samhandel med hele verden stiger, vil der være flere, der vil flyve til og fra Danmark. Flere varer vil blive transporteret ind og ud af danske lufthavne. Derfor vil flere flyve i fremtiden, og Københavns Lufthavn skal kunne udvikle sig, i takt med at behovet opstår. Her er det vigtigt at understrege, at det selvfølgelig skal ske inden for de gældende støjgrænser og miljøkrav, og så skal udviklingen ske inden for det nuværende areal, så lufthavnen ikke kommer til at fylde mere på Amager.

Med det her lovforslag foreslås det konkret, at Københavns Lufthavn alene må udbygge lufthavnen inden for lufthavnens nuværende areal, og at lufthavnens areal samtidig ikke må formindskes som konsekvens af lufthavnens vitale betydning for den danske infrastruktur. Lufthavnen forpligtes til at bevare den nuværende tværbane med henblik på at sikre en høj grad af regularitet i lufthavnen, f.eks. når vejrforholdene ikke gør det muligt at lande på hovedbanerne.

Samtidig foreslås det at muliggøre en ændring af den nuværende tværbane, hvormed Københavns Lufthavn vil kunne afkorte og forskyde banen, så det vil være muligt at foretage landinger fra søsiden, altså i retning mod Øresund. Denne ændring vil i praksis mindske støjgenerne fra tværbanen for beboerne nordvest for lufthavnen. Flytning af tværbanen har til formål at muliggøre, at lufthavnen kan udbygge terminaler og standpladser i forlængelse af de nuværende terminaler i lufthavnens nordvestlige område til gavn for passagerservicen. Herved vil lufthavnen kunne tilbyde et samlet terminalområde med direkte adgang til kollektiv transport. Med flytningen af tværbanen bliver det muligt at skabe mere plads til, at de nye, mere energieffektive og også større flytyper, som flyselskaberne i øjeblikket investerer i, kan parkere ved terminalerne.

Lovforslaget indebærer i sin helhed, at de luftfartsrelaterede indskrænkninger for anvendelsen af lufthavnens samlede areal mindskes og fleksibiliteten i forbindelse med udviklingen af lufthavnens område dermed øges.

Hvordan vil udviklingen af lufthavnen så påvirke støjen, luftkvaliteten og CO2-udledningen? Den rivende teknologiudvikling betyder jo, at Københavns Lufthavn skal omstille sig på flere fronter, både når det gælder indretning af lufthavnen og i forhold til at kunne tilbyde mere bæredygtige drivmidler og grej. Vi ved, at moderne fly bruger mindre brændstof og støjer mindre. Det har en effekt i forhold til CO2-udledningen, luftkvaliteten og støj fra flyene. Og som sagt vil flytningen af tværbanen betyde, at lufthavnen kan sikre mere plads til moderne flytyper og mulighed for mere effektiv brug af banesystemer og rullebaner.

Lufthavnens udvikling skal kunne realiseres inden for lufthavnens nuværende miljø- og klimamålsætninger. Antallet af støjramte boliger skal halveres i 2050, og miljøpåvirkningen fra lufthavnen skal være minimal. Lufthavnens målsætning er jo, at den skal drives net zero i 2030, og at flytrafikken skal være net zero i 2050. Det er ambitiøse klimamål, og det her lovforslag vil være med til at skabe gode rammer for realiseringen af det.

Afsluttende vil jeg sige, at det her lovforslag vil betyde, at Københavns Lufthavn vil kunne udvikle sig og fortsat være et trafikknudepunkt for flytrafik i Nordeuropa. Det er godt for dansk økonomi, det er godt for vores fremtidige mobilitet ud i verden og hjem igen, og det er godt, ikke bare for hovedstadsområdet, men alle provinslufthavne, som jo i dag er meget afhængige af den lufthavn, vi har her i hovedstaden. Alt i alt synes jeg det er gode rammer for udviklingen af Københavns Lufthavn, som Socialdemokratiet naturligvis støtter.

Kl. 14:29

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører på talerstolen er hr. Peter Juel-Jensen fra Venstre.

Kl. 14:29

(Ordfører)

Peter Juel-Jensen (V):

Tak for det, formand. Kære venner, jeg tror, at selv om jeg prøvede, ville jeg nok ikke kunne fortælle noget nyt, som den tidligere ordfører ikke allerede har præsenteret fra Folketingets talerstol. Jeg hæfter mig blot ved, at det her er en aftale, som blev indgået tilbage i 2021, og Venstre står selvfølgelig ved de aftaler, vi indgår. Og så er der alt det gode, som den tidligere ordfører har nævnt. Venstre støtter forslaget.

Kl. 14:30

Anden næstformand (Jeppe Søe):

Tak til ordføreren. Vi går videre i ordførerrækken til hr. Peter Have fra Moderaterne.

Kl. 14:30

(Ordfører)

Peter Have (M):

Tak for det, formand. Formålet med det her lovforslag er at udmønte dele af den politiske aftale »Gode rammer for udvikling af Københavns Lufthavn«, som Moderaterne valgte at træde ind i efter sidste valg. Med aftalen understreges lufthavnens vitale betydning for forbindelser både internationalt og nationalt, og at det er vigtigt, at den bliver ved med at have den afgørende betydning.

Ønsket med lovforslaget er at give lufthavnen gode muligheder for udvikling ved bl.a. at give dem bedre muligheder for at udnytte arealet fleksibelt, således at det sikres, at Københavns Lufthavn forbliver konkurrencedygtig og attraktiv, hvor der er en økonomi til at investere i den grønne omstilling, således at Kastrup Lufthavn kan tiltrække de nyeste og mest miljøvenlige fly i fremtiden.

I Moderaterne er vi positivt stemt over for lovforslaget, og vi støtter det naturligvis.

Kl. 14:31

Anden næstformand (Jeppe Søe):

Tak til ordføreren. Næste ordfører er fru Sofie Lippert fra Socialistisk Folkeparti.

Kl. 14:31

(Ordfører)

Sofie Lippert (SF):

Tak for ordet. Det her er et lovforslag om rammerne for arealanvendelsen i Københavns Lufthavn. Læser man det 189 sider lange høringsnotat, kan man blive rigtig klog på, hvad det her ikke er et lovforslag om. Der er rigtig mange ting, der ifølge høringsnotatet ikke reguleres i det her lovforslag, og det har høringsnotatet jo sådan set ret i. Alligevel har 174 borgere og grundejerforeninger m.m. sendt bekymringer ind som høringssvar. De har bekymret sig om, hvad konsekvenserne er af det pågældende lovforslag, og bekymret sig om, hvilken proces det pågældende lovforslag er en del af. For lovforslaget kommer som reaktion på en stigning i aktivitet i Københavns Lufthavn. Behovet for at ændre rammerne kommer af, at der er mere aktivitet i flyvninger til og fra Kastrup Lufthavn.

For os i SF at se resulterer den øgede aktivitet også i et behov for øget regulering – øget regulering på klimaområdet, øget regulering af støj og øget regulering af partikelforurening. Så på trods af at dette lovforslag måske er nødvendigt i forlængelse af den øgede aktivitet, mener vi i SF også, at andre tiltag er nødvendige, og kan umiddelbart ikke støtte dette forslag, medmindre der tilsvarende kommer tiltag inden for bekæmpelse af forurening, støj og øget belastning af vores klima. Tak for ordet.

Kl. 14:32

Anden næstformand (Jeppe Søe):

Selv tak. Der er ingen korte bemærkninger. Tak til ordføreren. Næste ordfører er hr. Kenneth Fredslund Petersen fra Danmarksdemokraterne.

Kl. 14:33

(Ordfører)

Kenneth Fredslund Petersen (DD):

Tak, formand. Tak for ordet. Der er blevet sagt rigtig meget af det, jeg har skrevet her, men jeg vælger lige at køre det igennem i respekt for budskabet. I dag behandler vi L 19, som skærpe muligheden for en fornuftig arealanvendelse i Københavns Lufthavn. Københavns Lufthavn er i en situation, hvor flyene i dag er blevet længere og bredere, samtidig med at de heldigvis også bliver mere klimavenlige, og det bevirker, at den plads, der i dag er til rådighed, gør det svært at håndtere dem. Derfor giver det også god mening, at Københavns Lufthavn får en øget fleksibilitet i forhold til de løbende tilpasninger, udviklingen nødvendiggør.

Desuden vil ændringen af tværbanen lukke for flyvninger til og fra lufthavnen fra nordvest, hvilket vil betyde, at flere byområder vil opleve et markant fald i flyvninger over dem. Ved at ændre tværbanen vil Københavns Lufthavn således også kunne udvide terminalen fra det nuværende udgangspunkt og derved bevare en sammenhængende terminal til glæde for de mange millioner besøgende hvert år. Danmarksdemokraterne støtter, at den nugældende lov om udbygning af Københavns Lufthavn i Kastrup ophæves og erstattes med denne lov om rammerne for arealanvendelse i Københavns Lufthavn. Tak for ordet.

Kl. 14:34

Anden næstformand (Jeppe Søe):

Tak til ordføreren. Næste ordfører er hr. Jens Meilvang fra Liberal Alliance.

Kl. 14:34

(Ordfører)

Jens Meilvang (LA):

For Liberal Alliance er det utrolig vigtigt, at Københavns Lufthavn har de bedste rammer for vækst og udvikling. Ud over at være en af Danmarks største arbejdspladser er det også et utrolig vigtigt aktiv for vores borgere og erhvervsliv.

Med lovforslaget giver vi Københavns Lufthavn mulighed for at udnytte dens arealer bedre, og det giver rigtig god mening for at sikre lufthavnens konkurrenceevne og udviklingsmuligheder. Derfor stemmer Liberal Alliance ja til lovforslaget. Tak.

Kl. 14:35

Anden næstformand (Jeppe Søe):

Tak for det. Næste ordfører er hr. Niels Flemming Hansen fra Det Konservative Folkeparti.

Kl. 14:35

(Ordfører)

Niels Flemming Hansen (KF):

Mange tak for ordet. Københavns Lufthavn skal jo have lov til at lave de anlæg og foretage de investeringer, som er mulige inden for det eksisterende areal. Københavns Lufthavn har udviklet sig fra at have 18 millioner passagerer om året i 2000 til i dag at have over 30 millioner. Så det er naturligt, at der laves justeringer undervejs. Det giver vi dem mulighed for med denne lovændring.

Det er selvfølgelig vigtigt, at udbygningen af lufthavnen sker med respekt for miljøet, og derfor hæfter jeg mig også ved, at det i lovforslagets rammer stadig vil være nødvendigt, at anlægsprojekterne godkendes og miljøvurderes, som vi kender det i dag. Derudover er der af en tidligere ordfører sagt om de grønne brændstoffer, at der skal være plads til dem, ligesom man skal have opjusteret flyene. Det er en anden aftale.

Men vi bakker op om det her, som det ser ud.

Kl. 14:36

Anden næstformand (Jeppe Søe):

Tak til ordføreren. Næste ordfører er fru Jette Gottlieb fra Enhedslisten.

Kl. 14:36

(Ordfører)

Jette Gottlieb (EL):

Lad det være sagt med det samme: Enhedslisten synes ikke, det er en god idé at øge kapaciteten i Københavns Lufthavn. Vi synes kort og godt ikke, at vi skal flyve mere, og det kommer jo ikke bag på de fleste.

Til gengæld kommer det måske bag på de fleste, at det her projekt ikke er vurderet i forhold til støj, i forhold til partikelforurening og den slags ting, bl.a. fordi der ikke er taget højde for alle de udvidelser, der er foregået gennem de sidste år. Det står jo meget tydeligt i betingelserne, at man skal vurdere, hvad der akkumulerer sig af ting. Så først og fremmest er støj og partikelforurening alvorligt, men den største alvor ser jeg for klimaet, som jeg mener bliver stærkt forringet af, at vi tror, vi skal flyve mere og mere.

Så henvises der fra de fleste ordføreres side indtil nu til, at i fremtiden bliver det meget bedre og det bliver meget pænere og meget renere og sådan noget. Men kunne vi ikke lige lade det se ske først, inden vi begynder at lave om på disponeringerne ude i lufthavnen? Det er selvfølgelig beroligende, at der står, at Københavns Lufthavn ikke må udvide sit areal. Tak for det. Det vil jeg notere mig meget kraftigt.

Men nej, Enhedslisten går ikke ind for den her omstrukturering.

Kl. 14:37

Anden næstformand (Jeppe Søe):

Tak til ordføreren. Næste ordfører er hr. Stinus Lindgreen fra Radikale Venstre.

Kl. 14:37

(Ordfører)

Stinus Lindgreen (RV):

Tak, formand. Jeg skal gøre det relativt kort, for der er jo allerede sagt meget om dette lovforslag, som vi behandler her i dag, og som handler om, hvordan arealet i Københavns Lufthavn kan blive udnyttet i fremtiden.

Hvordan det helt konkret kommer til at ske, må vi tage stilling til, når det bliver forelagt for Folketinget. Der vil vi selvfølgelig i Radikale Venstre have fokus på både klima, støjgener og forurening. Men der er jo ikke nogen tvivl om, at der kommer en vækst i flytrafikken, og så er det også vigtigt, at vi har de bedste rammer for udbygningen af vores lufthavn, så vi både udnytter pladsen bedst muligt og sikrer, at vi ikke skal køre folk rundt for at komme til flyene og derved påvirke klimaet endnu mere.

Så hvordan det konkret kommer til at se ud, må vi jo tage stilling til til den tid. Men i Radikale Venstre støtter vi lovforslaget.

Kl. 14:38

Anden næstformand (Jeppe Søe):

Tak til ordføreren. Næste ordfører er hr. Nick Zimmermann fra Dansk Folkeparti.

Kl. 14:38

(Ordfører)

Nick Zimmermann (DF):

Tak for det. For Dansk Folkeparti er det selvfølgelig utrolig vigtigt, at Danmark har en lufthavn af international kaliber, der kan dække hele Danmark og det sydlige Sverige. Det er vigtigt for dansk erhvervsliv, at der er så mange ruter, også gerne transatlantiske ruter til Østasien, som muligt fra København. Og det kræver altså, at den infrastruktur, som Københavns Lufthavn bygger på, er i orden.

Udbygningsloven fra 1992 lægger jo desværre en række hindringer i vejen for, at Københavns Lufthavn kan udvikle sig hensigtsmæssigt. Derfor har der været et behov for et nyt lovgrundlag for Københavns Lufthavns virke. Med forslaget løsnes de restriktive rammer for lufthavnen op, og det er vi tilfredse med.

Vi er også rigtig glade for, at ensretningen af tværbanen vil betyde markant mindre støj for en række borgere, der har været belastet af støj fra ind- og udflyvningen fra Københavns Lufthavn, især om natten, når tværbanen har været i anvendelse. Borgere i Rødovre, Vanløse, Valby, Vesterbro, Frederiksberg, Ørestaden og Tårnby vil således ikke længere opleve perioder med ekstra støj i forbindelse med brug af tværbanen, og det er selvfølgelig enormt positivt.

Det også positivt, at de beregninger, der er foretaget, af støjbelastningskurverne for Københavns Lufthavn i forbindelse med den forventede udvikling af lufthavnen viser, at støjpåvirkningen af boliger med over 55 dB i fremtiden vil omfatte færre boliger i det sydlige Tårnby og det nordlige Dragør i forhold til støjbelastningen i 2018.

Vi er selvfølgelig også rigtig bevidste om, at naboskabet til Nordens største lufthavn er en belastning for de borgere, der bor i umiddelbar nærhed af Københavns Lufthavn. Det kan man også læse af de høringssvar, der er kommet fra borgere og grundejerforeninger, og for Dansk Folkeparti er det uhyre vigtigt, at vi fra politisk side gør alt, hvad vi kan, for at reducere støjbelastningen fra lufthavnen.

Derfor er det ikke desto mindre glædeligt, at vi med strukturelle ændringer af lufthavnen kan forhindre støjbelastningen i at vokse og måske ligefrem nedbringe støjniveauet. Derfor støtter Dansk Folkeparti forslaget.

Kl. 14:40

Anden næstformand (Jeppe Søe):

Tak til ordføreren. Næste ordfører på talerstolen er fru Christina Olumeko fra Alternativet.

Kl. 14:41

(Ordfører)

Christina Olumeko (ALT):

Tak for ordet. Det her lovforslag fastlægger rammerne for, hvordan Københavns Lufthavn kan anvende arealet. Helt konkret giver det mulighed for, at Københavns Lufthavn kan afkorte og omplacere tværbanen, så der kan udvikles f.eks. et større terminalområde i lufthavnens nordvestlige område.

I Alternativet hæfter vi os ved, at lovforslaget ikke i sig selv kommer til at medføre yderligere flytrafik sammenlignet med en eventuel anden udvikling af lufthavnens areal, som allerede er muligt inden for eksisterende udbygningslov. Alligevel vil vi i Alternativet som udgangspunkt ikke bakke op om lovforslaget, fordi lovforslaget som helhed kommer til at forbedre udviklingsmulighederne for Københavns Lufthavn. Lovforslaget er nemlig en del af den nationale lufthavnsstrategi, som skal gøre lufthavnen i stand til at håndtere op mod 40 millioner passagerer om året.

I en situation med global klimakrise finder vi det uansvarligt at støtte en videreudvikling af lufthavnstrafikken. Tak for ordet.

Kl. 14:42

Anden næstformand (Jeppe Søe):

Tak til ordføreren. Næste ordfører på talerstolen er hr. Kim Edberg Andersen fra Nye Borgerlige.

Kl. 14:42

(Ordfører)

Kim Edberg Andersen (NB):

Det er helt nyt for mig at være på talerstolen. Der var en hel dag i går, hvor jeg ikke var her. Jeg var lige ved at få abstinenser.

I Nye Borgerlige støtter vi altid gode lovforslag, og det her er et godt lovforslag, så det støtter vi selvfølgelig. Det var faktisk den tale, jeg ville holde, men der kommer lige et lille aber dabei. For Enhedslisten var ude at sige, at vi ikke skulle lave større lufthavne, for så flyver folk mere, og der bliver jeg bare nødt til at sige, at jeg tror, man laver større lufthavne, fordi folk har lyst til at flyve mere. Der kan vi være så forskellige. Det er ikke flyene, der gør det. De kommer altså først, bliver jeg nødt til at sige til Enhedslisten, hvis der er behov for dem, fordi mennesker gerne vil flyve. Og selvfølgelig skal vi flyve. Vi skal jo ikke bestemme herindefra, om folk skal ud at rejse eller ej.

Men om det nuværende lovforslag kan vi bare sige, at Nye Borgerlige naturligvis støtter lovforslaget.

Kl. 14:43

Anden næstformand (Jeppe Søe):

Tak til ordføreren. Så er det hr. Lars Boje Mathiesen, uden for grupperne, på talerstolen.

Kl. 14:43

(Privatist)

Lars Boje Mathiesen (UFG):

Tak for det. I takt med at erhvervslivet udvikler sig, i takt med at turismen udvikler sig og i takt med at samfundet udvikler sig, kommer vi til at flyve mere og ikke til at flyve mindre. Derfor skal en lufthavn selvfølgelig også udvikle sig med det.

I det her konkrete lovforslag ligger der sandsynligvis en støjreduktion. Man udvider ikke selve arealet, men man forsøger at bruge det areal, man har, mere effektivt. Det kan man selvfølgelig kun støtte, og derfor støtter jeg også lovforslaget, som det ligger her.

Kl. 14:43

Anden næstformand (Jeppe Søe):

Tak til hr. Lars Boje Mathiesen. Så er det transportministeren på talerstolen.

Kl. 14:43

Transportministeren (Thomas Danielsen):

Tak for det, formand. Jeg vil godt starte med at takke jer ordførere for jeres bemærkninger og gode betragtninger. Lovforslaget udmønter dele af den politiske aftale, der hedder »Gode rammer for udvikling af Københavns Lufthavn«, og med aftalen fastslås det, at lufthavnen er af afgørende betydning for Danmarks forbindelser til omverdenen og for dansk økonomi. Det er derfor essentielt, at vi sikrer gode og tidssvarende rammer for lufthavnen, der bedst muligt understøtter Danmarks behov.

Den nuværende udbygningslov, som foreslås erstattes af nærværende forslag, er fra 1980 med en række ændringer fra 1992. Siden da er lufthavnen forandret markant. F.eks. er passagerantallet i lufthavnen gået fra 12 millioner passagerer i 1992 til 30 millioner i 2019 før covid-19. Derudover står lufthavnen som følge af den grønne omstilling over for en fundamental forandring i de kommende år, som vil kræve store investeringer. Det er vigtigt, at Københavns Lufthavn forbliver en konkurrencedygtig og attraktiv lufthavn, så der er økonomi til at investere i omstillingen, og at København kan tiltrække de nyeste og mest miljøvenlige fly. Det er således på høje tid, at vi genbesøger rammerne for arealanvendelsen i Danmarks største lufthavn.

Det er vigtigt at slå fast, at det her lovforslag ikke handler om, om der skal være vækst i lufthavnen eller ej. Banesystemet i lufthavnen kan håndtere noget i retning af en fordobling af det nuværende passagerantal, og lufthavnen har også inden for den gældende lov mulighed for at bygge nye terminaler. Så lovforslaget handler altså ikke om, der skal være udvikling eller ej, men om gode rammer for udviklingen.

Overordnet medfører lovforslaget to væsentlige ændringer. For det første muliggør lovforslaget, at tværbanen forkortes og forskydes, hvilket frigiver areal til, at de eksisterende passagervendte områder kan udbygges. Det vil sikre, at det nuværende høje serviceniveau i lufthavnen bevares, hvor passagererne f.eks. ikke skal tage en bus eller andet transportmiddel mellem de forskellige terminaler, som vi ser det i andre større lufthavne. Derudover sikrer det en fortsat direkte adgang til den kollektive transport såsom metro, bus og tog.

For det andet ændres arealanvendelsesbestemmelsen, så selskabet, der driver lufthavnen, i højere grad selv kan tilpasse anvendelsen af arealet løbende i takt med udviklingen. Det sker ud fra en betragtning om, at det på lang sigt er svært at forudse udviklingen i og behovet for, hvad der skal ligge i en moderne lufthavn. Lufthavnens areal vil dog fortsat være underlagt restriktioner, der skal sikre, at arealet først og fremmest anvendes til at opfylde samfundets behov for gode forbindelser til omverdenen. Det gøres ved at lægge en betingelse ind om, at anlæg, bygninger og faciliteter på lufthavnsarealet skal have tilknytning til de aktiviteter, der udføres i lufthavnen.

Med de afsluttende ord om forslaget vil jeg gerne takke for en god drøftelse af det fremsatte lovforslag, og jeg ser frem til udvalgsbehandlingen af lovforslaget. Endelig vil jeg gerne understrege, at jeg som transportminister bliver en lille smule stolt over de ordførere, der er på transportområdet, fordi man netop på trods af mange høringssvar og på trods af mange holdninger til lufthavne skelner mellem, hvad vi rent faktisk lovgiver om, og hvad man har af ideologiske holdninger i de forskellige partier, hvilket jeg har fuld respekt for at man tager med i betragtning. Så mange tak for en meget ordentlig behandling af lovforslaget.

Kl. 14:48

Anden næstformand (Jeppe Søe):

Der er ikke nogen, der har bedt om ordet. Derfor er forhandlingen sluttet. Tak til ministeren.

Jeg foreslår, at lovforslaget henvises til Transportudvalget, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 20:

Forslag til lov om ændring af lov om luftfart. (Luftfartøjers adgang til luftfart inden for dansk område, delegation til private af visse opgaver på droneområdet og ændring af rammerne for Havarikommissionen for Civil Luftfart og Jernbanes undersøgelser, m.v.).

Af transportministeren (Thomas Danielsen).

(Fremsættelse 04.10.2023).

Kl. 14:48

Forhandling

Anden næstformand (Jeppe Søe):

Forhandlingen er åbnet, og den første ordfører er hr. Thomas Jensen fra Socialdemokratiet. Værsgo.

Kl. 14:48

(Ordfører)

Thomas Jensen (S):

Tak skal du have. Det er et af de mindre lovforslag, som vi skal behandle nu. Det rummer tre elementer. Det første element handler om at ændre luftfartslovens § 2, og forhistorien er, at Danmark tilbage i 2019 modtog en åbningsskrivelse fra Europa-Kommissionen. Her fik Danmark kritik for, at vi har haft en praksis med, at luftfartøjer fra udlandet, der havde base her i Danmark, skulle registreres i det danske luftfartøjsregister. Det krav stillede Trafikstyrelsen ud fra et hensyn til luftfartssikkerheden, da det gjorde det muligt for Trafikstyrelsen at føre tilsyn med, hvilke luftfartøjer der befandt sig fast i Danmark. Denne praksis blev dog ændret i 2019 i forhold til luftfartøjer fra andre EU- og EØS-lande, da Trafikstyrelsen blev bevidst om, at kravet om registrering kunne være i strid med retten til fri bevægelighed.

Kommissionen har dog fastholdt, at det ikke var tilstrækkeligt med denne praksisændring, fordi den ændrede praksis ikke fremstår tilstrækkelig klart i luftfartsloven. Derfor har det her lovforslag til formål at ændre luftfartslovens ordlyd, så det fremgår klart og tydeligt, at også EU- og EØS-luftfartøjer har adgang til luftfart i dansk luftrum. De skal give Trafikstyrelsen besked, hvis de primært anvendes til privat flyvning inden for dansk område i mere end 2 måneder. På den måde har Trafikstyrelsen stadig styr på, hvilke luftfartøjer der flyver inden for det danske område.

Lovforslagets andet element har til formål at delegere nogle beføjelser på droneområdet til private virksomheder. Luftfartsloven muliggør allerede i dag delegation af afgørelsesbeføjelser til private organisationer og sagkyndige, og en række organisationer har på den baggrund allerede fået delegeret beføjelser. Dronebranchen har været under en hastig udvikling her de seneste år, og der er sket en professionalisering af branchen, der gør, at det vil være luftfartssikkerhedsmæssigt forsvarligt at overlade nogle yderligere opgaver til private virksomheder.

Formålet med bestemmelsen er at skabe hjemmel til en sådan uddelegering af opgaver fra Trafikstyrelsen til private virksomheder. Det kan eksempelvis være opgaver som at tilrettelægge droneprøver og afholde eksamener. Ved alle opgaver, der overlades til private virksomheder på droneområdet, vil det selvfølgelig være sådan, at virksomhederne vil være underlagt tilsyn fra Trafikstyrelsen. Trafikstyrelsen vil kunne uddelegere sine nuværende opgaver rettet mod både borgere og kommercielle aktører på droneområdet. Det vil naturligvis være en  forudsætning, at Trafikstyrelsen på forhånd kan godkende en privat virksomhed til at varetage de pågældende opgaver.

Det tredje element handler om muligheden for brug af digitale løsninger på luftfartsområdet. Det er sådan, at luftfartsloven allerede i dag indeholder muligheden for at stille krav om brug af digitale løsninger på enkelte områder, f.eks. på passagerrettighedsområdet. Lovforslaget har til formål at skabe rammerne for, at der løbende kan etableres digitale løsninger på de øvrige sagsområder inden for luftfarten. Det er nogle områder, hvor borgerne kan benytte sig af dem i stedet for at sende mails og fysiske dokumenter.

Brug af digitale løsninger på luftfartsområdet vil være til gavn for den enkelte borger eller virksomhed, der skal have behandlet en sag hos Trafikstyrelsen, fordi det gennem de digitale løsninger kan sikres, at sagen oplyses ordentligt fra starten med alle de nødvendige dokumenter og oplysninger. Sagsbehandlingen vil forventelig blive lettere og hurtigere for både borgere, virksomheder og Trafikstyrelsen. Ændringen betyder i praksis, at Trafikstyrelsen løbende kan videreudvikle sine nuværende digitale løsninger og udvikle nye løsninger, som borgerne skal anvende, når de indsender ansøgninger og henvendelser til Trafikstyrelsen. Men det vil ikke være sådan, at hele luftfartsområdet med et fingerknips vil blive underlagt krav om brug af digitale løsninger. Vi kan forvente at se en løbende digitalisering af sagsgangene hos Trafikstyrelsen. Det er også vigtigt for mig at understrege, at de danskere, som ikke måtte være i stand til at betjene sig af de digitale løsninger, vil få mulighed for at henvende sig til Trafikstyrelsen på anden vis.

Afsluttende vil jeg sige, at alle lovforslagets elementer er pragmatiske tiltag, som Socialdemokratiet naturligvis støtter.

Kl. 14:53

Anden næstformand (Jeppe Søe):

Tak til ordføreren. Næste ordfører på talerstolen er hr. Peter Juel-Jensen fra Venstre.

Kl. 14:53

(Ordfører)

Peter Juel-Jensen (V):

Tak for det, formand. Lovforslaget skal præcisere og ændre luftfartsloven, så flere – hvis ikke alle – luftfartøjer kan anvendes til luftfart inden for dansk område. Men forslaget omfatter også muligheden for, at visse opgaver på droneområdet kan lægges ud til private organisationer og virksomheder. Endvidere har lovforslaget til formål at ændre rammerne for undersøgelser, der foretages af Havarikommissionen for Civil Luftfart og Jernbane, således at Havarikommissionens undersøgelsespligt udvides til at omfatte undersøgelser af alle havarier, hvor der opstår fatal eller alvorlig tilskadekomst, herunder havarier med de ultralette luftfartøjer.

Alt i alt er det et forslag, der gør luftrummet mere tilgængeligt, hvis man til stadighed overholder alle spillereglerne. Venstre støtter forslaget.

Kl. 14:54

Anden næstformand (Jeppe Søe):

Tak til ordføreren. Der er 5½ minut, til næste ordførers fødselsdagsreception starter, så jeg forventer en ret kort tale fra hr. Peter Have fra Moderaterne.

Kl. 14:54

(Ordfører)

Peter Have (M):

Tak for det, formand. Som mine gode kollegaer allerede har stået heroppe og sagt, er det ikke med det her lovforslag, at vi forandrer verden. Det er først og fremmest en række formaliteter og en opdatering af lov om luftfart, der er formålet med lovforslaget, så det sikres, at vi har tidssvarende og hensigtsmæssige regler. Derudover har det naturligvis været vigtigt for Moderaterne, at vi overholder forventningerne fra EU, og derfor er vi glade for, at luftfartsloven opdateres, således at ordlyden fremadrettet vil være i overensstemmelse med EU-retten.

Moderaterne støtter naturligvis op om forslaget.

Kl. 14:55

Anden næstformand (Jeppe Søe):

Hvad sagde jeg? Og tillykke.

Næste ordfører er fru Sofie Lippert fra Socialistisk Folkeparti, som ikke har fødselsdag og derfor har god tid.

Kl. 14:55

(Ordfører)

Sofie Lippert (SF):

Tak. Som allerede grundigt beskrevet er det her jo et fint bunkelovforslag om noget EU-ret, noget nutidighed og noget ensartethed. Og helt grundlæggende har vi i SF ikke andre kommentarer til det, end at det lyder fornuftigt, og at vi støtter forslaget.

Kl. 14:56

Anden næstformand (Jeppe Søe):

Næste ordfører er hr. Kenneth Fredslund Petersen fra Danmarksdemokraterne.

Kl. 14:56

(Ordfører)

Kenneth Fredslund Petersen (DD):

Tak, formand. Det væsentligste ved lov om ændring af lov om luftfart er for Danmarksdemokraterne, at det pålægger Havarikommissionen at undersøge ulykker med de ultralette køretøjer. Det vil have en samfundsgavnlig effekt, at lovgivningen på området bliver opdateret i overensstemmelse med EU-retten, og at Havarikommissionens undersøgelsespligt udvides til at omfatte alle havarier, hvor der opstår fatal eller alvorlig tilskadekomst, herunder havarier med de ultralette og lette sportsfly. Endelig præciseres det, at ministerens beføjelse i luftfartsloven og jernbaneloven bringes i overensstemmelse. Med dette forslag kan opgaver, der ikke har betydning for luftfartssikkerhedsniveauet, desuden overdrages til private, og det kan f.eks. være undervisning og prøver for opnåelse af dronecertifikater.

Alt i alt er det et ganske fornuftigt luftforslag – nej, lovforslag. Danmarksdemokraterne støtter forslaget.

Kl. 14:57

Anden næstformand (Jeppe Søe):

Som er mere end varm luft.

Næste ordfører er hr. Jens Meilvang fra Liberal Alliance.

Kl. 14:57

(Ordfører)

Jens Meilvang (LA):

Tak. For ikke bare at stå og oplæse lovforslaget og/eller gentage nogle af talerne fra de ordførere, der har været på før mig, kan jeg sige det meget kort: Liberal Alliance støtter lovforslaget. Tak.

Kl. 14:57

Anden næstformand (Jeppe Søe):

Det er en spændende debat i dag. Næste ordfører er hr. Niels Flemming Hansen fra Det Konservative Folkeparti. Værsgo.

Kl. 14:57

(Ordfører)

Niels Flemming Hansen (KF):

Mange tak for det, formand. Endelig sker der en ensartning af reglerne i Danmark, så vi kommer på omgangshøjde med EU. Det støtter vi naturligvis op om. Samtidig glæder vi os jo over, at der nu bliver adgang til flere private operatører på markedet. Det synes vi er godt.

Vi har en enkelt bekymring, som vi gerne vil adressere over for ministeren og høre ministerens kommentar til. Det er jo den her udfordring med, at vi i dag laver det her i forhold til havari, og der tager vi de ultralette fartøjer med. Men Havarikommissionen er jo finansieret af safetyafgifterne, som er finansieret af passagertrafikken, og man kan bare spørge ind til rimeligheden i det og sige: Er det passagertrafikken, der så skal betale for resten? Det har jeg i hvert fald nogle spørgsmål til, når vi kommer i gang med behandlingen, men som udgangspunkt er vi positive over for lovforslaget. Det er klart.

Kl. 14:58

Anden næstformand (Jeppe Søe):

Tak til ordføreren. Næste ordfører er fru Jette Gottlieb fra Enhedslisten.

Kl. 14:58

(Ordfører)

Jette Gottlieb (EL):

Altså, det her er jo et lovforslag, som vi behandler, med fire punkter, der er fuldstændig uafhængige af hinanden, og jeg har det mest sådan, at det er et teknisk forslag. Men jeg har lige noget i forhold til det med, at man fremover kun kan kommunikere via digitale løsninger. For det, der bliver sagt, er jo, at de borgere, der eventuelt har et ønske om at klage – lad os nu forudsætte, at de er fritaget for digitale løsninger – så skal klage til Trafikstyrelsen, og det vil jeg i så fald meget gerne senere have redegjort for hvordan man kan gøre og hvordan man kan få vejledning i og sådan noget. Jeg synes ikke, det er så enkelt.

Så er der spørgsmålet om Havarikommissionen. Jeg synes, det er godt at få præciseret, at Havarikommissionen er en uafhængig størrelse, og at der ikke ligger nogen mulighed for instruksbeføjelser til at fastsætte det. Men det betyder vel også, at Havarikommissionen så kan iværksætte undersøgelser på egen hånd, f.eks. undersøgelser af fritflyvende banelys og sådan nogle ting, og at de i givet fald vil kunne komme med indberetninger vedrørende sådan nogle spørgsmål. Og hvis det er tilfældet, mener jeg, at lovforslaget generelt mest er af teknisk art og noget, som jeg kan se at vi kan tilslutte os.

Kl. 15:00

Anden næstformand (Jeppe Søe):

Tak til ordføreren. Næste ordfører er hr. Stinus Lindgreen fra Radikale Venstre. Nej. Så er det hr. Nick Zimmermann fra Dansk Folkeparti. Nej. Så er det fru Christina Olumeko, som er klar, kan jeg se, fra Alternativet. Værsgo.

Kl. 15:00

(Ordfører)

Christina Olumeko (ALT):

Tak for ordet. Vi behandler efterhånden så mange lovforslag i Folketinget, at mange lovforslag bliver samlet til bunker af enkeltvise behandlinger, også selv om lovforslagene ikke har det store med hinanden at gøre, ligesom det her lovforslag.

Men det til side og til det centrale kan jeg på vegne af Alternativet og Radikale Venstre – beklager jeg ikke lige fik det sagt før til jer – støtte lovforslaget, da vi finder det vigtigt, at luftfartsloven bringes i overensstemmelse med gældende EU-ret. Samtidig kan Alternativet og Radikale Venstre bakke op om, at Trafikstyrelsen med lovforslaget kan overlade opgaver vedrørende tilrettelæggelse og afholdelse af prøver til en privat aktør. Her mener vi, det naturligvis er vigtigt, at Trafikstyrelsens nye opgave med at skulle vurdere, om en ansøger lever op til udpegningskravene, samt tilsyn med efterlevelse af delegationen ikke bliver for administrativt tung. Til sidst kan Alternativet og Radikale Venstre også støtte udvidelsen af ansvarsområdet for Havarikommissionen, så undersøgelsesområdet også dækker ultralette flyfartøjer. Tak.

Kl. 15:02

Anden næstformand (Jeppe Søe):

Tak til ordføreren. Næste ordfører er hr. Kim Edberg Andersen, Nye Borgerlige. Vi har registreret, at der er hilst fra Radikale.

Kl. 15:02

(Ordfører)

Kim Edberg Andersen (NB):

Tak, formand. Igen skulle det være sådan en meget ligetil ordførertale, og så siger Alternativet, at de støtter forslaget, og så bliver jeg simpelt hen altid noget nervøs, og så skal jeg lige genoverveje. Men Nye Borgerlige støtter forslaget.

Kl. 15:02

Anden næstformand (Jeppe Søe):

Næste ordfører er hr. Lars Boje Mathiesen, uden for grupperne.

Kl. 15:02

(Privatist)

Lars Boje Mathiesen (UFG):

Det er et ganske fint forslag, hvor to af elementerne er ganske tilforladelige. Jeg har dog et spørgsmål. Det kan være, at ministeren, når han kommer på talerstolen, kan adressere det. Det er lidt omkring de beføjelser, som nu bliver tilføjet til ministeren, om havariundersøgelser. Jeg er lidt bekymret over, om vi her begynder at sætte noget i gang, der ikke er behov for. Så jeg kunne godt tænke mig at få belyst, om det er således, at der på nuværende tidspunkt har været et bestemt antal ulykker, hvor der har været behov for, at Havarikommissionen gik ind og lavede noget, men hvor de sagde nej, og hvor ministeren gerne ville have det gjort – det kan godt være tidligere ministre, jeg siger ikke, at det skal være den nuværende – men om der simpelt hen har været det, og at det er derfor, man nu ønsker, at den her beføjelse skal sættes ind. Også i forhold til at man nu indsætter, at det skal ske automatisk, er jeg bekymret for, om det er øget bureaukrati, øget administration. Vi har jo en regering, som også ligesom tidligere regeringer har stået og sagt: Vi skal begrænse bureaukratiet, vi skal begrænse administrationen. Her frygter jeg lidt, at man går den gale retning ved at gøre det obligatorisk, at man skal gøre noget, der måske ikke er behov for. Og når man gør noget obligatorisk, så er det også sådan derude, at de vil gøre det. Det er jo netop måske mere administration, mere bureaukrati og mere bøvl, uden at der rent faktisk er et behov for det. Tak.

Kl. 15:03

Anden næstformand (Jeppe Søe):

Tak til ordføreren. Så er der en enkelt mulighed for en skammeplads her til hr. Nick Zimmermann fra Dansk Folkeparti, som nu er ankommet. Så kan jeg vist ikke bore i det mere.

Kl. 15:04

(Ordfører)

Nick Zimmermann (DF):

Tusind tak for det. Det er jeg rigtig glad for.

Der er jo ikke nogen tvivl om, at der er sket meget inden for luftfarten her inden for de senere år. Vi ser jo stadig flere droner, der overflyver områder, og vi ved jo også, at der er virksomheder, der arbejder med den her droneteknologi i forhold til udbringning af pakker og andet, og det er selvfølgelig indlysende, at vores luftfartslov skal afspejle den virkelighed, som vi befinder os i. Derfor er det også helt centralt, at Havarikommissionen får en pligt til at udføre undersøgelser af havarier med de her ultralette luftfartøjer, hvor der jo kan ske alvorlig tilskadekomst, og på den måde lukker forslaget jo et hul i lovgivningen.

Forslaget indeholder også et element, som vedrører muligheden for at give et luftfartøj, der ikke er hjemmehørende i Danmark, men i et andet EU-land, mulighed for at have en permanent base i Danmark. Det er ikke et forslag, som vi er specielt begejstret for i Dansk Folkeparti, selvfølgelig primært fordi vi er bekymret for, hvad man kan få af idéer i EU. Men hvis man f.eks. forestiller sig, at noget lignende gjaldt for motorkøretøjer, så ville det jo de facto betyde, at man kunne have indregistreret sin bil i et andet EU-land til en måske billigere afgift end i Danmark i stedet for, som det er tilfældet i dag, at skulle indregistrere sit køretøj i Danmark, 30 dage efter at man er flyttet hertil. Så den del er vi ikke fuldstændig trygge ved.

Resten af lovforslaget vil vi godt bakke op om, men jeg vil gerne fremhæve, at det selvfølgelig i forhold til den digitale selvbetjeningsløsning for kontakten med Trafikstyrelsen er helt afgørende for os, at personer, der er fritaget for digital post, fortsat har mulighed for at bruge et analogt alternativ, og at de altså ikke tvinges til at anvende en digital selvbetjeningsløsning, som de ikke har forudsætningerne for at kunne anvende.

Så kort og godt: Vi vil følge udvalgsarbejdet, og så vil vi vurdere, om vi kan støtte det samlede forslag, når vi når til anden- og tredjebehandlingen. Tak.

Kl. 15:06

Anden næstformand (Jeppe Søe):

Tak til ordføreren. Så er det transportministeren.

Kl. 15:06

Transportministeren (Thomas Danielsen):

Tak for det, formand. Jeg vil godt starte med at takke ordførerne for deres bemærkninger, også selv om man kan sige, at der ikke er så meget politik i lovforslaget, men så er der jo måske nærmere en hel del sådan praktiske forhold i lovforslaget. Jeg vil prøve at slutte af med de spørgsmål, der kom fra jer, og hvis der er nogen, jeg glemmer, må I spørge fra jeres pladser eller i den efterfølgende behandling.

Men det handler for det første om at undgå, at vi får en sag ved EU-Domstolen, og vi får derfor opdateret luftfartslovens bestemmelser om retten til adgang til luftfart på dansk område, så ordlyden er i overensstemmelse med EU-retten. Ændringen foreslås i kølvandet på, at Danmark har modtaget en åbningsskrivelse og en begrundet udtalelse fra Europa-Kommissionen.

For det andet giver lovforslaget mulighed for, at visse beføjelser på droneområdet kan uddelegeres til private virksomheder. Dronebranchen har gennem de senere år været igennem en stor professionalisering, og det giver god mening, at visse beføjelser på droneområdet, såsom tilrettelæggelse og vurdering af droneeksamener, kan udlægges til private virksomheder. Disse beføjelser skal naturligvis kun kunne lægges ud, hvis Trafikstyrelsen i det konkrete tilfælde vurderer, at det vil være luftfartssikkerhedsmæssigt forsvarligt og de relevante kompetencer er til stede.

Apropos den hastige udvikling på droneområdet giver det også mening ud fra et borger- og sagsbehandlerperspektiv, at vi i luftfartsloven tager højde for den digitale udvikling. Luftfartsloven muliggør allerede i dag, at borgere og virksomheder på visse specifikke luftfartsområder skal benytte sig af en digital løsning, når de gerne vil have en sag behandlet hos Trafikstyrelsen. Det gør sig også gældende på f.eks. passagerrettighedsområdet. Med lovforslaget foreslås det at bringe luftfartsloven helt ind i 2023 og muliggøre, at sagsbehandling kan digitaliseres på tværs af det samlede luftfartsområde. Der skal dog naturligvis fortsat være mulighed for at blive undtaget fra et eventuelt krav om brug af digitale løsninger for de borgere, der ikke kan benytte sig af en sådan løsning, og det tager de foreslåede bestemmelser også højde for.

Så har der været nogle spørgsmål fra ordførerne. Hr. Niels Flemming Hansen stillede spørgsmål til måden, man finansierede det her med Havarikommissionen og de ultralette fly på. Hr. Niels Flemming Hansen har jo sådan set en pointe i, at det er brugere, som ikke er medfinansierere, fordi de ikke har passagerer. Til gengæld vil jeg sige, at hele branchen jo har oplevet en markant smidiggørelse eller forsimpling af hele måden, man håndterer det her på gebyrmæssigt. Og jeg ved snart ikke, hvad jeg skal sammenligne med, måske ud over den her lystbådsafgift, som måske er et godt eksempel. Den finansierer Lyngby Radio, altså deres nødradio. Der kan man jo godt diskutere, om det er fair, at den store lystbåd skal betale en afgift til Lyngby Radio, når den lille jolle ikke skal betale, selv om den lille jolle også kan komme i havsnød. Jeg tror, hvis man skal gøre regnebrættet op, at aktørerne er meget begejstrede for den smidiggørelse, det har medført, at hele afgiftssystemet er blevet så simpelt, at man nu faktisk har udenlandske passagerer til at finansiere Havarikommissionen. Sådan kan man også vende den om. I stedet for at det kun er danske brugere, har man altså med en passagerafgift nu mulighed for, at det er udenlandske passagerer, som finansierer det.

Digitale løsninger er jo et af de områder, hvor vi virkelig er frontrunnere i Danmark i forhold til at få digitaliseret vores samfund, og det bringer en masse godt med sig. F.eks. når man skal uploade noget på en hjemmeside i stedet for at sende en mail, undgår man ofte misforståelser, skuffelser over sagsbehandlingsmetoder osv., fordi du på en side vil kunne sige: Hov, du mangler at uploade et eller andet dokument, eller at du skal indtaste den og den oplysning, som man måske nogle gange glemmer, når man skriver en mail til en styrelse. Så bliver man måske guidet igennem et system, hvor man får alle oplysninger med, og får dermed ikke et retursvar, hvor der efter flere dages tomgangstid bare står: Vi mangler nogle oplysninger. Det er positivt.

Kl. 15:11

Så vil der helt sikkert findes eksempler på folk, som ikke er digitale, og det skal vi selvfølgelig også tage hensyn til, og det er noget af det, som vi vil udmønte i en bekendtgørelse efterfølgende. Men især for den her gruppe er der tale om, at den er meget, meget begrænset. Men naturligvis skal vi sikre adgangen. Jeg vil bare understrege, at gevinsten bliver langt, langt større end slagsiden for de ganske, ganske få, som ikke er digitale og har berøring med det her område.

Så kan jeg læse mine egne noter her om jeres spørgsmål. Der står: Havarikommissionen fri og uafhængig. Det var sådan set fru Jette Gottlieb og hr. Lars Boje Mathiesen, som stillede lidt det samme spørgsmål, men måske med to forskellige indgangsvinkler. Jeg kan bare sige, at det er kommissionen, der har stillet krav om, at det bliver skrevet ind, at man skal være uafhængig. Der er ikke noget fortilfælde, hvor Havarikommissionen har nægtet at undersøge et flystyrt, og så har ministeren måttet slå i bordet og sige: Det skal I undersøge. Sådan er det heldigvis ikke i Danmark. Men hvad angår det her med flystyrt, kan det være, at der er nogle andre lande, som bøvler lidt med det, måske særlig uden for EU, men det er altså ikke noget, som vi, altså koblet op på politik, har nogen som helst praktiske referencer til skulle have givet udfordringer. Men det er noget, som man fra kommissionens side har bedt om.

Så står der også en ekstra linje, som jeg på stående fod husker som noget i retning af: I særlige tilfælde kan jeg som transportminister dog kræve eller bede kommissionen om at udføre et arbejde. Men det er altså, hvis jeg skal tjene bl.a. jer, hvis jeg har brug for Havarikommissionen til at bistå mig med at lave et diasshow til et transportordførermøde eller et eller andet. Så har jeg stadig væk mulighed for at spørge dem om det. Så det er fuldstændig uproblematisk. Så der er ikke andre end dem, der tager havarier op.

Fru Jette Gottlieb spurgte til, om de så nu af egen kraft kunne gå ud og rejse  diverse sager. Det kan de ikke. Havarikommissionen kan kun gå ind i spørgsmål om havarier og belyse de spørgsmål, ikke andre sager.

Jeg håber, at jeg kom rundt om de fleste spørgsmål. Ellers er der selvfølgelig mulighed for opfølgende, og ellers kan vi tage det i den efterfølgende lovbehandling. Og så vil jeg ellers bare takke ordførerne for gode drøftelser, og jeg ser frem til udvalgsbehandlingen af forslaget.

Kl. 15:14

Anden næstformand (Jeppe Søe):

Tak til ministeren. Der er ikke flere, der har bedt om ordet. Forhandlingen er nu sluttet.

Jeg foreslår, at lovforslaget henvises til Transportudvalget, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 36:

Forslag til lov om ændring af lov om mediestøtte. (Ændringer i mediestøtten, støtte til ugeaviser og støtte til publicistiske magasiner).

Af kulturministeren (Jakob Engel-Schmidt).

(Fremsættelse 04.10.2023).

Kl. 15:14

Forhandling

Anden næstformand (Jeppe Søe):

Forhandlingen er åbnet, og den første ordfører er hr. Kasper Sand Kjær fra Socialdemokratiet. Værsgo.

Kl. 15:14

(Ordfører)

Kasper Sand Kjær (S):

Tak for ordet, formand. Lovforslaget, som vi nu skal behandle, har til formål at implementere flere dele af den medieaftale, som regeringen indgik med et bredt flertal i Folketinget før sommerferien. Det har man jo forsøgt ad et par omgange – at indgå en medieaftale – men der er som regel kommet et valg i vejen, så på den måde er det jo nok meget klogt af regeringen den her gang at gøre det tidligt i valgperioden, så vi faktisk kan komme videre med at implementere nogle af de ændringer, som der er bred enighed om i Folketinget.

Lovforslaget her foreslår dels at tilpasse mediestøtten til nyhedsmedier, så vi i højere grad kan styrke de lokale og regionale medier, dels etablerer lovforslaget en, må man sige, længe ventet pulje til ugeaviser og også en ny pulje til publicistiske magasiner. Og endelig foreslås det med lovforslaget her at tilpasse mediestøtten, så både den redaktionelle produktionsstøtte og innovationspuljen gøres mere platforms- og teknologineutrale.

Bagtæppet for lovforslaget, men selvfølgelig også for den politiske aftale i det hele taget, er jo en hastig teknologisk udvikling, som fuldstændig har ændret spillebanen for både de lokale og de regionale, men jo for så vidt også for de nationale nyhedsmedier. Mange af særlig de lokale og regionale nyhedsmedier har jo i virkeligheden igennem flere år været truet på deres eksistensgrundlag. Det beror jo i høj grad med de modeller, der er i dag, på læsere af fysiske aviser og på de annonceindtægter, som kommer med. Samtidig er de udfordret af stigende priser på omdeling. Og det er klart, at når danskernes nyhedsvaner ændrer sig og de i højere grad flytter over på det digitale, og når annonceindtægterne i stedet for at havne hos medierne havner hos store internationale techgiganter, udfordrer det selvfølgelig de lokale og regionale ugeaviser og nyhedsmedier. Og det er jo også det, der har været årsagen til, at flere af dem har måttet dreje nøglen rundt. Det sætter sig jo så i, at vi får områder i Danmark, hvor der ikke er nogen, der laver nyheder om det lokale liv, og hvad der foregår. Vi får det, der også med et andet ord kaldes nyhedsørkener.

De landsdækkende nyhedsmedier kan jo ikke løfte den opgave at sikre, at hele landet bliver behandlet redaktionelt – at der er nyheder om det lokale liv, at de lokale dagsordener bliver dækket, og at de lokale beslutningstagere bliver gået efter i sømmene. Derfor er det helt afgørende, at vi med det her lovforslag sikrer en bedre støtte til de lokale og regionale nyhedsmedier. Nyhedsørkenerne understreger behovet for det, og det er derfor, at det lovforslag i dag er fuldstændig afgørende for det nære, lokale demokrati, som leves i hele Danmark.

Det gøres helt konkret ved at indføre et differentieret støtteloft. For de landsdækkende medier sænkes støtteloftet, men skal forhøjes for de lokale og regionale medier. På den måde kan vi flytte noget af den redaktionelle produktionsstøtte ud lokalt. Lovforslaget indeholder også en reduktion af supplementsordningen, hvor der fortsat vil være god støtte til de små landsdækkende dagblade, som jo i sig selv løser en vigtig opgave, men som også sikrer, at der er diversitet og mangfoldighed i de landsdækkende nyhedsmedier.

Med forslaget her etableres der også to nye puljer: dels den længe ventede pulje til ugeaviser, som jo mange steder er helt afgørende for den lokale nyhedsformidling, det lokale demokrati – og det er rigtig godt, at vi også får de penge hurtigt ud at virke med lovforslaget her – dels en pulje for de publicistiske magasiner, der har samfundsmæssig, politisk og kulturel karakter. Og det synes vi i Socialdemokratiet også er fornuftigt, altså at gøre op med nogle af de skævheder, som har hersket.

Endelig gør lovforslaget jo også det, at det tager nogle vigtige skridt imod at modernisere produktionsstøtten og innovationspuljen, så den også kan følge med den teknologiske udvikling og udviklingen i danskernes medievaner. Det betyder jo bl.a., at medierne nu i højere grad kan supplere nyhedsformidlingen på print med andre formater – det kunne være levende billeder og lyd – og det samme gælder for innovationspuljen, som jo netop har til formål at udvikle nye formater, nye formidlingsmetoder af journalistikken. Så lovforslaget forsøger at gøre det mere platforms- og teknologineutralt og er første vigtige skridt i en modernisering af mediestøtten.

Socialdemokratiet er rigtig glade for det lovforslag, som ligger her. Vi tror, det tager mange vigtige skridt mod at fremtidssikre mediestøtten, så vi også i fremtiden har en levende demokratisk samtale, har frie, uafhængige og stærke nyhedsmedier i Danmark, og at vi har et godt økosystem af både lokal, regional og national journalistik. Så vi bakker naturligvis op. Tak for ordet.

Kl. 15:19

Anden næstformand (Jeppe Søe):

Tak til ordføreren. Den næste ordfører på talerstolen er hr. Jan E. Jørgensen fra Venstre.

Kl. 15:20

(Ordfører)

Jan E. Jørgensen (V):

Det var meget fortjent, at det var hr. Kasper Sand Kjær, der holdt ordførertalen her, og ikke hr. Mogens Jensen. For jeg sad jo bl.a. sammen med hr. Kasper Sand Kjær og forhandlede medieaftale under den socialdemokratiske regering, hvor vi desværre ikke kunne være med fra Venstres side, da vi nåede frem til målstregen. Men det betød i virkelighedens verden ikke så meget, for som hr. Kasper Sand Kjær selv var inde på, blev det medieforlig jo aldrig nogen sinde omsat til lovgivning, og det, at vi har lavet en aftale, er jo ikke i sig selv nok, for aftalen skal også omsættes til lov, før den træder i kraft. Og det var jo præcis det samme, som skete dengang, vi havde VLAK-regeringen, som også fik lavet en meget, meget fin aftale, som vi alle sammen var meget stolte af, men som bare heller ikke blev til så meget i virkelighedens verden, fordi den ikke nåede at blive omsat til lov.

Så det er nok meget godt, at vi både behandler lovforslaget nu her sådan i den første del af samlingen, men at der også er tale om en bred aftale, der går ind over midten, så vi ikke igen og igen kommer i den situation, at de røde partier så laver en aftale, som er meget ideologisk osv., men som ikke rigtig bliver til noget, fordi der så kommer et valg og magten skifter og den så ikke bliver gennemført, og så kan de blå partier lave en aftale, der også er meget ideologisk, og ih, hvor er vi nu blå, men som heller ikke bliver til noget i virkelighedens verden, fordi magten skifter. Nu er der kommet ro, nu er der forudsigelighed, og nu ved pressen, medierne, hvad de kan regne med.

Det forslag, vi behandler i dag, handler om de trykte medier, og der er flere ting i aftalen, som nu bliver omsat til lov, og som jeg synes det er værd at fremhæve. En af tingene er vores lokalaviser, altså ugeavispuljen, som vi opretter. Lokalaviserne er i meget høj grad presset på annoncerne. Der er færre, der læser de trykte ugeaviser eller distriktsaviserne, eller hvad vi nu vælger at kalde dem, flere og flere får de her nej tak-klistermærker på postkassen, og det betyder, at det er sværere for dem at sælge annoncer, og der er områder i Danmark, hvor de lokale ugeaviser er den eneste kilde til at orientere sig om, hvad der sker i lokalsamfundet. Hvis der sker noget i Gladsaxe, i Bagsværd eller i Nordvestkvarteret i København, så er det de lokale ugeaviser, der dækker det, for der findes ikke regionale dagblade, der beskæftiger sig med situationen dér eller situationen på den københavnske Vestegn og i Københavns og Frederiksberg Kommuner. Her for nylig kunne vi se, at Jysk Fynske Medier var ude at afskedige hver fjerde af deres redaktionelle medarbejdere i hovedstadsområdet – for de driver, på trods af at de hedder Jysk Fynske Medier, altså også de københavnske lokalaviser – og hver fjerde er ret voldsomt. Så det, at vi her går ind med en ugeavispulje, vil sikre, at ugeaviserne forhåbentlig fremover vil kunne overleve og være med til at bringe lokale nyheder frem til borgerne i lokalområdet.

Så er der en anden pulje, nemlig puljen til magasiner med publicistisk indhold, og bag den ikke så voldsomt sigende overskrift gemmer der sig, tror jeg, bl.a. en af de eneste clickbait-overskrifter, jeg har fået i min tid som politiker, nemlig en clickbait-overskrift, der hed Besynderlig forskelsbehandling af Margrethe Vestager og side 9-pigen, og det har forhåbentlig fået rigtig mange til at læse, hvad det dog handlede om. Men det handlede om, at Euroman havde lavet et virkelig godt dybdeborende interview med Margrethe Vestager over rigtig, rigtig mange sider, og Euroman får ingen støtte. Hvorfor gør Euroman ikke det? Det er, fordi Euroman udgives af Egmont, og Egmont er ikke omfattet af nulmoms, Egmont får ikke mediestøtte, og derfor får Euroman heller ikke støtte. Men når Ekstra Bladet giver digital adgang til sit sikkert glimrende arkiv over side 9-piger, ja, så er det momsfrit, det får mediestøtte osv. Hvorfor? Fordi det er JP/Politikens Hus, der udgiver det. Det er ærlig talt mærkeligt.

Så fremover, og det er noget, som jeg er rigtig glad for, og som vi også er rigtig glade for i Venstre, bliver der også mulighed for, at magasinerne, både i den trykte form og i den digitale form, kan få støtte til deres journalistudgifter til de artikler, der har samfundsrelevans, kulturel relevans eller politisk relevans. For befolkningen orienterer sig altså i rigtig mange andre medier end sådan de traditionelle aviser. Så det er også noget, der er rigtig godt og positivt, og samtidig bliver mediestøtten fremover mere platformsneutral, og vi går i højere grad ind og støtter digitale medier, podcastmedier og andet. Det synes vi også er glædeligt. Så det kommer næppe bag på nogen, at Venstre er med i aftalen, men Venstres folketingsgruppe støtter naturligvis også lovforslaget. Og jeg vil i øvrigt sige tak til aftalepartierne og til ministeren for et fremragende samarbejde.

Kl. 15:25

Anden næstformand (Jeppe Søe):

Tak til ordføreren. Den næste ordfører på talerstolen er hr. Mike Villa Fonseca fra Moderaterne.

Kl. 15:25

(Ordfører)

Mike Villa Fonseca (M):

Tak for ordet, formand. Så er det første gang, at jeg skal stå på talerstolen som kulturordfører for Moderaterne, og det har jeg også glædet mig til. I dag behandler vi et lovforslag, der har mange elementer i sig, og der er allerede blevet sagt en del af andre før mig, så jeg vælger at fremhæve to elementer, som jeg synes er vigtige, så jeg ikke gentager for meget af det, der allerede er blevet sagt. Helt overordnet støtter Moderaterne og jeg den nye medieaftale. Jeg er glad for, at den nye medieaftale ser ud, som den gør. Så tillad mig at fremhæve to ting, der virkelig driver mig.

Jeg er selv opstillet i og kommer fra Køge. Desuden er jeg nok også den yngste her i salen, lige bortset fra Mikkel Bjørn. Så for det første er det glædeligt, at vi nu med rette støtter nogle mindre nyhedsmedier og redaktører ude lokalt. Det er rigtig vigtigt. I H.C. Andersens digt »I Danmark er jeg født« fra 1850 lyder det i anden linje: »... derfra min verden går«. I virkeligheden går manges verden fra der, hvor de bor og er forankret til daglig, altså netop ude i det lokale nærdemokrati. Det er vigtigt med nærdemokratiet i det lokale, og det er vigtigt med de regionale nyheder, der optager danskerne til daglig. Hvordan står det til i den lokale institution? Hvordan ser den lokale folkeskole ud? Hvordan går det med ældreplejen? Og er købmanden mon lukningstruet, eller kommer der måske en ny købmand? Derfor er jeg som en mand fra Køge, der virkelig værdsætter mit lokalområde, særlig glad for, at vi nu etablerer en pulje, der skal fremme lokaljournalistikken.

Så fik jeg indledningsvis også nævnt, at jeg foruden at være fra Køge også er en ung mand; det er nok ikke svært at se. Så for det andet er jeg glad for, at vi i fremtiden tilgodeser ikke kun de mere, og jeg tillader mig som en ung mand at sige gammeldags og mere traditionelle medier, men at vi nu også kigger på, at de mere moderne måder, hvorpå unge mennesker i dag også får deres nyheder, f.eks. via podcasts og videoer, i fremtiden også kan komme med i supplementsordningen . Det er jeg glad for.

I sig selv er det jo en fremtidssikring af vores alles mediestøtte, og i en tid, hvor AI og fake news fylder meget, er det på sin plads, at vi helgarderer os og udviser rettidig omhu ved at sikre adgang til frie og uafhængige medier. Moderaterne støtter forslaget. Tak for ordet, formand.

Kl. 15:27

Anden næstformand (Jeppe Søe):

Selv tak for det, og tak til ordføreren. Næste ordfører på talerstolen er fru Charlotte Broman Mølbæk fra Socialistisk Folkeparti.

Kl. 15:28

(Ordfører)

Charlotte Broman Mølbæk (SF):

Tak for det, formand. Jeg vil starte med at gå med i koret om, at det endelig lykkedes os at komme i mål med en medieaftale og det endelig lykkedes os at komme i mål med en medieaftale, der også er bæredygtig. Der har manglet kontinuitet i lang tid på hele medieområdet, og derfor er vi i SF også glade for, at det lykkedes os at få en aftale i sidste ende, også selv om det har måttet betyde, at vi har måttet sige farvel til nogle af vores darlings. Sådan er det med politiske kompromisser, men jeg synes nu alligevel, at aftalen er blevet rigtig god og i virkeligheden også minder meget om den aftale, vi lavede med den forrige regering.

I dag lovbehandler vi nogle forskellige elementer, som det i virkeligheden har været rigtig vigtigt at vi får igangsat. Det er bl.a. en omfordeling, således at vi styrker de mindre, lokale aviser – de har været stærkt udfordrede i rigtig mange år – og det gør vi både med omfordeling fra de større mediehuse til de mindre, men vi gør det også med ugeavispuljen. Ligeledes laver vi også et lille indhug i supplementspuljen, der dog alligevel består. Det er rigtig vigtigt, at vi bliver ved med at tænke i, at vores mediestøtte også stadig væk er vigtig for at skabe det her stærke demokrati, og særlig i en tid, hvor alting er så omskifteligt.

Det er ikke kun et ønske om kontinuitet, og det er også vigtigt, at vi ønsker en modernisering af mediestøtten. Vi er opmærksomme på, at det her jo er første del af det, fordi vi hele tiden er i en konstant udvikling og ønsker at styrke branchens modstandsdygtighed i forbindelse med disse udviklinger. Derfor er vi også meget tilfredse med, at der i aftalen ligger en fælles forståelse og et forpligtende arbejde på, at vi fremadrettet vil udvikle og justere også på mediestøtten, så vi også gør det muligt, at den fremadrettet bliver tidssvarende i takt med innovation og teknologiske fremskridt.

Så det er vigtigt, at vi nu har styrket mediestøttens evne til at følge med udviklingen inden for branchen, og det har vi gjort ved at gøre støttekriterierne mere platforms- og teknologineutrale. Det er rigtig væsentligt, fordi mediestøtten så lettere kan håndtere de forandringer, der er, og som vi jo uundgåeligt kommer til at opleve, og som vi umuligt kan forudse hvad der kommer til at ske med.

Med aftalen vil vi også gøre en stor forskel på det her punkt allerede nu, fordi vi også neutraliserer nogle af de uligheder, der har været i støtten netop på grund af den teknologiske udvikling, som branchen allerede har været igennem. Det er ikke kun en modernisering af mediestøtten, som vi er glade for er en del af den her aftale; den forbedrer jo netop også vilkårene for lokale og regionale medier, så også nye medier kan opnå succes og opstå, og det er vigtigt for os i SF at støtte op omkring det.

Vi mener, at vi med den her aftale også øger og støtter innovation i mediebranchen, så flere får mulighed for at nytænke måderne, vi har medierne på. Vi ser bl.a. nogle medier som Zetland, der har en helt anden måde at formidle deres nyheder på, og på den måde er det vigtigt, at vi også hele tiden tænker på, at børn og unge bliver nyhedsbrugere og medieforbrugere på en helt anden måde, end vi allerede kender til. Nyheder kommer også i form af podcast, og den har været ret skjult tidligere i det mediestøttesystem, og derfor er vi også glade for, at man også åbner op på flere parametre her.

Så for SF er det essentielt med en nyskabende og innovativ mediebranche, som er stærk og i stand til at holde øje med folkestyret, både på nationalt plan, men faktisk også ude lokalt i kommunerne. De lokale medier er bare helt centrale for at holde øje med politikerne og de andre magtstrukturer, men også for at informere om de lokale spændende og vigtige ting, der også er, og som folk oplever rundtomkring i hele landet. Alting foregår ikke lige her, hvor vi står nu, selv om man nogle gange godt kunne tro det.

Stærke lokale medier er helt essentielle for en stærk og en fri presse, og den fri presse er grundstenen i et sundt og stærkt demokrati, og vi mener, at vi med den her aftale styrker mediernes mangfoldighed og dermed også det danske demokrati. SF bakker naturligvis op om den her aftale. Vi ser frem til det samarbejde, vi fortsat skal have omkring det.

Og så skal jeg huske at hilse fra hr. Søren Søndergaard, som repræsenterer Danmark et andet sted i verden, og sige, at Enhedslisten også tilslutter sig aftalen.

Kl. 15:32

Anden næstformand (Jeppe Søe):

Tak til ordføreren. Næste ordfører på talerstolen er hr. Søren Espersen for Danmarksdemokraterne.

Kl. 15:33

(Ordfører)

Søren Espersen (DD):

Tak for det. Lad mig starte med konklusionen: I Danmarksdemokraterne stemmer vi ja til forslaget. Det gør vi, selv om vi ikke er en del af medieaftalen, for det er jo med L 36 sådan, som det i øvrigt er med alle lovforslag, at der er fornuftige såvel som ikke så fornuftige elementer i aftalen. Der må man så som parti vælge, om man kan være med i hovedaftalen, eller om man ikke kan. Således var der mange udmærkede initiativer i den samlede aftale, som vi var for, men vi var imod finansieringen, nemlig streamingskat.

Lovforslaget her, L 36, er vi svært godt tilfredse med, altså at tilpasse mediestøtten til nyhedsmedier, herunder omfordeling af redaktionel produktionsstøtte fra landsdækkende medier til lokale og regionale nyhedsmedier. I Danmarksdemokraterne ser vi det altså sådan, at forslaget styrker lokale og regionale medier og omfordeler produktionsstøtten fra landsdækkende til lokale og regionale nyhedsmedier. Sådan noget som dette er præcis, hvad Danmarksdemokraterne står for – hvor det gælder at styrke sammenholdet i Danmark og derved sikre, at vort land ikke knækker over – hvilket jo i høj grad således er i tråd med Danmarksdemokraternes politik om et sammenhængende Danmark. Tak.

Kl. 15:34

Anden næstformand (Jeppe Søe):

Selv tak. Næste ordfører på talerstolen er fru Katrine Daugaard fra Liberal Alliance.

Kl. 15:34

(Ordfører)

Katrine Daugaard (LA):

Tak for det. Vi har i Liberal Alliance den principielle holdning, at medierne står sig bedst ved at være frie og økonomisk uafhængige af staten. Det er ikke sundt, at den institution, som agerer demokratisk vagthund, skal fodres af magthaverne. Af denne grund synes vi, at mediestøtten ideelt set burde afvikles, selv om det vil kræve, at de rigtige kommercielle forhold er til stede.

LA finder det i grunden positivt at omfordele støtte fra de store medier til de lokale og regionale medier, men det bør ske ud fra objektive kriterier og inden for princippet om ligebehandling. Det foreliggende lovforslag lever efter Liberal Alliances opfattelse desværre ikke op til grundlæggende krav om at bygge på klare, objektive tildelingskriterier og transparens, ligesom jeg finder det forkert, at man forfordeler ud fra beliggenhed i stedet for indhold. At dette er en farlig og ærgerlig vej at gå ned ad, så vi i særdeleshed i sagen om 24syv.

Den seneste udvikling i medielandskabet viser med al ønskelig tydelighed, at der er et marked for frie og økonomisk uafhængige medier. Brugerne er villige til at betale for deres medieforbrug. Vi må leve med, at der er techgiganter, som konkurrerer om brugernes tid. Den udvikling kan vi ikke modvirke. Derimod kan vi hjælpe de danske private medier ved at sikre, at DR ikke skaber usund konkurrence. Techgiganterne har muligvis meget magt, men de overflødiggør jo ikke danske medier eller dansk journalistik. Danske medier må retænke måden, de driver forretning på, og det synes jeg faktisk allerede at de er rigtig godt i gang med.

I 2022 blev der i alt givet 390 mio. kr. i mediestøtte. For JP/Politikens Hus steg omsætningen med 318 mio. kr. til 3,3 mia. kr. Koncernen har nu et overskud på 287 mio. kr. Berlingske Media fik et driftsresultat på 72 mio. kr. og nåede en omsætning på 756 mio. kr. Begge koncerner fremhæver selv, at deres økonomiske fremgang skyldes et øget salg af digitale abonnementer og annoncesalg. Så kunne man måske synes, at det faktisk var helt fair at omfordele nogle af de penge til lokal og regional journalistik, men det samme gør sig faktisk gældende for en koncern i en anden del af landet, nemlig Det Nordjyske Mediehus, som står bag 25 regionale og lokale medier. De skabte i 2021 et overskud før skat på 72,4 mio. kr., og omsætningen steg til 672 mio. kr. Koncernen forklarer ligeledes, at væksten skyldes større digital udvikling og bedre annoncering. Det kan altså lade sig gøre.

Så lad mig slutte af med at citere fra et af høringssvarene  til dette lovforslag:

JP/Politikens Hus finder, at mediestøtteordningen i dag reelt er overflødig, da store som små medier fint kan sammensætte rentable og attraktive forretningsplaner uden brug af statsstøtte, hvorfor det er mest oplagt at lukke de eksisterende støtteordninger helt. JP/Politikens Hus fremhæver, at såfremt der politisk er et ønske om at opretholde en støtteordning, så bør en sådan ordning alene se på indhold, hvor enhver, der udgiver inden for sådanne typer, skal være berettiget til at søge støtte. Støtten bør derfor også have fokus på indholdet og ikke afsenderen.

Det udsagn er Liberal Alliance enig i, og vi kan derfor ikke bakke op om lovforslaget.

Kl. 15:38

Anden næstformand (Jeppe Søe):

Tak til ordføreren. Næste ordfører er fru Helle Bonnesen fra Konservative Folkeparti.

Kl. 15:38

(Ordfører)

Helle Bonnesen (KF):

Konservative er som bekendt ikke en del af medieaftalen, og der var jo et par alvorlige knaster, der gjorde, at vi simpelt hen ikke kunne stå inde for den. Det handler bl.a. om den nyindførte skat, streamingtjenesten, som jo  højst sandsynligt ender som en ekstra regning hos forbrugerne, og det er en trist udvikling, at vi nu bliver et af de mest beskattede lande også på det her område.

Men der er dele af aftalen, som vi godt mener kan fungere, og jeg kan da med det samme sige, at vi kommer til at stemme for den her del, altså mediestøtten. Vi er positive over for støtte til publicistiske magasiner, vi er positive over for, at produktionstøtten moderniseres, og vi er også meget glade for, at man tager de første skridt i forhold til at indføre nulmoms, selv om man godt ved, at det skal en tur forbi Kommissionen. Endelig er det god konservativ tankegang, at vi støtter de lokale og regionale medier. De kan ofte være centrum for lokale fællesskaber. I en tid, hvor tempoet er højt, udfordringerne og store, bliver det i stigende grad vigtigt, at vi bliver en del af de nære fællesskaber der, hvor vi hører til, og med dem, vi hører sammen med. For vi hænger jo sammen, og det kan netop både lokale initiativer og lokale medier være med til at udfolde.

Men forslaget er ikke helt perfekt, og som Liberal Alliance også var inde på, signalerer nogle af høringssvarene både mangel på transparens og uenighed i fordelingsnøglen i forslaget. Men der var også nogle positive meldinger, så det var lidt en blandet omgang bolsjer.

Alt i alt synes jeg, at man lige skal notere sig, at høringerne altså opfordrer til, at man ser på de her udfordringer omkring transparens og kriterier, og det vil jeg da opfordre forligskredsen til at gøre. Alt i alt vil Konservative dog gerne støtte det samlede forslag.

Kl. 15:41

Anden næstformand (Jeppe Søe):

Tak til ordføreren. Næste ordfører er fru Zenia Stampe fra Radikale Venstre.

Kl. 15:41

(Ordfører)

Zenia Stampe (RV):

Tak for det. Ja, endelig står vi her og skal gennemføre en ordning, som vi har vedtaget to gange ude i det virkelige liv, hvis man må tillade sig at kalde det det, når vi forhandler aftaler. Det kan nogle gange være en overraskelse, tror jeg, for nogle at finde ud af, at mange af de ting, vi behandler her i Folketingssalen, har vi behandlet andre steder før. Og det her er en del af den medieaftale, som vi indgik med den nye regering, og som på mange måder er en kopi af den medieaftale, vi forhandlede med den tidligere regering, og det er, så vidt jeg husker, stort set uændret. Dog er der den tilføjelse, at publicistiske magasiner nu også får penge igennem mediestøtten. Det hilser vi også meget velkommen.

Men jeg har altså ikke lyst til at stå og lave den store gennemgang af ordningen, for det er der andre der har gjort før mig, men der er ikke nogen tvivl om, at det her er medieområdets svar på kommunal udligning. Der er en masse forskellige parametre: Der er noget med de lokale medier og de landsdækkende medier, en balance mellem det, der er en balance mellem de digitale og de fysiske medier, de nye, de gamle osv. osv., og det er en rigtig svær balance at finde. Jeg synes, vi har klaret det rimelig godt. Jeg ved, at det ikke er alle i branchen, der er enige, men det rt også vigtigt for mig at sige i dag, at det her jo for os kun er en justering. Det står stadig væk i medieaftalen, at vi også skal se på hele mediestøttesystemet igen, for vi ser et mediebillede, som er i heftig forandring, både i form af forskellige teknologier, men jo også et benhårdt annoncemarked, hvor vi kan se, at store techgiganter løber med mange af de penge, som vi tidligere kunne drive publicisme for.

Så det er en ny medievirkelighed, og der kan man godt tillade sig at stille det spørgsmål, om det system, vi har, og det, vi vedtager i dag, er bedre end det, vi havde i går, og om det stadig er helt tidssvarende. Det er vi ikke helt sikre på, og derfor glæder vi os til at følge det og deltage i det arbejde, der bliver med at se på en ny mediestøtte, men vi er også glade for de justeringer, vi trods alt er blevet enige om i den her medieaftale.

Kl. 15:43

Anden næstformand (Jeppe Søe):

Tak til ordføreren. Næste ordfører er hr. Mikkel Bjørn, Dansk Folkeparti.

Kl. 15:43

(Ordfører)

Mikkel Bjørn (DF):

Tak for det. Det her lovforslag er en udmøntning af medieaftalen – en aftale, der blev indgået mellem Socialdemokratiet, Venstre, Moderaterne, SF, Radikale, Enhedslisten og Dansk Folkeparti. Forslaget vil styrke både lokale og regionale medier samt magasiner og ugeaviser. Lovforslaget betyder bl.a. en styrkelse af de lokale og regionale medier, og det sker ved en omfordeling af mediestøtten fra de landsdækkende medier til de lokale og regionale medier. Derudover videreføres ugeavispuljen med lovforslaget, og der kommer en pulje, der skal fremme magasiner med publicistisk indhold. Endelig bliver det i højere grad muligt at støtte nyhedsformidling via bl.a. video, radio, podcast og animation på lige fod med den skrevne nyhedsformidling.

Vi tager med det her lovforslag ansvar for vores lokale og regionale medier samt ugeblade, der kæmper med den stigende konkurrence fra de store teknologigiganter. Det er afgørende for os at sikre, at alle dele af Danmark, også de områder, der ligger uden for de store byer, har adgang til pålidelige medier og journalistisk tilsyn. Vi introducerer en ny støtteordning for magasiner, der skaber samfundsvigtigt indhold, men som p.t. ikke nyder godt af mediestøtte eller nulmoms. Samtidig tager vi et skridt for at klæde vores medier på til den digitale tidsalder. Flere og flere danskere fravælger de trykte aviser, og det er vores opgave at sikre støtte til de medieformater, som danskerne foretrækker.

Dansk Folkeparti har altid kæmpet for at sikre, at danske medier reflekterer vores nationale værdier og prioritere borgernes interesser, og i det seneste medieforlig har vi eftertrykkeligt sat vores aftryk på en række vigtige områder, og vi er stolte af de resultater, vi har opnået. Tak for ordet.

Kl. 15:45

Anden næstformand (Jeppe Søe):

Tak til ordføreren. Der er ingen kommentarer. Næste ordfører på talerstolen er fru Pernille Vermund fra Nye Borgerlige.

Kl. 15:45

(Ordfører)

Pernille Vermund (NB):

Tak for ordet. I Nye Borgerlige mener vi, at mediestøtten skal afskaffes, ikke omfordeles. Der er ingen tvivl om, at når vi ser på forslaget, kan det da vække en vis sympati, at man flytter nogle midler ud lokalt. Men når man så læser ned i lovforslaget, er der jo, som ordføreren for Liberal Alliance nævnte tidligere, også nogle kriterier, som gør, at det er svært sådan helt at holde masken, selv hvis man nu syntes, at mediestøtten var en god idé.

Vi skal have et samfund med frie og kritiske medier. Og selv om vi i Danmark har både langt friere og langt mere kritiske medier, end man har mange steder i verden, er der jo ikke nogen tvivl om, at den politiske indblanding i medierne særlig de seneste år har været enorm. Det har den været under corona, og vi har set det i sagen omkring Radio24syv, og hvad der ellers kom af kanaler i kølvandet på den skandale. Jeg synes, at det her lugter lidt af det samme, dog på det trykte medie.

Så uagtet at vi ønsker at sikre, at der også er medier ude i landet, er det her ikke vores kop te, og derfor kommer vi til at stemme imod forslaget.

Kl. 15:47

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så er den næste hr. Lars Boje Mathiesen. Værsgo.

Kl. 15:47

(Privatist)

Lars Boje Mathiesen (UFG):

Tak. 4 mia. kr.! Jeg siger det lige igen: mere end 4 mia. kr. Så stort er beløbet, som danskerne derude tvinges til at aflevere herinde til politikerne, som så kan dele det ud til vennerne i mainstreammedierne. Samtidig skaber man herinde fra Folketinget en illusion om, at vi har en fuldstændig objektiv presse, som selvfølgelig ikke kunne finde på at gå magthavernes ærinde.

4 mia. kr.! Man saver ikke grenen over, som man sidder på, og det gør medierne heller ikke. Vi så det under corona, hvor stort set samtlige mainstreammedier agerede nyttig skødehund for regeringens vanvittige politik på coronaområdet. Væk var den kritiske presse. Væk var de kritiske spørgsmål til det tyranni, som regeringen førte over for befolkningen i forhold til coronaspørgsmålet. Det vil stå som en skamplet på dansk presse mange år frem.

Så laver man så nogle medieforlig, hvor man påstår, at der er objektive krav. Jeg har siddet og forhandlet de her medieaftaler, og jeg kan garantere for, at man lige får drejet på de rigtige knapper, så de medier, som man ønsker skal have pengene, også får pengene. Kredit til Kulturministeriet – det er de gode til. Og de løser de opgaver, som politikerne gerne vil have dem til.

Det eneste rigtige er at afskaffe mediestøtten og privatisere DR. Lad os skabe en reel og en fri presse, som tør og har modet til at gå imod de politiske magthavere. Det får vi ikke, så længe politikerne herinde kan dele 4 mia. kr. ud til dem, som de synes skal have pengene. Tak.

Kl. 15:49

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Så går vi til kulturministeren.

Kl. 15:49

Kulturministeren (Jakob Engel-Schmidt):

Tak for det, formand. Tak for det, alle sammen, og tak for debatten. Det er dejligt at se, at medielovgivningen trods alt kan vække store følelser og fylde vores presseloge med begejstrede tilhørere fra de skrevne medier, som hr. Lars Boje Mathiesen mener går vores alle sammens ærinde. Det er jeg nu ikke helt enig i. Tværtimod vil jeg sige, at det har været en stor fornøjelse at forhandle den her medieaftale med Folketingets partier. Jeg tror, at vi tæller lidt flere end 140 mandater, der er med i forliget, og med de meldinger, der i dag er kommet fra hr. Søren Espersen, fru Helle Bonnesen og andre ordførere, runder vi jo mere end 165 mandater bag lovforslaget her. Det synes jeg er flot. Det vil jeg gerne kvittere for.

For 10 år siden så mediebilledet anderledes ud i Danmark, end det gør i dag. Der var flere skrevne medier. Der var flere lokale medier. Der var mere dækning af lokalt stof. Den by, jeg er vokset op i, hedder Birkerød. Der var i gamle dage en livlig hovedgade. Der var meget handel. Der var en avis, der hed Birkerød Avis. Så kom kommunesammenlægningen, og så blev det til Rudersdal Avis. Og mens de små handlende langsomt afgår til fordel for genbrugsbutikker og takeawaymad og dermed følger udviklingen i resten af landet, er det, der binder lokalområdet sammen, det lokale medie. Det er det, at der stadig er en journalist, der ved, hvad der foregår, altså en, der har fingeren på pulsen, og som kan holde de lokale politikere lidt i ørerne og beskrive alt fra stort til småt. Det er med til at skabe sammenhængskraft. Det er med til at styrke vores lokale demokrati og samhørighed. Det er også det, der er med til at binde os sammen som mennesker og forme vores kultur. Derfor har nu 165 mandater i Folketinget og flere valgt at støtte op om en omfordeling af mediestøtten. Vi prioriterer en pulje til ugeaviser. Vi prioriterer at tilnærme os en nulmoms for publicistiske magasiner. Vi omfordeler mediestøtte fra et nationalt niveau til et mere lokalt og regionalt niveau.

Jeg skylder så også at sige, at jeg er både forundret og godt underholdt over det høringssvar, der blev refereret til, fra JP/Politikens Hus. For havde det været hele historien, var det jo en reel holdning, som fru Katrine Daugaard gør opmærksom på på talerstolen. Det er jo fuldstændig legitimt, at man ønsker at afskaffe mediestøtten. Det er en velkendt holdning, og det er sådan set helt fair. Det, der til gengæld undrer mig og også bidrager til lidt spænding her i debatten i Folketinget, er, at selv samme mediehus jo har klaget til Europa-Kommissionen over den lovgivning, vi står og behandler i dag. JP/Politikens Hus og Berlingske Media mener jo, at man forfordeler dem i forhold til de lokale og regionale medier. Så hvordan man med den ene hånd ønsker mediestøtten afskaffet og man med den anden hånd klager til Bruxelles eller Strasbourg for at kunne få flere penge ud af mediestøtten, er jeg simpelt hen ikke i stand til at kunne svare på. Men det gør i hvert fald debatten både mere uigennemsigtig og interessant. Derfor hæfter jeg mig ved den mission og den opgave, vi har sat os for at løse, nemlig at sikre, at der også lokalt er demokratiske samtaler og dækning af lokalt og regionalt stof i medierne i fremtiden.

Så synes jeg, det er værd at hæfte sig ved, at vi igangsætter et større arbejde for at definere fremtidens mediestøtte. Det er et arbejde, som vi beder folk, der er klogere end os selv, om at varetage. Vi nedsætter et udvalg, der skal se på, hvordan man via mediestøtten kan være med til at transformere den forandring, der foregår på mediemarkedet, hvor der desværre bliver udgivet mindre på skrift og mere bliver anvendt, fordøjet og brugt digitalt. Hvordan gode forretningsmodeller i fremtiden kan udvikles og gå hånd i hånd med det ønske, vi har om at holde den demokratiske samtale i live på en god og objektiv måde, er udvalgets opgave. Sammen med gode kollegaer i Kulturministeriet sætter udvalget snart arbejdet i gang.

Så kunne man jo godt benytte lejligheden til at debattere, om medieforliget i sin helhed er en god eller en mindre god idé. Det vil jeg ikke gøre. Der er delte holdninger. Selv har jeg den helt overordnede holdning, at vi er 6 millioner mennesker i det her land. Ergo er der 6 millioner mennesker til at passe på vores kultur og til at sikre den demokratiske dannelse og være med til at træffe de nødvendige beslutninger, der finansierer udviklingen af dansk indhold. Jeg respekterer de mange forskellige og divergerende synspunkter, der er i Folketingssalen, men vil gerne benytte lejligheden her på talerstolen til at takke for både et godt, kreativt og udfordrende arbejde såvel som samarbejde, der er belyst med mange forskellige holdninger og også har givet os lejlighed til at finde et afvejet og afbalanceret kompromis, der tilgodeser mange af de synspunkter, som Folketingets partier har budt ind med. Det at sikre gennemsigtighed om fremtidens mediestøtte efter 10 års usikkerhed har været en væsentlig opgave for mig som landets kulturminister.

Kl. 15:54

Jeg vil gerne takke Folketinget partier for at påtage sig det ansvar at nå i mål med en lovgivning, der sikrer både klarhed, gennemsigtighed og forudsigelighed om fremtidens mediestøtte. Med de ord vil jeg takke formanden for ordet og takke kollegaerne for debatten.

Kl. 15:54

Den fg. formand (Erling Bonnesen):

Mange tak for det. Der er en række korte bemærkninger. Den første er til fru Pernille Vermund.

Kl. 15:54

Pernille Vermund (NB):

Tak for det. Det er jo lidt specielt at høre en minister stå her på talerstolen og fremhæve et enkelt høringssvar, tilmed et enkelt medies høringssvar, og så fortælle, hvad mediet i øvrigt gør i forhold til det her specifikke område. Når ministeren alligevel gør det, tænker jeg, at jeg bliver nødt til at spørge ministeren: Anerkender ministeren ikke, at man både kan være, som JP/Politikens Hus jo er, for at afskaffe mediestøtten, men samtidig også have den holdning, at hvis man fastholder mediestøtten – hvilket jo er en politisk beslutning, det er ikke JP/Politikens Hus' beslutning; det er en politisk beslutning – kan man kæmpe for, at mediestøtten skal uddeles på nogle vilkår, som er objektive og saglige, altså at man kan have nogle, man kan sige mediemæssige kriterier, som man synes er relevante at byde ind med i sådan en debat. Jeg synes, der er noget lidt mærkeligt i at have en minister, der står og hænger et medie ud, men måske ministeren vil sætte nogle ord på det.

Kl. 15:55

Den fg. formand (Erling Bonnesen):

Ministeren.

Kl. 15:55

Kulturministeren (Jakob Engel-Schmidt):

Tak for spørgsmålet. Jeg kunne måske have tilføjet, at det er en kombination af JP/Politikens Hus, Berlingske og Nye Medier, der har klaget til Europa-Kommissionen. I samme ombæring har resten af Mediedanmark sendt et modsvar til Europa-Kommissionen, hvor de fremhæver det fornuftige ved lovgivningen. Alt det har været dækket af Journalisten og en lang række danske medier i dagene op til lovbehandlingen her. Jeg tillod mig at antage, at de tilstedeværende ordførere var inde i den del af debatten. Mit ønske var ikke at fremhæve eller pege på nogen og gøre deres holdning hverken mere eller mindre legitim. For selvfølgelig kan man have en principiel holdning om, at noget skal afskaffes, for derefter at have en mere praktisk holdning til, hvordan ordningen, såfremt den fortsætter, bør udmøntes. Det er et fuldstændig legitimt synspunkt. Når jeg alligevel tillader mig at undre mig fra Folketingets talerstol – og med 15 sekunder igen skal jeg gøre det kort – skyldes det, at vi jo netop bredt i Folketinget har lyttet til den indstilling, som brancheorganisationen Danske Medier har bibragt, ikke kun i forbindelse med det her medieforlig, men i forbindelse med det seneste og forrige medieforlig. På den måde har vi forsøgt at tilgodese både regionale, lokale og landsdækkende medier.

Kl. 15:57

Den fg. formand (Erling Bonnesen):

Fru Pernille Vermund.

Kl. 15:57

Pernille Vermund (NB):

Det var meget snak og også meget snak om, hvorfor man nu vælger at fremhæve et enkelt medie. Jeg vil bare stadig tillade mig at fastholde, at det, når man sidder derude, eller i hvert fald når man sidder hernede, kommer til at virke som en lidt bizar situation, at man som minister fremhæver et enkelt medie, som jo er en del af den her gruppe, frem for at sige, at der har været divergerende synspunkter eller tilsvarende. Vi andre kan måske slippe af sted med lidt mere som almindelige folkevalgte, end man kan tillade sig som minister, der jo taler på vegne af regeringen.

Kl. 15:57

Den fg. formand (Erling Bonnesen):

Ministeren.

Kl. 15:57

Kulturministeren (Jakob Engel-Schmidt):

Altså, mig bekendt er det en fuldstændig legitim demokratisk fortsættelse af den tradition, der foregår her i salen, at man som minister replicerer på, hvad der er blevet sagt i debatten. Når jeg griber fat i det, der bliver sagt i debatten, må jeg naturligvis også adressere, at flere ordfører påpeger og fremhæver det høringssvar.

Kl. 15:57

Den fg. formand (Erling Bonnesen):

Hr. Lars Boje Mathiesen.

Kl. 15:58

Lars Boje Mathiesen (UFG):

Tak. Jeg kunne godt tænke mig at høre kulturministerens holdning til, at man sætter specifikke medier på finansloven og altså fuldstændig ophæver politikernes armslængdeprincip i forhold til det.

Kl. 15:58

Den fg. formand (Erling Bonnesen):

Ministeren.

Kl. 15:58

Kulturministeren (Jakob Engel-Schmidt):

Mig bekendt har vi ikke i vores finanslovsforslag foreslået udmøntet støtte til specifikke medier. Nu er det jo også et meget langt finanslovsforslag, så jeg skal på forhånd undskylde, hvis der er noget, der er undsluppet min opmærksomhed. Men ordføreren kunne måske være mere specifik? For lige nu diskuterer vi jo fordelingen af mediestøtte, hvilke ikke har noget med finansloven at gøre.

Kl. 15:58

Den fg. formand (Erling Bonnesen):

Hr. Lars Boje Mathiesen.

Kl. 15:58

Lars Boje Mathiesen (UFG):

Det kan jeg sagtens, for på den finanslov, der er i kraft lige nu, får Danwatch 4,2 mio. kr., mener jeg det er – de er i hvert fald på finansloven. Derfor kunne jeg godt tænke mig høre, hvad er kulturministerens holdning er til, at man sætter specifikke medier på finansloven, og om han ikke synes, at det er en uskik, for så er det netop politikerne, der faktisk bestemmer, at det pågældende medie skal have skattekroner.

Kl. 15:59

Den fg. formand (Erling Bonnesen):

Ministeren.

Kl. 15:59

Kulturministeren (Jakob Engel-Schmidt):

Altså, med det forbehold, at jeg simpelt hen ikke udenad kan huske de forskellige budgetlinjer, er det mit klare indtryk, at den eneste grund til, at der kan findes medier på en midlertidig paragraf, et midlertidigt udmøntningsår, er, at flere af de medier tidligere har været lovet mediestøtte i en medieaftale, der er bortfaldet, og at der har været opbakning fra et flertal af Folketingets partier til at fortsætte den mediestøtte, hvorfor nogle af dem er blevet udmøntet på aktstykker løbende, hvilket fremgår af finansloven. Derfor betragter jeg det mere som lovteknisk. Men – nu undskylder jeg over for formanden – jeg er ikke interesseret i at sige noget forkert til ordføreren, så vi kan måske tale sammen efterfølgende, og så vil jeg gerne være behjælpelig med et bedre svar.

Kl. 15:59

Den fg. formand (Erling Bonnesen):

Så er det hr. Kim Edberg Andersen.

Kl. 15:59

Kim Edberg Andersen (NB):

Tak for det. Man kan jo mærke, at den der magtfuldkommenhed, som den her regering har vist fra starten, også er sevet helt over i Kulturministeriet, for jeg synes, det er lidt en uskik at hænge et enkelt navngivet medie ud, fordi man gerne vil svare. Men når nu regeringen er så alvidende, er det så ikke sådan – nu, når der klages til EU – at hvis det medie, man har hængt ud, får medhold, bliver ministeren nødt til at ændre det? For god politik og god latin i Folketingssalen har altid været, at i hvert fald den her regering smækker hælene sammen og gør, som EU siger.

Kl. 16:00

Den fg. formand (Erling Bonnesen):

Ministeren.

Kl. 16:00

Kulturministeren (Jakob Engel-Schmidt):

Altså, jeg kan forstå, at jeg både er magtfuldkommen, og at jeg også er så magtfuldkommen, at jeg alligevel smækker hælene sammen og gør, som EU siger. Det lyder altså ikke særlig magtfuldkomment.

Hr. Kim Edberg Andersen er blevet klar over, tænker jeg, at det er fuldstændig legitimt at referere til offentliggjorte høringssvar. Jeg refererer ovenikøbet også til offentliggjorte debatskrivelser i flere af landets regionale og lokale aviser også fra det område, hvor ordføreren er valgt. Så jeg synes da ikke, der er noget ufint i at påpege, at der er en debat, og gøre opmærksom på, at det høringssvar, som flere af ordførerne, mine kollegaer her i Folketingssalen, refererer til, naturligvis også er noget, der kommer til at indgå i mit svar. Hvis det er ufint, er man i hvert fald meget følsom, når det kommer til debatten generelt her i Folketingssalen.

Men det er selvfølgelig rigtigt, at hvis der fra Bruxelles udgår en befaling – næsten ligesom fra Kejser Augustus – om, at vi her i Danmark har forbrudt os mod det indre markeds regler i forhold til konkurrenceforvridende forhold, er vi nødt til at justere det. Det kan jeg så bare ikke forestille mig at der gør, for min opfattelse er, at den rådgivning, jeg har modtaget fra ministeriet, og den juridiske vurdering, der ligger fra statens advokat, stipulerer det modsatte. Men jeg kommer da naturligvis til at være i dialog med de relevante EU-kommissær og kollegaer. Og jeg synes jo egentlig, det er lidt ærgerligt, at der er så mange nye advokathuse, der kan købe store Porscher, efter at det her er overstået. Jeg synes, vi skulle bruge midlerne lidt mere konstruktivt.

Kl. 16:01

Den fg. formand (Erling Bonnesen):

Så er det hr. Kim Edberg Andersen.

Kl. 16:01

Kim Edberg Andersen (NB):

Jeg har kun to ting at sige til det: Den ene er, at Kejser Augustus troede jeg var Folketinget, men der er jeg så forskellig, for jeg troede stadig væk, at Folketinget var dem, der bestemte i Danmark. Men jeg kan forstå på regeringen, at det er det, der kommer fra EU, vi bare smækker hælene sammen til. Jo, jeg tror, at regeringen, når de er ude over toptreen, og især ministeren smækker hælene sammen, når de får besked på, hvad de skal. Jeg synes ikke, det er ufint; jeg synes bare, det er uordentligt.

Kl. 16:02

Den fg. formand (Erling Bonnesen):

Ministeren.

Kl. 16:02

Kulturministeren (Jakob Engel-Schmidt):

Jeg er simpelt hen ikke dygtig nok til at skelne imellem, hvad der er ufint, og hvad der er uordentligt – altså hvor mange stykker papir man kan lægge ind imellem de to begreber. Jeg synes ikke, der er noget uordentligt i at referere til høringssvar, der er offentliggjort og har været debatteret i flere af landets både regionale, lokale og landsdækkende medier og været omtalt i Folketingssalen. Det synes jeg simpelt hen er for ømskindet. Og jeg kender i øvrigt ordføreren som en god kollega, der er i stand til at debattere både stort og småt.

Nej, det er naturligvis det danske Folketing, der lovgiver om, hvad der foregår i Danmark. Vi har så også underskrevet en række forhold, der angår at følge de regler, der definerer det indre marked, og det er det, de pågældende mediehuse har klaget over at den nye medielovgivning bryder med. Mit bedste bud er, at vi naturligvis holder os inden for de regler og rammer, som vi har sagt ja til at arbejde inden for, og det er også statens advokats vurdering af sagen.

Kl. 16:03

Den fg. formand (Erling Bonnesen):

Så er det hr. Peter Kofod.

Kl. 16:03

Peter Kofod (DF):

Tak for det. Kejsere eller kommissærer – jeg er sådan set ligeglad med, hvad bureaukraterne i Bruxelles og Strasbourg kalder sig, for sagen er jo, at den her diskussion slet ikke skulle handle om EU (Kulturministeren (Jakob Engel-Schmidt): Nej, det sagde jeg ikke). Nu er det ligesom mig, der har ordet, minister. Den her diskussion skulle handle om det materielle indhold på det her område, og i stedet for sidder der en eller anden smagsdommer nede i et elfenbenstårn – eller et glastårn er det nu – i Bruxelles og Strasbourg og skal have en holdning til det her. Er det ikke træls, minister, er det ikke træls at kæmpe sig hele vejen til regeringsmagten og blive kulturminister af dronningens nåde, og så sidder der en bureaukrat dernede, der skal forholde sig til, om det, et flertal i Folketinget beslutter på kulturområdet, på medieområdet, holder sig inden for eller uden for stregen? Jeg synes, det er for slapt, og jeg synes, de bør sige fra.

Kl. 16:03

Den fg. formand (Erling Bonnesen):

Ministeren.

Kl. 16:03

Kulturministeren (Jakob Engel-Schmidt):

Det er jo en fuldstændig legitim holdning for hr. Peter Kofod. Og jeg skal mange gange undskylde både over for formanden og i øvrigt også den ærede ordfører for, at jeg kom til at afbryde med en begejstringsytring her fra talerstolen. Jeg synes nemlig, det er herligt at tale om indholdet i lovforslaget og lidt mindre om den semantik, jeg kan forstå jeg ifølge Nye Borgerlige har forbrudt mig imod. Det var ingenlunde meningen. Tværtimod handler det her jo netop om vores ønske om at fordele mediestøtten fra nationale medier til flere lokale og regionale medier, modernisere mediestøtten og oprette en pulje for publicistiske magasiner.

Den her sag var jo aldrig blevet EU-relevant, hvis ikke to meget store mediehuse, som jeg nu vil undlade at nævne ved navns nævnelse, og en gruppe medier, der går under betegnelsen Nye Medier, havde skrevet til Europa-Kommissionen. Det kan jeg jo som minister i et demokratisk, åbent og frit samfund ikke forhindre nogen i.

Mit bedste bud er, at der ikke er nogen af de refererede EU-embedsfolk, der ønsker at gå ind i en debat om den danske medielovgivning. Det har EU ingen tradition for. Og det kan nævnes, at vi faktisk er ved at implementere den nye European Media Freedom Act, som heldigvis blev tilpasses således, at den bevarer det nuværende velkendte danske mediesystem.

Kl. 16:04

Den fg. formand (Erling Bonnesen):

Hr. Peter Kofod.

Kl. 16:04

Peter Kofod (DF):

Jeg mindes heller ikke, at jeg nogen sinde har deltaget i en folkeafstemning, hvor jeg eller andre danskere er blevet forelagt Bruxelles' ønsker om at blande sig i i dansk medielovgivning, så jeg vil da håbe, at Europa-Kommissionen kommer frem til, at det vil man fuldstændig blande sig uden om og lade det danske Folketing bestemme. Men er det egentlig ikke lidt tankevækkende, minister, at vi er endt i eller på et eller andet tidspunkt kan stå i en situation, hvor vi ikke må gøre noget, som vi kan være enige om, og som vi jo har forhandlet os frem til – der er et politisk flertal i det her hus, og Dansk Folkeparti er en del af det flertal, bag det, som regeringen lægger på bordet nu – fordi der sidder en kommissær, som vi ikke selv har valgt, og siger, at hov, hov, det må vi ikke, og så skal et flertal i Folketinget hoppe og springe for noget, som vi ikke selv har bestemt? Det er da fuldstændig håbløst. Er ministeren ikke enig med mig i det?

Kl. 16:05

Den fg. formand (Erling Bonnesen):

Ministeren.

Kl. 16:05

Kulturministeren (Jakob Engel-Schmidt):

Lige før ønskede ordføreren, at debatten skulle handle om de mediemæssige forhold, vi netop er ved at stemme igennem Folketinget, og nu har ordføreren brugt hele sin taletid på at tale om, hvor utrolig træls det er at være en del af det indre marked og reguleringen af det. Det kan man have mange holdninger til. Jeg vil bare gøre det helt klart, at Europa-Kommissionen ikke har ønsket at blande sig i det her. De er blevet bedt om at se på forholdene på baggrund af en skrivelse fra tre større danske mediehuse. Samtidig har de modtaget en skrivelse fra alle de andre af landets støtteberettigede medier, der gør opmærksom på, at de er tilfredse med den medielovgivning, som Folketinget er ved at stemme igennem, og i øvrigt ikke ønsker, at Kommissionen skal blande sig. Og så interessant og spændende kan debatten i Folketinget også udvikle sig.

Kl. 16:06

Den fg. formand (Erling Bonnesen):

Så er det fru Katrine Daugaard.

Kl. 16:06

Katrine Daugaard (LA):

Jeg synes ligesom flere af mine kolleger, at det er noget mærkeligt noget at hænge et specifikt medie ud på den her måde. For selvfølgelig kan man have én holdning og så gøre noget andet. Liberal Alliance kan jo også godt have den holdning, at vi er imod statsstøtte, og alligevel synes, at når nu den er der, så kunne det måske give mening at omfordele noget af den, hvis det var sådan, at man gjorde det ud fra objektive kriterier og ud fra princippet om ligebehandling osv. – men det er jo ikke sådan, ministeren og aftalepartierne har strikket aftalen sammen. Så har man vel ret til at markere sig dér, ligesom vi er mange der har gjort her, eller hvad?

Kl. 16:07

Den fg. formand (Erling Bonnesen):

Ministeren.

Kl. 16:07

Kulturministeren (Jakob Engel-Schmidt):

Så det, fru Katrine Daugaard siger her, er, at Liberal Alliance ofte har en principiel holdning til en ting, men gør noget andet i virkeligheden? Ej, jeg synes, at det er en besynderlig debatform at blive meget ophidset over, at jeg på baggrund af en reference, som fru Katrine Daugaard og andre kolleger kommer med fra talerstolen, udtaler mig om og klarificerer, hvad forholdet handler om. Vi taler om nogle af Danmarks største mediekoncerner med god adgang til juridisk bistand; man har i øvrigt også hyret et belgisk advokatbureau, som har skrevet til kommissionen på vegne af Berlingske Medias ejere. Det har været omtalt i flere landsdækkende medier, regionale medier og lokale medier. At forestille sig, at man ikke kan tage den debat fra Folketingets talerstol, er da besynderligt, når vi kan debattere alt muligt andet. Altså, jeg synes jo, at den her debat burde handle om, hvad der er godt og hvad der er skidt i lovforslaget. I stedet for bruger oppositionen sin taletid på at spørge, om det virkelig kan være rigtigt, at jeg refererer til en fuldstændig gennembelyst, legitim og åben skrivelse afsendt til kommissionen af flere danske mediehuse, som principielt mener, at mediestøtten skal afskaffes, men som samtidig brokker sig over, at de ikke får nok. Det synes jeg er besynderligt.

Kl. 16:08

Den fg. formand (Erling Bonnesen):

Fru Katrine Daugaard.

Kl. 16:08

Katrine Daugaard (LA):

Jeg mangler bare stadig væk at høre ministerens holdning til, om der ikke er et problem i forhold til omfordeling og kriterier og ligebehandling i den her lovgivning. Har man intet lært af sagen om Radio24syv, hvor man jo netop forfordelte ud fra beliggenhed i stedet for indhold?

Kl. 16:08

Den fg. formand (Erling Bonnesen):

Ministeren.

Kl. 16:08

Kulturministeren (Jakob Engel-Schmidt):

Jeg er nødt til at sige, at vi har opstillet en række objektive kriterier for, hvordan man får tildelt mediestøtte. Vi ønsker at tildele en større grad af mediestøtte til lokale og regionale medier for at bevare den demokratiske samtale i hele Danmark. Jeg kan ikke tage ansvar for, hvad der er sket med udbuddet af Radio24syv og andet. Jeg var hverken ansvarlig for det eller medlem af Folketinget eller var med til at stemme for de forskellige forandringer. Det må man simpelt hen tale med nogle andre om end mig. Til gengæld kan jeg konstatere, at vi nu står med det første medieforlig i 10 år, hvor vi i dag førstebehandler et lovforslag om en del af mediestøtten for fremtiden. Det er jeg glad for, og det er jeg stolt af, og jeg synes stadig væk, at samarbejdet har været formidabelt.

Kl. 16:09

Den fg. formand (Erling Bonnesen):

Mange tak. Der er ikke flere korte bemærkninger, så vi siger tak til ministeren. (Kulturministeren (Jakob Engel-Schmidt): Og jeg takker formanden, og jeg takker kollegaerne). Tak for det.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Kulturudvalget. Og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 33:

Forslag til lov om ændring af lov om MitID og NemLog-in. (Ret til anvendelse af MitID-løsningen og NemLog-in til autentifikation i interne it-systemer og mulighed for tilslutning til MitID-løsningen for juridiske enheder, som er registreret i et andet EU-/EØS-land).

Af digitaliseringsministeren (Marie Bjerre).

(Fremsættelse 04.10.2023).

Kl. 16:09

Forhandling

Den fg. formand (Erling Bonnesen):

Forhandlingen er nu åbnet. Og den første ordfører er hr. Malte Larsen fra Socialdemokratiet.

Kl. 16:10

(Ordfører)

Malte Larsen (S):

Mange tak. Vi har her at gøre med en sag af ret teknisk karakter, da det er blevet vurderet, at den gældende lov om MitID og NemLog-in kan være i strid med EU-rettens regler om fri bevægelighed af tjenesteydelser. Da vi selvfølgelig ønsker at overholde gældende EU-lovgivning, fremsættes derfor dette lovforslag, der giver juridiske enheder i EU- og EØS-området, der er registreret i et system svarende til Det Centrale Virksomhedsregister, mulighed for at tilslutte sig MitID-løsningen uden et dansk cvr-nummer. Desuden tydeliggøres det, at offentlige myndigheder og organer kan tilsluttes MitID-løsninger til brug i forbindelse med intranet eller interne sagsbehandlingssystemer.

Lovforslaget er af juridisk-teknisk natur, og det pålægger ikke borgere eller virksomheder i Danmark nogen yderligere pligter eller på anden måde nogen negativ påvirkning.

Socialdemokratiet støtter lovforslaget.

Kl. 16:11

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Og vi går videre til Venstres ordfører, og det er fru Linea Søgaard-Lidell.

Kl. 16:11

(Ordfører)

Linea Søgaard-Lidell (V):

Tak for det. Det lovforslag, vi behandler, er en mindre opdatering af lov om MitID og NemLog-in, der hovedsagelig er af teknisk karakter. Jeg mener, det er rigtig fornuftigt, at lovforslaget lægger op til, at virksomheder registreret i andre EU- og EØS-lande kan gøre brug af MitID, så vi sikrer overensstemmelse mellem dansk lovgivning og EU's regler for tjenesteydelsers frie bevægelighed. Og samtidig er det jo positivt, at det tydeliggøres, at offentlige myndigheder kan bruge MitID og NemLog-in i interne it-systemer, hvor det måtte give mening, så unødig tvivl undgås.

Helt generelt er det jo vigtigt, at lovgivningen om offentlige digitale løsninger som MitID bliver holdt opdateret, så vi undgår unødige benspænd for brugerne. Venstre støtter det fremsatte lovforslag. Og jeg skal hilse fra Moderaterne og sige, at de også støtter lovforslaget.

Kl. 16:12

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Så kan vi gå videre til SF's ordfører, og det er fru Lisbeth Bech-Nielsen.

Kl. 16:12

(Ordfører)

Lisbeth Bech-Nielsen (SF):

Jeg vil ikke gennemgå lovforslaget, for det har mine to kollegaer før mig gjort. Jeg vil bare sige, at i SF støtter vi det selvfølgelig også. Det er rigtig godt, at der er fundet en løsning på nogle af de her praktiske problemer.

Kl. 16:12

Den fg. formand (Erling Bonnesen):

Mange tak for det. Der er ingen korte bemærkninger, så tak til ordføreren. Vi kan gå videre til Danmarksdemokraternes ordfører, og det er hr. Dennis Flydtkjær.

Kl. 16:12

(Ordfører)

Dennis Flydtkjær (DD):

Tak for det. Det er jo mest et praktisk lovforslag, der løser det problem, at der er mange, der har brug for at komme i kontakt med bl.a. danske myndigheder, som bruger MitID. Det kan være fysiske personer, det kan være virksomheder, som jo i lovforslaget kaldes juridiske personer, men der er også udenlandske juridiske personer, altså virksomheder, der har brug for at bruge et MitID, og jeg synes da, det er fornuftigt, at man får løst det med det her lovforslag.

Så vi har ikke nogen indvendinger imod det og kan derfor støtte lovforslaget, når det kommer til tredje behandling. Jeg vil også bare notere, at man kan se i høringssvarene, at de sådan set også er positive over for det her lovforslag. Så Danmarksdemokraterne støtter det.

Kl. 16:13

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Liberal Alliances ordfører, og det er hr. Alexander Ryle. Værsgo.

Kl. 16:13

(Ordfører)

Alexander Ryle (LA):

Tak for ordet. Jeg vil også gøre det kort, da mange af de tidligere ordførere jo allerede har redegjort for, hvad det her lovforslag går ud på, og eftersom der jo er tale om et juridisk teknisk lovforslag med det primære formål at efterleve EU-rettens regler om fri bevægelighed, giver det heller ikke anledning til de store politiske eller ideologiske udfoldelser.

Jeg vil blot bemærke, at vi i LA bakker grundlæggende op om at styrke EU's indre marked, herunder den fri bevægelighed for tjenesteydelser, eftersom det indre marked for os er selve kernen i EU-samarbejdet og kommer både borgere og virksomheder til gavn. Vi finder det derfor naturligt, at det her lovforslag giver mulighed for, at juridiske enheder, som er registreret i et register i et andet EU-/EØS-land svarende til Det Centrale Virksomhedsregister, kan tilslutte sig MitID-løsningen uden at have et cvr-nummer. Det kan minimere de økonomiske og administrative konsekvenser for juridiske enheder, der ikke skal afholde omkostninger med henblik på at blive registreret i Det Centrale Virksomhedsregister, og det er kun fornuftigt.

Vi støtter også op om, at interne it-systemer hos juridiske enheder, offentlige myndigheder og offentlige organer kan tilsluttes MitID-løsningen med NemLog-in med henblik på at anvende autentifikation til intranet eller interne it-systemer. Det giver også rigtig god mening.

På den baggrund kan jeg oplyse, at Liberal Alliance støtter lovforslaget.

Jeg kan ikke se Radikale Venstre i salen, så jeg skulle også hilse fra dem og sige, at de støtter lovforslaget.

Kl. 16:15

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Vi går videre til Det Konservative Folkepartis ordfører, fru Mona Juul.

Kl. 16:15

(Ordfører)

Mona Juul (KF):

Tak for ordet. Forslaget handler dels om at sikre lovgivningsmæssig overensstemmelse med EU-retten, så juridiske enheder i et andet land kan bruge MitID, dels om tydeliggørelse af, at MitID kan bruges som godkendelse i interne it-systemer. Lovforslaget beskrives som juridisk teknisk, og det må jeg bekræfte. Der er altså efter min bedste overbevisning heller ikke noget at komme efter, og Det Konservative Folkeparti stemmer selvfølgelig for.

Kl. 16:15

Den fg. formand (Erling Bonnesen):

Der er ingen korte bemærkninger, så vi siger tak til ordføreren. Jeg ser umiddelbart ikke nogen fra Enhedslisten, så vi går videre til Dansk Folkepartis ordfører, hr. Peter Kofod.

Kl. 16:16

(Ordfører)

Peter Kofod (DF):

Tak, formand. Tidligere ordførere har jo redegjort, så glimrende endda, for indholdet af det her forslag, og jeg kan da også afsløre, at Dansk Folkeparti støtter forslaget.

For mig er det også vigtigt at understrege, at det her ikke, sådan som jeg læser det, medfører ekstra EU-regulering og alt muligt andet, men jo alene er et spørgsmål om, at man bruger de muligheder, der allerede er. Og i modsat fald kunne vi ikke have været med til det her, altså hvis det havde underkastet os andre og flere nye diktater fra Bruxelles og Strasbourg – så havde vi jo været klare modstandere. Så det er alene, fordi vi ikke går længere ad den vej, at vi er en del af det. Men det er klart, at når man læser det her forslag og ser hele spørgsmålet om EU-retten blive nævnt, skal man da lige læse det til ende for at være fuldstændig sikker på, at vi ikke køber katten i sækken. Men i det her tilfælde tør vi godt sige ja. Tak.

Kl. 16:16

Den fg. formand (Erling Bonnesen):

Der er ingen korte bemærkninger, så vi siger tak til ordføreren. Vi går videre til Alternativets ordfører, fru Christina Olumeko.

Kl. 16:17

(Ordfører)

Christina Olumeko (ALT):

Tak for ordet. Med det her lovforslag kan vi fastlægge en model, hvor offentlige myndigheder og offentligretlige organer kan anvende MitID og NemLog-in uden at skulle gennemføre et udbud. Samtidig understøtter vi med lovforslaget, at offentlige aktører kan bruge MitID og NemLog-in til autentifikation i interne it-systemer. Lovforslaget giver også mulighed for, at juridiske enheder registreret i andre EU/EØS-lande kan tilslutte sig MitID-systemet.

Alternativet er positive over for lovforslaget, men vi er ikke jubeloptimister, når det kommer til, hvordan vi digitaliserer. Det har de seneste års debat omkring vores offentlige digitalisering også vist at der ikke er grund til at være. I sommers gik vi med i aftalen omkring digital inklusion for at gøre det nemmere at få hjælp til især MitID. Selv om systemet er blevet mere stabilt og flere er kommet med, ser vi stadig nogle potentielle udfordringer med MitID.

For det første har vi jo set sikkerhedsproblemer med MitID. Centraliseringen af følsomme data i MitID-løsningen gør systemet til et attraktivt mål for cyberangreb. Hvis systemet kompromitteres, kan det påvirke et stort antal brugere og tjenester på en gang. Samtidig drives MitID p.t. af Nets, men kontrakten overvejes at blive solgt til et andet europæisk firma. Det mener vi ikke er den rigtige måde at drive vores kritiske digitale infrastruktur på. For det andet er vi bekymrede for den manglende transparens. Hvis vores kritiske digitale infrastruktur er baseret på proprietær software og lukket kildekode, kan det være svært for offentligheden at gennemgå eller forstå, hvordan systemet fungerer. Det kan føre til mistillid eller bekymring over privatlivets fred og sikkerhed.

I Alternativet arbejder vi derfor for, at der kommer øget transparens og tillid omkring MitID og vores kritiske digitale infrastruktur generelt. Vi ville ønske, at MitID og vores offentlige digitalisering i langt højere grad var baseret på åben kildekode, da det giver mulighed for offentlig gennemgang og verifikation af sikkerhedsforanstaltninger. Et projekt med åben kildekode kan drage fordel af kollektiv udvikling, hvor en bred vifte af bidragsydere kan hjælpe med at identificere fejl, foreslå forbedringer og tilføje nye funktioner. Samtidig kan lokale myndigheder eller organisationer nemmere tilpasse systemet til lokale behov og regler med en åben kildekode-løsning. Sidst, men ikke mindst, reducerer åben kilde kode-løsninger risikoen for, at man bliver fastlåst til en specifik leverandør, hvilket gør det lettere at skifte til alternative løsninger eller leverandører.

Så kort sagt er Alternativet positive over for det her lovforslag, men vi så hellere, at vi udviklede vores offentlige digitale infrastruktur på en anden måde. Tak for ordet.

Kl. 16:20

Den fg. formand (Erling Bonnesen):

Der er ikke nogen korte bemærkninger, så vi siger tak til ordføreren. Vi gå videre til Nye Borgerliges ordfører, hr. Kim Edberg Andersen.

Kl. 16:20

(Ordfører)

Kim Edberg Andersen (NB):

Tak for det, formand. Hvad laver du, når du er i Folketinget, Kim? Nogle gange snakker vi etik, og vi snakker store, essentielle spørgsmål, og vi læser spændende indlæg, og nogle gange læser vi så sådan et lovforslag som det her, hvor man ret beset lige skulle sørge for at få kaffe imens, for så kedeligt var det, for det var ren teknik.

Det er vigtigt, det giver mening, det er et godt lovforslag. I Nye Borgerlige støtter vi altid gode lovforslag, så Nye Borgerlige støtter dette lovforslag.

Kl. 16:20

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så giver vi ordet til hr. Lars Boje Mathiesen.

Kl. 16:20

(Privatist)

Lars Boje Mathiesen (UFG):

Tak. Jeg er nu ikke helt så overbevist om, at det her er et godt forslag, som alle I andre her i salen er. Jeg kunne godt tænke mig, om ministeren kunne svare på noget. Der står i lovforslaget, at det ikke har øgede udgifter for det offentlige, men når du har udenlandske aktører, som pludselig skal bruge et dansk system, må man også forvente, at der kommer til at være nogle kontakter, at der kommer til at være en servicering af de udenlandske firmaer. Det kan godt være, at jeg læser det forkert, det erkender jeg, men så vil jeg godt have en opklaring på det. Men som jeg læser det, er det udenlandske juridiske enheder, som nu kan bruge et system, og der må foregå en form for servicering i det. Det står registreret, som om der ikke er udgifter for det offentlige i det her, og derfor vil jeg godt have klarlagt, om det er noget, som kommer fra EU, og som derfor pålægger staten Danmark nogle udgifter, som vi ikke havde før. Ellers skulle det være første gang i danmarkshistorien, at vi skal indføre mere digitalisering i det offentlige, som ikke koster nogen skattekroner overhovedet. Det vil være danmarkshistorie. Så det kunne jeg godt tænke mig at få belyst. Så jeg forbeholder mig retten til lige at afvente det svar, jeg får, inden jeg synes, at det her forslag er lige så godt og positivt, som alle andre synes det er.

Kl. 16:22

Den fg. formand (Erling Bonnesen):

Mange tak. Ingen korte bemærkninger, så vi siger tak. Så går vi til digitaliseringsministeren.

Kl. 16:22

Digitaliseringsministeren (Marie Bjerre):

Først og fremmest vil jeg gerne sige tak til ordførerne for den positive modtagelse af lovforslaget og også for de gode indlæg. Som flere ordførere har været inde på, fremsættes lovforslaget for at tydeliggøre og præcisere den gældende lovgivning. Og ja, jeg kan bekræfte, at der er tale om et juridisk-teknisk forslag, der ikke pålægger borgere eller virksomheder i Danmark pligter eller i øvrigt påvirker dem negativt.

Den gældende lov om MitID og NemLog-in stiller krav om, at juridiske enheder skal have et CVR-nummer for at blive tilsluttet MitID-løsningen. Digitaliseringsstyrelsen har vurderet, at kravet om registrering i Det Centrale Virksomhedsregister kan stride imod EU-reglerne om fri bevægelighed for tjenesteydelser. Lovændringen giver mulighed for, at virksomheder og andre juridiske enheder, som er registreret i et register i et andet EU-/EØS-land, der svarer til Det Centrale Virksomhedsregister, kan tilslutte sig MitID-løsningen uden at have et CVR-nummer. Ændringen giver dermed mulighed for, at virksomheder med selvbetjeningsløsninger, der henvender sig til danske brugere, får mulighed for at tilbyde log-in med MitID, uden at virksomheden behøver at etablere sig i Danmark. En udenlandsk onlineplatform vil på den måde kunne tilbyde kunder log-in med MitID i forbindelse med køb af varer uden at have et dansk CVR-nummer.

Hr. Lars Boje Mathiesen spørger om, hvorvidt der er tale om nye krav fra EU, eller om det påfører yderligere administrative byrder, og til det kan jeg svare, at det gør det ikke. Der er heller ikke tale om et nyt krav fra EU. Det her bunder i EU-rettens regler om fri bevægelighed, og hvis en udenlandsk onlineplatform gerne vil bruge MitID-løsning, skal der være mulighed for det uden at registrere sig i CVR. Jeg kan også oplyse, at der ikke har været administreret i strid med EU-rettens regler om den frie bevægelighed, og derfor har lovforslaget ingen reelle konsekvenser.

Det andet lovændringsforslag har til formål at tydeliggøre i loven, at offentlige myndigheder og offentligretlige organer har ret til at anvende MitID i interne it-systemer. Det kan være i tilfælde af, at en medarbejder har brug for at logge på intranettet eller andre interne systemer, hvor medarbejderen skal identificere sig. Og det skal understreges, at der med lovforslaget ikke bliver en pligt til at anvende MitID-løsning ved log-in til interne it-systemer. Offentlige myndigheder og andre kan fortsat frit vælge at benytte andre muligheder for log-in. Tak for ordet.

Kl. 16:25

Den fg. formand (Erling Bonnesen):

Tak for det. Der er et par korte bemærkninger, og den første er fra hr. Peter Kofod.

Kl. 16:25

Peter Kofod (DF):

Tak for det, og tak for talen. Jeg interesserer mig meget for den måde, EU sniger sig ind i national lovgivning på, og at vi hele tiden tilretter ting efter EU, og derfor ville jeg bare have ministeren til at bekræfte, at det her jo ikke åbner op for al mulig ny EU-regulering, at vi står på et grundlag, hvor man siger, at det her er punktummet i fortællingen; vi skal ikke regne med, at der på et eller andet tidspunkt ligger noget i detaljen, hvor der pludselig springer en EU-trold ud af æsken, og så skal vi til at forholde os til en hel masse ny regulering fra EU. Så vil ministeren bekræfte det, og er det er en garanti, vi kan forvente fra regeringens side? Tak.

Kl. 16:25

Den fg. formand (Erling Bonnesen):

Ministeren.

Kl. 16:25

Digitaliseringsministeren (Marie Bjerre):

Jeg kan bekræfte, at det her lovforslag ikke har noget at gøre med ny EU-regulering. Det er alene i forhold til EU-rettens regler om fri bevægelighed af tjenesteydelser. Hvis man eksempelvis har en udenlandsk platform, tjenesteudbyder eller broker, som gerne vil tilbyde danske kunder et sikkert login, så får de mulighed for at bruge MitID-løsningen uden at registrere sig i det danske cvr-register – fordi det ellers ville være i strid med EU-rettens frie bevægelighed .

Kl. 16:26

Den fg. formand (Erling Bonnesen):

Så er det hr. Peter Kofod for sin anden korte bemærkning, men han frafalder. Så er det hr. Lars Boje Mathiesen.

Kl. 16:26

Lars Boje Mathiesen (UFG):

Jeg undrer mig lidt over svaret. Det var i hvert fald ikke lige præcis det, jeg spurgte om. Jeg spurgte: Når udenlandske virksomheder har spørgsmål til, hvordan de får det her til at virke, hvem skal de så kontakte for at få svar på det? Og de mennesker, som de så kontakter, er vel nogen, som får løn og vederlag for at lave deres arbejde. Og hvordan er det så finansieret?

Kl. 16:26

Den fg. formand (Erling Bonnesen):

Ministeren.

Kl. 16:27

Digitaliseringsministeren (Marie Bjerre):

Det er Digitaliseringsstyrelsen, der administrerer MitID. Så i tilfælde af spørgsmål vil det også være Digitaliseringsstyrelsen, der skal svare på det. Når jeg svarer hr. Lars Boje Mathiesen, som jeg gør, er det, fordi der ikke tidligere har været administreret i strid med EU-rettens regler. Altså, der har ikke været en udenlandsk tjenesteudbyder eller broker uden et dansk cvr-nummer, som har ønsket at bruge MitID. Så derfor har det ikke nogen konsekvenser.

Kl. 16:27

Den fg. formand (Erling Bonnesen):

Hr. Lars Boje Mathiesen.

Kl. 16:27

Lars Boje Mathiesen (UFG):

Jeg har aldrig påstået, at det var imod EU-retten. Jeg taler om, hvilke omkostninger det vil få, hvis der nu er mange udenlandske virksomheder, der gerne vil implementere det her på deres hjemmesider, i alle mulige andre systemer og alle mulige andre steder, de nu kunne tænke sig til. Så kontakter de vel nogen og spørger: Hov, hvordan gør vi det her? Det er så Digitaliseringsstyrelsen. Det må vel så forventes, at der nu fremadrettet kommer nogen, som måske har brug for det. Og det er vel også nogle omkostninger, der så skal dækkes af Digitaliseringsstyrelsen, altså staten, altså skatteborgerne.

Kl. 16:28

Den fg. formand (Erling Bonnesen):

Ministeren.

Kl. 16:28

Digitaliseringsministeren (Marie Bjerre):

Det er forventningen, at det ikke har nogen økonomiske konsekvenser, at de eventuelle udenlandske tjenesteudbydere, der måtte komme, har mulighed for at bruge MitID-løsningen. De vil jo være registreret med deres nationale identifikationsnummer, som opfylder øvrige regler på dataområdet og derfor lever op til den datasikkerhed, der skal være. Så det vil ikke være anderledes, end hvis der kommer en dansk virksomhed med et cvr-nummer. Derfor er vurderingen, at det ikke betyder yderligere omkostninger at håndtere udenlandske virksomheder, der ønsker at benytte MitID.

Kl. 16:28

Den fg. formand (Erling Bonnesen):

Tak for det. Der er ikke flere korte bemærkninger. Tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Udvalget for Digitalisering og It. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 34:

Forslag til lov om ændring af lov om ændring af SU-loven. (Forlængelse af midlertidig suspension af SU-godkendelse af hele uddannelser i visse lande).

Af uddannelses- og forskningsministeren (Christina Egelund).

(Fremsættelse 04.10.2023).

Kl. 16:28

Forhandling

Den fg. formand (Erling Bonnesen):

Forhandlingen er nu åbnet, og den første ordfører er hr. Rasmus Stoklund.

Kl. 16:29

(Ordfører)

Rasmus Stoklund (S):

Tak, formand. Hvis dette lovforslag vedtages, kan vi give uddannelses- og forskningsministeren bemyndigelse til fortsat at kunne suspendere su-godkendte uddannelser i visse lande indtil den 1. januar 2027. Det mener jeg er det rigtige at gøre. Lovforslaget blev fremsat, og et bredt flertal i Folketinget vedtog lovforslaget som følge af Ruslands invasion af Ukraine den 24. februar 2022. I lyset af Ruslands fortsatte invasion af Ukraine, og i lyset af at deres tilstedeværelse i Ukraine ikke nærmer sig en afslutning, mener jeg, vi skal fastholde bemyndigelsen til at kunne regulere adgangen til su i udvalgte lande.

Loven er ikke specifikt afgrænset til Rusland eller Belarus. Det giver en fleksibilitet, som giver mulighed for også at afvise su-godkendelse af uddannelser i andre lande, hvis situationen i Ukraine tilsiger det. Omvendt kan suspensionen af su-godkendelser i de to lande til enhver tid også ophæves. Nedlukning for su til bestemte lande er som nævnt kun tiltænkt anvendelse i relation til den aktuelle krig i Ukraine. Der er derfor behov for, at vi forlænger den nuværende bemyndigelse til uddannelses- og forskningsministeren, da den snart udløber.

Derfor vil jeg på vegne af Socialdemokratiet meddele, at vi støtter lovforslaget.

Kl. 16:30

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi kan gå videre til Venstres ordfører, og det er hr. Peter Juel-Jensen.

Kl. 16:30

(Ordfører)

Peter Juel-Jensen (V):

Tak for det, formand. Jeg synes jo, min ordførerkollega fra Socialdemokratiet har redegjort godt og grundigt for, hvad det her forslag indeholder. I Venstre tilslutter vi os også forslaget, og så håber vi selvfølgelig, at Rusland er ude af Ukraine igen senest den 1. januar 2027, ellers må vi jo give ministeren endnu en forlængelse af bemyndigelsen.

Kl. 16:30

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ordføreren. Vi går videre til Moderaternes ordfører, og det er fru Karin Liltorp.

Kl. 16:31

(Ordfører)

Karin Liltorp (M):

Tak for det. Jeg tilslutter mig konklusionen om, at Socialdemokratiets ordfører har gjort så glimrende rede for baggrunden for lovforslaget. Lovforslaget kommer ikke til at have store praktiske implikationer, eftersom der på nuværende tidspunkt kun er én studerende, der modtager su i Rusland, men symbolværdien er jo til at forstå, og derfor bakker Moderaterne op.

Kl. 16:31

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så går vi videre til SF's ordfører, og det er fru Sofie Lippert.

Kl. 16:31

(Ordfører)

Sofie Lippert (SF):

Lovforslaget drejer sig om en forlængelse af en lov, vi vedtog i april 2022. Der havde de fleste nok håbet, at det var tilstrækkeligt at lade den her undtagelse gælde til og med den 1. januar 2024, men det er desværre ikke tilfældet, for invasionen fortsætter, og derfor kan SF selvfølgelig stadig støtte op om forslaget og om en forlængelse af bemyndigelsen til den 1. januar 2027, om end man kan drømme om, at det ikke behøver at gælde så længe. Tak for ordet.

Kl. 16:32

Den fg. formand (Erling Bonnesen):

Tak for det. Der er ikke nogen korte bemærkninger, så vi går videre til Danmarksdemokraternes ordfører, og det er hr. Søren Espersen.

Kl. 16:32

(Ordfører)

Søren Espersen (DD):

Mange tak. Da Danmarksdemokraternes ordfører på området, fru Marlene Harpsøe, desværre ikke vil kunne give møde i Folketingssalen i dag, har hun bedt mig om at oplæse hendes tale.

Med L 34 foreslås det at forlænge en midlertidig bemyndigelse, der giver uddannelses- og forskningsministeren mulighed for at fastsætte regler om, at hele uddannelser i visse lande ikke kan godkendes til su. Bemyndigelsen blev første gang givet i foråret 2022 i kølvandet på Ruslands overfald på Ukraine. Bemyndigelsen er tiltænkt anvendt til at fastsætte regler om, at hele uddannelser i Rusland og Belarus ikke vil kunne godkendes til su, samt at tidligere su-godkendelser af hele uddannelser i Rusland og i Belarus suspenderes. Den midlertidige bemyndigelse står til at udløbe den 1. januar 2024, hvorfor det foreslås at forlænge den med 3 år til januar 2027.

For Danmarksdemokraterne er det meget vigtigt, at unge mennesker får mulighed for at rejse ud i verden og dygtiggøre sig til forhåbentlig gavn og glæde ikke alene for den unge selv, men også for Danmark, når de vender hjem, men selvfølgelig ikke med en dansk su i ryggen, hvis det sker i Rusland eller Hviderusland i den nuværende situation, hvor Putin stadig fører krig på ukrainsk grund. Derfor støtter vi i Danmarksdemokraterne forslaget.

Kl. 16:34

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til Liberal Alliances ordfører, og det er fru Sandra Elisabeth Skalvig.

Kl. 16:34

(Ordfører)

Sandra Elisabeth Skalvig (LA):

Tak for ordet. Dette lovforslag har til formål at forlænge uddannelses- og forskningsministerens midlertidige bemyndigelse til at fastsætte regler om, at hele uddannelser i visse lande ikke kan godkendes til su, dette som følge af Ruslands invasion af Ukraine.

Det foreslås i lovforslaget, at bemyndigelsen forlænges med 3 år, så den ophæves i 2027. Krigen i Ukraine er, som alle her i salen er bekendt med, desværre stadig i gang, Rusland bomber fortsat ukrainske byer og fortsætter med at begå forfærdelige overgreb på civilbefolkningen. Det er fuldstændig utilstedeligt. Derfor ser jeg også det lovforslag, som vi behandler i dag, som det eneste rigtige at gøre i denne ulykkelige situation.

Liberal Alliance støtter naturligvis lovforslaget. Derudover skulle jeg hilse fra Det Konservative Folkeparti og sige, at de også støtter forslaget. Tak for ordet.

Kl. 16:35

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til Enhedslistens ordfører, og det er fru Anne Hegelund.

Kl. 16:35

(Ordfører)

Anne Hegelund (EL):

I Enhedslisten støtter vi også forslaget, fordi der selvfølgelig ikke skal gå skattekroner til en besættelsesmagt, heller ikke hvis det er via studerendes su.

Kl. 16:36

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til Radikale Venstres ordfører, og det er fru Katrine Robsøe.

Kl. 16:36

(Ordfører)

Katrine Robsøe (RV):

Tak for ordet. I Radikale Venstre anser vi det som en enorm værdi, vi har i Danmark, at de danske unge har gode muligheder for at rejse ud i verden og få ny viden og nye erfaringer og kunne tage dem med hjem. Det giver noget for det enkelte menneske og for hele vores samfund.

Men det kan naturligvis ikke i den nuværende situation være til hverken Hviderusland eller Rusland, og derfor er der heller ingen tvivl om, at Radikale Venstre naturligvis støtter lovforslaget. Tak for ordet.

Kl. 16:37

Den fg. formand (Erling Bonnesen):

Mange tak for det. Der er ingen korte bemærkninger, så vi kan gå videre til Dansk Folkepartis ordfører, og det er hr. Alex Ahrendtsen.

Kl. 16:37

(Ordfører)

Alex Ahrendtsen (DF):

Tak, formand. Dette lovforslag er ikke kun et spørgsmål om økonomi eller uddannelsespolitik. Det handler om vores værdier som nation, vores solidaritet med Ukraine og vores totale afvisning af Ruslands aggressive invasionskrig.

Vi kan ikke tillade, at vores skattepenge går til at støtte uddannelser i lande, der aktivt underminerer vore værdier og truer vores sikkerhed. Så vidt, så godt. Vi savner dog i Dansk Folkeparti, at man også havde inkluderet Tyrkiet i dette lovforslag, for i dag går su og dermed skattepenge til at finansiere bl.a. en imamuddannelse i Tyrkiet. Det vil sige, at herboende danskere på statens og skatteborgernes regning kan tage til Tyrkiet og få sig en imamuddannelse, og vi har set, hvad imamer kan bevirke, bl.a. i Israel, hvor Hamas understøttet af imamerne har voldtaget den israelske nation. Derfor ville det også være godt, at vi fik gjort op med den der særstilling på su-området, som Tyrkiet bl.a. har på grund af en gammel aftale fra 1967.

Mit spørgsmål til ministeren er, om hun vil være indstillet på, at vi tilretter lovforslaget, og om regeringen vil stemme ja til et eventuelt ændringsforslag fra Dansk Folkeparti desangående. Men vi støtter selvfølgelig lovforslaget, som det er.

Kl. 16:38

Den fg. formand (Erling Bonnesen):

Tak for det. Det gav ikke anledning til nogen korte bemærkninger, så vi siger tak til ordføreren. Så kan vi gå videre til Alternativets ordfører, og det er fru Christina Olumeko.

Kl. 16:39

(Ordfører)

Christina Olumeko (ALT):

Tak for ordet. I dag diskuterer vi, om uddannelses- og forskningsministerens midlertidige bemyndigelse til at fastsætte regler for, om uddannelser i visse lande ikke kan su-godkendes, skal forlænges. Alternativet var, da vi i første omgang behandlede lovforslaget for et år siden, ikke tilhængere af, at uddannelsespolitik blev blandet sammen med udenrigspolitik, men samtidig forstår og anerkender vi også regeringens ambition om at sende et signal tydeligt videre til Rusland og Belarus om, at den form for aggression mod et andet land medfører isolation i det internationalt samfund.

Alternativet vil på nuværende tidspunkt fastholde vores daværende position, som var at stemme hverken for eller imod forslaget. Tak for ordet.

Kl. 16:39

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så er det Nye Borgerliges ordfører, og det er hr. Kim Edberg Andersen.

Kl. 16:40

(Ordfører)

Kim Edberg Andersen (NB):

Tak for det, formand. Et eller andet sted er det jo dejligt at sidde hernede og være en af de sidste – nu kommer Lars Boje Mathiesen så på, men jeg plejer at være den sidste på talerstolen – og ligesom høre alle de her positive tilkendegivelser om, at vi naturligvis ikke skal sende su af sted til lande, som dybest set invaderer andre lande ellers støtter op om magter, der invaderer andre lande, for vi skal jo lige huske, at Belarus er med i det her lovforslag.

Så nævnte min kollega fra Dansk Folkeparti selvfølgelig, at man kan få su til en imamuddannelse i Tyrkiet. Jeg er en godtroende nordjyde, så når vi nu finder ud af, at forskellige lande i Mellemøsten viser sig at støtte op om Hamas' angreb på Israel, så har jeg en forventning om, at der helt sikkert kommer et nyt lovforslag – for det kan godt være, at vi ikke får dem med i det her lovforslag – fordi f.eks. Syrien eller Iran eller Tyrkiet, det er jo ikke fakta endnu, muligvis går ud og udtaler sig positivt om den her terrorbevægelse, som har angrebet uskyldige i Israel. Så vil jeg vide – og det er dejligt – når jeg kigger ud over Folketingets partier, at fra venstre til højre kommer vi til at bakke op om, at man naturligvis heller ikke kan få su med til sin imamuddannelse i et land, som støtter op om en terrororganisation eller et andet land, der invaderer en suveræn magt.

Så det er et eller andet sted med stor glæde, at jeg selvfølgelig støtter op om det lovforslag, vi behandler i dag, for det giver jo ikke mening, at vi kan sende su af sted til nogle, der ikke forstår at respektere andre landes suverænitet. Jeg kan muligvis også godt blive overtalt til at lave et beslutningsforslag selv, lige så snart jeg begynder at se nyhederne fra de mellemøstlige lande bakke op om det, der sker mellem Israel og Hamas lige nu. Så kunne det godt være, at der kom et beslutningsforslag, som jeg selvfølgelig ved – jeg kan jo også tælle – at der kommer til at være et bragende flertal for at støtte op om til den tid. Nye Borgerlige støtter med stor glæde op om det her lovforslag, og jeg håber da selvfølgelig også, at jeg, hvis det bliver nødvendigt at komme med et beslutningsforslag, kan få den samme opbakning fra salen, som vi ser i dag.

Kl. 16:42

Den fg. formand (Erling Bonnesen):

Mange tak for det. Der er ingen korte bemærkninger. Tak til ordføreren. Så giver vi ordet til hr. Lars Boje Mathiesen.

Kl. 16:42

(Privatist)

Lars Boje Mathiesen (UFG):

Man må nok sige, at det mildest talt er et symbolsk forslag, i og med at der var tale om én studerende sidste gang, og sådan er det måske nok stadig væk. Derudover kan det være fint at gøre det. Det er lidt ironisk, at vi, samtidig med at Danmark gennem EU og EU stadig væk køber store mængder af gas fra Rusland og derved støtter det russiske regime – og det gør man stadig væk fremadrettet – slår hårdt ned på det med su'en, altså de 35.000 kr., som den person kan tage med derover. Derfor kan det alligevel være et fint og godt statement, og vi skal selvfølgelig ikke støtte de nationer, og derfor kommer jeg til at stemme for det her lovforslag.

Dog vil jeg også sige, at jeg synes, vi skal kigge på, hvad det er for nogle regimer rundtom i verden, vi støtter, og hvordan vi støtter dem. Jeg undrer mig ligesom andre over, at vi kan støtte en imamuddannelse i Tyrkiet, og jeg vil gerne have lov til at citere, hvad den imamuddannelse går ud på:

»… at studerende udstyres med islams religiøse og moralske værdier, - at hovedmissionen for universitetets teologiske fakultet er at opdrage dydige religiøse embedsmænd, lærere, forskere og akademiske personale, der kan lære religionen fra den originale kilder og berige deres intellektuelle sind med de autentiske kilder, der tilbydes af islamisk tradition ...«

Ja, værsgo at tygge på den. Det er så, hvad danske skattekroner åbenbart godt kan gå til. Vi har lige set det klareste og seneste eksempel på, at fanatiske militante islamister med Koranen på bagsædet i deres pickuptruck kører ind i et andet land og dræber civile unge, spædbørn og ældre, alt sammen i islams flotte navn. Her siger det danske Folketing i hvert fald indtil videre: Lad os da støtte uddannelser i det i Tyrkiet. Det er en lille skandale oven i den store, der foregår ude i verden. Tak.

Kl. 16:44

Den fg. formand (Erling Bonnesen):

Mange tak for det. Der er ikke nogen korte bemærkninger. Så giver vi ordet til uddannelses- og forskningsministeren.

Kl. 16:45

Uddannelses- og forskningsministeren (Christina Egelund):

Tak for det, og først og fremmest tak til næsten alle Folketingets partier og hr. Lars Boje Mathiesen for at bakke op om lovforslaget. Jeg er selvfølgelig glad for, at det er et næsten samlet Folketing, der står bag det. Jeg noterer mig, at Alternativet stemmer gult til lovforslaget. Jeg synes, at der blev sagt mange kloge ting undervejs i de indlæg, der har været. Jeg tilslutter mig det håb, som blev udtrykt både fra Venstres, SF's og LA's ordførere, om, at den her bemyndigelse meget hurtigt måtte blive uaktuel. Det tror jeg er et håb, som hele Folketinget deler, uanset hvordan man ser på så mange andre ting. Så deler jeg også den generelle glæde, som blev udtrykt både af Danmarksdemokraternes og Radikale Venstres ordførere. Det er i det hele taget godt og en stor glæde for danske statsborgere, at udgangspunktet er, at man har mulighed for at rejse ud i verden og uddanne sig og dygtiggøre sig.

Så kan jeg sige allerede nu, at jeg ikke er indstillet på at støtte et ændringsforslag, måtte det blive fremsat af Dansk Folkeparti, gående på en generel inddragelse af Tyrkiet i det her lovforslag. Det er jeg ikke. Det her skal ikke ændre på det generelle udgangspunkt, nemlig at danske statsborgere har mulighed for – enten som i et led i en uddannelse, man tager i Danmark, eller som en hel uddannelse, man tager i et andet land – for en stund at rejse ud i verden og dygtiggøre sig. Det tror jeg at vi samlet set som vidensamfund også står stærkere ved, og derfor har det her lovforslag jo også karakter af noget midlertidigt, så længe der er krig pågående i Ukraine.

Kl. 16:47

Den fg. formand (Erling Bonnesen):

Mange tak for det. Der er ikke nogen korte bemærkninger, så vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Uddannelses- og Forskningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

7) 1. behandling af lovforslag nr. L 35:

Forslag til lov om ændring af lov om videregående uddannelse (videreuddannelsessystemet) for voksne. (Ændring af ordning for certificering af uddannelseselementer som led i en offentlig lederuddannelse på diplomniveau).

Af uddannelses- og forskningsministeren (Christina Egelund).

(Fremsættelse 04.10.2023).

Kl. 16:47

Forhandling

Den fg. formand (Erling Bonnesen):

Forhandlingen er nu åbnet, og første ordfører er hr. Rasmus Stoklund.

Kl. 16:47

(Ordfører)

Rasmus Stoklund (S):

Tak. Siden 2009 har vi haft en særlig ordning, hvor uddannelseselementer i offentlig lederuddannelse på diplomniveau er meritgivende i forhold til diplomuddannelsen i ledelse, der er en offentligt godkendt uddannelse i videreuddannelsessystemet for voksne. Den offentlige lederuddannelse på diplomniveau er en praksisnær og formel lederuddannelse, som vi med dette lovforslag understøtter. De seneste år har der været omkring 170 årsstuderende på en offentlig lederuddannelse på diplomniveau og omkring 1.500 årsstuderende på diplomuddannelsen i ledelse.

Vi vil med lovforslaget styrke ordningen. Det gør vi ved at afbureaukratisere den og løfte kvaliteten af certificeringen. Det sker på baggrund af et eftersyn og en løbende dialog med interessenter, som har vist, at der er et ønske om og et potentiale for at tilpasse og forenkle ordningen. Med lovforslaget bliver det muligt for udbyderne at søge om at få certificeret en hel offentlig lederuddannelse på diplomniveau. I dag skal der søges om certificering af de enkelte moduler, der indgår i uddannelsen. Den nye ordning medfører også lavere gebyrer og en lettere ansøgningsproces for udbyderne.

På den baggrund støtter Socialdemokratiet forslaget.

Kl. 16:48

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Venstres ordfører, og det er hr. Peter Juel-Jensen.

Kl. 16:48

(Ordfører)

Peter Juel-Jensen (V):

Tak for det, formand. Ja, så skete det. Det er jo anden gang i dag, hvor jeg skal rose min socialdemokratiske kollega. Jeg vil gerne garantere, at det ikke kommer til at ske mere i dag. Ordføreren for Socialdemokratiet har redegjort godt for, hvad forslaget indeholder. Vi gør tingene mindre bureaukratiske, vi gør dem mere effektive, således at man også har mulighed for at gøre feltet bredere for dem, der nu skal udbyde de uddannelser her.

Alt i alt er det et utrolig godt forslag, som der er blevet redegjort godt for. Jeg har ikke mere at tilføje.

Kl. 16:49

Den fg. formand (Erling Bonnesen):

Tak for det. Der er ingen korte bemærkninger, og vi går videre til Moderaternes ordfører. Det er fru Karin Liltorp.

Kl. 16:49

(Ordfører)

Karin Liltorp (M):

Tak for det. Der er de love, der er skelsættende for Danmark, og så er der de love, der måske ikke kommer til at rydde så mange forsider. Jeg tror, det her lovforslag tilhører sidstnævnte.

Socialdemokratiets ordfører har allerede redegjort for indholdet i loven, og det drejer sig i sidste ende om afbureaukratisering. Der kommer ikke til at ske noget med uddannelserne, der kommer ikke til at ske noget med kvaliteten af den her offentlige lederuddannelse. Man sørger bare for, at godkendelsesprocessen bliver lidt smidigere, og det kan vi rigtig godt lide i Moderaterne, så derfor støtter vi op om forslaget.

Kl. 16:50

Den fg. formand (Erling Bonnesen):

Mange tak for det. Der er ingen korte bemærkninger. Vi kan gå videre til SF's ordfører, og det er fru Sofie Lippert.

Kl. 16:50

(Ordfører)

Sofie Lippert (SF):

Tak for ordet. Det her er som allerede nævnt et lovforslag, som primært handler om afbureaukratisering og at løfte kvaliteten af certificeringsordningen. Det er vi selvfølgelig meget positivt indstillet over for. Det er svært at være imod.

Alligevel er et væsentligt element af det at nedlægge Certificeringsrådet, som lige nu arbejder på baggrund af indstillinger fra en faglig ekspertgruppe. Det er en vigtig del af at afbureaukratisere at nedlægge det her råd, men det rejser jo også et par bekymringer. Derfor er jeg glad for at kunne læse i høringsnotatet, at man vil videreføre dialogen med relevante parter og etablere et uformelt dialogforum. Jeg er meget interesseret i at høre mere om status på det pågældende dialogforum, og på grund af de positive høringssvar støtter SF umiddelbart lovforslaget.

Kl. 16:51

Den fg. formand (Erling Bonnesen):

Mange tak for det. Der er ingen korte bemærkninger. Vi kan gå videre til Danmarksdemokraternes ordfører, og det er hr. Søren Espersen.

Kl. 16:51

(Ordfører)

Søren Espersen (DD):

Da Danmarksdemokraternes ordfører på området, fru Marlene Harpsøe, desværre ikke ville kunne give møde i Folketingssalen i dag, har hun bedt mig om at oplæse hendes tale.

Forslaget omhandler den offentlige diplomuddannelse i ledelse, som er en offentligt godkendt uddannelse i videre- og efteruddannelsessystemet for voksne. I 2009 blev der indført en særlig certificeringsordning, som indebærer, at uddannelsesmoduler, som udbydes af private og offentlige udbydere, kan give merit til diplomuddannelsen, hvis uddannelseselementerne er certificerede i forhold til den særlige ordning.

Med forslaget her foreslås det at nedlægge det Certificeringsråd, der i dag træffer afgørelse om certificering af udbud af moduler i offentlig ledelse på diplomniveau. Formålet er at afbureaukratisere certificeringsordningen og løfte kvaliteten af selve certificeringen. I stedet foreslås det at flytte kompetencen til at træffe afgørelse om certificering til uddannelses- og forskningsministeren, der vil skulle træffe afgørelse på grundlag af en ekstern kvalitetssikringsvurdering. Den eksterne kvalitetssikring skal Danmarks Akkrediteringsinstitution stå for. Det er hensigten, at ministeren vil delegere kompetencen til at træffe afgørelser om certificering til Uddannelses- og Forskningsstyrelsen.

Danmarksdemokraterne støtter forslaget, da vi finder det fornuftigt at finde en ny model for certificering af diplomuddannelser i ledelse, der er mindre administrativt tung, mindsker gebyret ved ansøgning om certificering og desuden er forespurgt af det eksisterende Certificeringsråd.

Kl. 16:53

Den fg. formand (Erling Bonnesen):

Mange tak for det. Der er ikke nogen korte bemærkninger. Vi går videre til Liberal Alliances ordfører, og det er fru Sandra Elisabeth Skalvig.

Kl. 16:53

(Ordfører)

Sandra Elisabeth Skalvig (LA):

Tak for ordet. Hovedelementerne i dette lovforslag er afbureaukratisering og kvalitetsløft. Det foreslås, ligesom mange af de andre ordførere også har været inde på, at ændre certificeringsordningen med henblik på at afbureaukratisere ordningen og løfte kvaliteten af certificeringen. Det må siges at være sød musik i mine ører, og vi byder derfor lovforslaget meget velkommen. I Liberal Alliance mener vi, at der er behov for en omfattende afbureaukratisering af den offentlige sektor, men når det er sagt, er det også vigtigt, at vi ikke afbureaukratiserer bare for at afbureaukratisere. Afbureaukratiseringen skal ske på en klog måde til gavn for både borgere og samfund.

Dette konkrete lovforslag omhandler afbureaukratisering af certificering, også kaldet merit, og hvis man har et lille kendskab til meritvurderinger, ved man også, hvor omfattende processen oftest er, men også, hvor komplekse meritvurderinger kan være. En fejlvurdering af merit kan have fatale konsekvenser og betyde, at studerende mister nødvendig viden, færdigheder eller kompetencer. Det er derfor vigtigt, at man på afbureaukratiseringsdagsordenen har nøje øje for kvaliteten, og det er der heldigvis taget højde for med dette lovforslag.

Med lovforslaget foreslås det også, at proceduren for ansøgning om certificering ensartes ved fastsættelse af formkrav for ansøgninger. Og eftersom jeg ved, hvordan det er at sidde på den anden side af bordet, så glæder jeg mig over denne detalje, for det er vigtigt, ikke kun for de administrative medarbejdere, men i den grad også for dem, der skal ansøge om certificering.

Derudover foreslås det ligeledes, at man kan søge om at få certificeret en hel offentlig lederuddannelse på diplomniveau, frem for at der skal søges om certificering af de enkelte moduler. Det synes vi i Liberal Alliance er et meget fornuftigt forslag, for det andet må siges at være spild af vores ressourcer.

Liberal Alliance støtter lovforslaget, og afslutningsvis hilser jeg igen fra Det Konservative Folkeparti og siger, at de også støtter forslaget. Tak for ordet.

Kl. 16:55

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til Enhedslistens ordfører, og det er fru Anne Hegelund.

Kl. 16:56

(Ordfører)

Anne Hegelund (EL):

Tak for ordet. Som socialrådgiver kan jeg jo kun være enig i, at det kan være en rigtig god idé at afbureaukratisere, men at det også skal gøres på en klog måde, og det synes vi i Enhedslisten at det her virker til at være, når man også samtidig får løftet kvaliteten af certificeringsordningen. Og ja, så går jeg også meget op i offentlig ledelse. Men man kunne godt sådan umiddelbart tænke: Uh, er det så bare ministeren, der skal træffe de her afgørelser? Men vi synes, at det lyder helt rigtigt, at det er Danmarks Akkrediteringsinstitution, der ender med at lave vurderingen, på baggrund af hvilken afgørelsen så bliver truffet. Og selv om vi også kunne være lidt nervøse for det her med, at Certificeringsrådet forsvinder, så lyder det jo, som om at det gør dialogen ikke, så vi er ligesom SF meget positive over for de her tanker om, at der skal være et dialogforum i stedet for. Så vi støtter forslaget.

Kl. 16:57

Den fg. formand (Erling Bonnesen):

Mange tak for det. Der er ikke nogen korte bemærkninger. Vi går videre til Radikale Venstres ordfører, og det er fru Katrine Robsøe.

Kl. 16:57

(Ordfører)

Katrine Robsøe (RV):

Det er spændende, hvad jeg siger nu. Men jeg kan løfte sløret for, at Radikale Venstre også støtter lovforslaget. Jeg håber, at ministeren i sin taletid måske bare lige vil sætte et par ord på det her dialogforum og på, hvordan man sikrer, at det rent faktisk også vil komme til at fungere godt i praksis. Det er i hvert fald sådan den eneste bekymring, jeg har kunnet finde frem til, og som stadig er derude. Så derfor håber jeg, at ministeren vil sætte bare et par ord på det. Men som sagt støtter Radikale Venstre lovforslaget.

Kl. 16:58

Den fg. formand (Erling Bonnesen):

Mange tak for det. Der er ingen korte bemærkninger. Vi går videre til Dansk Folkepartis ordfører, og det er hr. Alex Ahrendtsen.

Kl. 16:58

(Ordfører)

Alex Ahrendtsen (DF):

Tak, formand. Under de tidligere Lars Løkke Rasmussen-regeringer og tidligere Mette Frederiksen-regeringer er der kun sket én ting med antallet af papirnussere; det er gået i vejret. Nu har vi så et lovforslag, som afbureaukratiserer og, må man formode, også vil gøre, at der er færre papirnussere. Det er en god ting, og det støtter vi i Dansk Folkeparti.

Jeg kan dog frygte, at det er en enlig svale, men regeringen kan jo se at hjælpe Dansk Folkeparti, så vi overvinder vores frygt og der fremover kommer færre papirnussere i den offentlige administration. Det vil jeg se vældig frem til. Det er et lønligt håb, men jeg tror, at det her er en enlig svale, for hvis der er noget, som regeringer frygter, så er det Djøf-havet, og kun en tåbe frygter ikke Djøf-havet.

Men vi ser frem til, at der kommer flere af den slags forslag, så derfor støtter Dansk Folkeparti lovforslaget. Tak.

Kl. 16:59

Den fg. formand (Erling Bonnesen):

Tak for det. Der er ingen korte bemærkninger. Vi kan gå videre til Alternativets ordfører, og det er fru Christina Olumeko.

Kl. 16:59

(Ordfører)

Christina Olumeko (ALT):

Tak for ordet. Det her lovforslag har til formål at afbureaukratisere ordningen og løfte kvaliteten af certificeringen. Vi mener, at lovforslaget med dets elementer lever op til hensigten. Eksempelvis vil det jo med lovforslaget være muligt at søge om at få certificeret en hel uddannelse frem for, som det er i dag, at skulle søge om certificering af de enkelte moduler, der indgår i uddannelsen.

Det er vi sådan set glade for, og derfor bakker Alternativet op om lovforslaget.

Kl. 17:00

Den fg. formand (Erling Bonnesen):

Mange tak for det. Der er ingen korte bemærkninger. Så er det Nye Borgerliges ordfører, og det er hr. Kim Edberg Andersen.

Kl. 17:00

(Ordfører)

Kim Edberg Andersen (NB):

Tak for det, formand. Jeg tror ikke, at jeg støder nogen som helst, hvis jeg siger, at de lovforslag, der har været i salen i dag, ikke er nogen, der bare får en til at kaste sig ud af sengen og sige: Nu er der nogle lovforslag med noget bid i! Men det er selvfølgelig alligevel vigtige lovforslag – det er det – og det her lovforslag kommer vi også i Nye Borgerlige til at støtte op om.

Det er ikke på nogen måde et sindsoprivende lovforslag, det er et meget logisk lovforslag. Det giver jo rigtig god mening. Man kan selvfølgelig som borgerlig godt blive bekymret over, at vi fortæller, at vi afbureaukratiserer helt vildt, men det er ikke nok til, at der kan stå, om det har nogle positive konsekvenser for stat, region eller kommune. Så det er ikke rigtig mange djøf'ere, der bliver sendt på gaden med det her. For jeg er blevet belært af hr. Lars Boje Mathiesen, som er meget vidende på det her område, at det er først, når vi sparer mere end 4 mio. kr., at det sker.

Vi afbureaukratiserer så i dag med stor glæde i Folketingssalen for under 4 mio. kr. Det giver god mening, og det er et godt lovforslag, og som jeg har sagt tidligere, støtter vi gode lovforslag. Og som folketingsmedlem håber jeg så, at vi undervejs også kan krydre med nogle rigtig spændende lovforslag, sådan at vi rigtig kan få noget bid i samtalerne herinde. Det har været en god dag, og det er altid dejligt at afslutte på en positiv note. Tak for det, formand.

Kl. 17:01

Den fg. formand (Erling Bonnesen):

Tak for det. Der er ingen korte bemærkninger. Så giver vi ordet til hr. Lars Boje Mathiesen.

Kl. 17:01

(Privatist)

Lars Boje Mathiesen (UFG):

Når vi skal afslutte på en god og positiv note, er det jo kun berettiget, at jeg afslutter for hr. Kim Edberg Andersen. Der må vi så sige, at det her forslag jo er  afbureaukratisering. Jeg er glad for, at jeg kan hjælpe regeringen, for jeg ved, at vi til samtlige partilederdebatter, vi fremover kommer til at tage, ikke længere kan sige, at den her regering ikke afbureaukratiserer. Nu kan regeringen hive det her forslag op af hatten  som en kanin og sige: Se her, vi afbureaukratiserer staten. Og så glemmer vi lige i hvor stor stil. Men det kan man nu notere sig, altså at det gør den her regering, og vi andre kan ikke stå og sige med ærlighed i stemmen, at man ikke også afbureaukratiserer fra den her regerings side. Så mon det her forslag ikke andet har løftet sin opgave derved. Tak.

Kl. 17:02

Den fg. formand (Erling Bonnesen):

Tak for det. Der er ingen korte bemærkninger. Så giver vi ordet til uddannelses- og forskningsministeren.

Kl. 17:02

Uddannelses- og forskningsministeren (Christina Egelund):

Nu skal man jo ikke tage forskud på glæderne og heller ikke på en kommende valgkamp, men jeg er da glad for, at hr. Lars Boje Mathiesen som en afbureaukratiseringens Djengis Khan allerede har nedlagt våbnene på forhånd. Det er jo sådan set dejligt, tror jeg, for den til enhver tid siddende regering.

Tak for den positive modtagelse af lovforslaget. Er der noget, der i en tid med splittelse samler Folketinget, så er det afbureaukratisering og kvalitetsløft, og det er jo egentlig ikke så overraskende. Afbureaukratisering har mange talt om i rigtig, rigtig mange år, og nu gør vi det. Flere har jo bemærket, at det selvfølgelig ikke er i storskala, men lidt har også ret.

Som Liberal Alliances ordfører, der jo selv har en meget konkret erfaring fra lige præcis det her område, bemærker – og det er jeg faktisk rigtig glad for – så er det her ikke afbureaukratisering alene til glæde for os, altså for staten, men faktisk også til glæde for alle andre involverede i den her ellers lidt bureaukratiske proces. I tillæg til det er jeg også glad for bemærkningerne fra Enhedslistens ordfører, som jo også har meget konkret erfaring med lige præcis det her område.

Så blev der fra Radikale Venstres side spurgt meget konkret ind til, hvad tankerne bag det her dialogforum egentlig er. Nu kan jeg jo ikke på den måde gå sådan meget minutiøst ind i det her, men jeg kan sige, at hensigten er, at der skal nedsættes et mere uformelt dialogform måske også ud fra en afbureaukratiseringstese om, at dialog også godt kan foregå, uden at man meget præcist har nedfældet rammerne for, hvordan og hvornår det så skal foregå. Men det er klart, at det ikke bare skal være noget, vi siger. Det skal også være noget, der så faktisk udmønter sig i en dialog. Lad os kigge på det i fællesskab, også i udvalgets behandling, hvor Radikale Venstres ordfører jo i øvrigt er formand.

Til sidst er der Dansk Folkeparti ordfører, som støtter lovforslaget, men som udtrykker bekymring for, om det skulle være en enlig svale. Hvis jeg må være lidt kæk her ved dagens sidste lovforslag, vil jeg bare sige, at det jo er godt, at Dansk Folkeparti håber på mere af regeringens politik. Det kan jeg i hvert fald love.

Kl. 17:04

Den fg. formand (Erling Bonnesen):

Tak for det. Der er en enkelt kort bemærkning fra fru Sandra Elisabeth Skalvig.

Kl. 17:05

Sandra Elisabeth Skalvig (LA):

Tak til ministeren for talen. Jeg har egentlig bare et spørgsmål, som er af ren nysgerrighed. I lovforslaget står der under ministeriets overvejelser, at det overvejes at udvikle en ny digital ansøgningsløsning i forbindelse med de her ensartede regler for formkrav til ansøgninger. Der vil jeg bare høre ministeren, om ministeren kan sætte et par ord på de overvejelser.

Kl. 17:05

Den fg. formand (Erling Bonnesen):

Ministeren.

Kl. 17:05

Uddannelses- og forskningsministeren (Christina Egelund):

Nu er jeg jo glad for, at jeg i min tale understregede, at ordføreren har meget konkret erfaring fra det virkelige liv om lige præcis det her område. Derfor føler jeg mig også overhalet af ordførerens viden, og jeg kan simpelt hen ikke på stående fod redegøre for det. Jeg er helt sikker på, at der ligger begavede overvejelser bag det, men lad os tage det op under udvalgsbehandlingen af lovforslaget.

Kl. 17:06

Den fg. formand (Erling Bonnesen):

Tak for det. Spørgeren? Man frafalder. Så siger vi tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Uddannelses- og Forskningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 17:06

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes i morgen, torsdag den 12. oktober 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 17:06).


14. møde

Onsdag den 18. januar 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til forsvarsministeren af:

Lise Bech (DD)

Hvad er ministerens holdning til, at regeringen kobler afskaffelsen af en helligdag, formentlig store bededag, til at finansiere fremrykningen af opbygningen af forsvaret fra 2033 til 2030?

(Spm. nr. S 78).

2) Til forsvarsministeren af:

Susie Jessen (DD)

Mener ministeren, at det er rimeligt, at regeringen bruger lovforslaget om afskaffelsen af store bededag som adgangsbillet til de kommende forsvarsforhandlinger?

(Spm. nr. S 98. Medspørger: Charlotte Munch (DD)).

3) Til udenrigsministeren af:

Trine Pertou Mach (EL)

Hvad er regeringens og ministerens reaktion på den nye regering i Israel, herunder bl.a. premierminister Netanyahus udtalelse i slutningen af december om, at Israel har en eksklusiv og suveræn råderet over hele området, inklusive Vestbredden, hvor hans regering agter at udvide ulovlige bosættelser?

(Spm. nr. S 96).

4) Til udenrigsministeren af:

Trine Pertou Mach (EL)

Mener ministeren, at EU’s associeringsaftale med Israel skal betinges af, at landet faktisk overholder international lov og respekt for palæstinensernes basale menneskerettigheder?

(Spm. nr. S 97).

5) Til finansministeren af:

Peder Hvelplund (EL)

Mener ministeren fortsat, at der skal afsættes 3 mia. kr. efter tilbageløb til løn og arbejdsvilkår i den offentlige sektor som nævnt i regeringsgrundlaget og i overensstemmelse med Socialdemokratiets politiske udspil »Bedre vilkår. Bedre velfærd« fra oktober 2022?

(Spm. nr. S 79).

6) Til finansministeren af:

Pelle Dragsted (EL)

Mener regeringen, at det er rimeligt i en tid med stigende ledighed, at en afskaffelse af store bededag vil føre til flere arbejdsløse og færre medarbejdere i den offentlige velfærd?

(Spm. nr. S 83. Medspørger: Victoria Velasquez (EL)).

7) Til finansministeren af:

Victoria Velasquez (EL)

Mener ministeren, at det er nødvendigt at tvinge danske lønmodtagerfamilier til at arbejde mere og opgive en forårsfridag?

(Spm. nr. S 87. Medspørger: Pelle Dragsted (EL)).

8) Til finansministeren af:

Hans Kristian Skibby (DD)

Er ministeren uenig med overvismanden for Det Økonomiske Råd, Carl-Johan Dalgaard, når denne over for Jyllands-Posten den 8. januar 2023 har erklæret, at der efter hans samfundsøkonomiske vurdering ingen varig effekt er på arbejdsudbuddet ved at afskaffe store bededag?

(Spm. nr. S 88).

9) Til indenrigs- og sundhedsministeren af:

Peder Hvelplund (EL)

Mener ministeren, at det er betryggende, at vi befinder os i en periode med stigende smitte med luftbårne infektionssygdomme som influenza A og B, RS-virus og covid-19 og dermed øget risiko for overbelastning af et i forvejen presset sundhedsvæsen uden en valid prognose for udviklingen i smitten de kommende dage og uger?

(Spm. nr. S 90).

10) Til indenrigs- og sundhedsministeren af:

Jens Henrik Thulesen Dahl (DD)

Mener ministeren, at det er en fornuftig arbejdsdeling, udnyttelse af kapaciteten i det private og offentlige sygehusvæsen og forvaltning af skatteydernes penge, når en speciallæge får 5.000 kr. i timen for at udføre et arbejde, der kunne klares af en sygeplejerske, særlig set i lyset af de flaskehalse og lange ventelister, som ministerens eftersyn af sygehusvæsenet peger på?

(Spm. nr. S 95, skr. begr.).

11) Til justitsministeren af:

Torsten Gejl (ALT)

Mener ministeren, at betegnelsen midlertidig grænsekontrol er den korrekte betegnelse for en grænsekontrol, der blev etableret i 2016 og siden hen er fornyet gentagne gange med skiftende begrundelser?

(Spm. nr. S 67, skr. begr.).

12) Til justitsministeren af:

Rosa Lund (EL)

Hvad er regeringens holdning til at udvide brugen af fodlænke, så dømte med små børn kan afsone med fodlænke, og hvad ser regeringen ellers af muligheder for at undgå, at børn skal bruge de første år af deres liv i et fængsel?

(Spm. nr. S 85).

13) Til miljøministeren af:

Mai Villadsen (EL)

Er ministeren tilfreds med Miljøstyrelsens vejledning til kommunerne om udledningen af miljøfarlige stoffer, og vil ministeren undersøge muligheden for at trække importtilladelsen af udenlandsk industrispildevand til virksomheden RGS Nordic tilbage, hvis det viser sig, at importtilladelsen er givet på et ulovligt grundlag?

(Spm. nr. S 101, skr. begr.).

14) Til miljøministeren af:

Mai Villadsen (EL)

På baggrund af de meget alvorlige sager om PFAS, der bliver fundet i naturen, hvilke initiativer har ministeren så tænkt sig at tage, har ministeren planer om at få myndighederne til at orientere grundejerne og beboerne på de arealer, hvor der er mistanke om forekomst af PFAS, har ministeren planer om at iværksætte undersøgelser af PFAS i regnvandet, og ønsker ministeren, at et forbud mod PFAS i forbrugerprodukter skal indgå i regeringens handlingsplan?

(Spm. nr. S 102).

15) Til skatteministeren af:

Sigurd Agersnap (SF)

Mener ministeren, at den planlagte annullering af skatteforhøjelsen på løbende beskatning af selskabers ejendomsavancer vil medføre, at udenlandske kapitalfonde, der investerer i danske udlejningsejendomme, fortsat vil kunne udnytte de eksisterende regler til at undgå eller udskyde skattebetaling?

(Spm. nr. S 62, skr. begr.).

16) Til beskæftigelsesministeren af:

Nick Zimmermann (DF)

Mener ministeren, at det er rimeligt at fjerne store bededag som helligdag for hårdtarbejdende danskere, set i lyset af den meget store modstand fra både borgere og fagforeninger mod forslaget?

(Spm. nr. S 42, skr. begr. (omtrykt)).

17) Til beskæftigelsesministeren af:

Torsten Gejl (ALT)

Mener regeringen, at det er rimeligt, at mediet EnergiWatch på baggrund af udsagn fra fagforening og Arbejdstilsyn kan berette om usædvanlig ringe arbejdsforhold og en arbejdsdag, der er præget af stress og usikkerhed, på TotalEnergies i Nordsøen?

(Spm. nr. S 66, skr. begr.).

18) Til beskæftigelsesministeren af:

Pelle Dragsted (EL)

Mener regeringen, at det er balanceret, at det er lønmodtagerne, der gennem afskaffelsen af en fridag skal betale for regeringens prioriteringer, herunder store skattelettelser til de allerrigeste danskere?

(Spm. nr. S 82. Medspørger: Victoria Velasquez (EL)).

19) Til beskæftigelsesministeren af:

Victoria Velasquez (EL)

Hvorfor vil regeringen i forbindelse med afskaffelsen af store bededag bryde med traditionen om ikke at gribe politisk ind i løn- og arbejdsforhold?

(Spm. nr. S 86. Medspørger: Pelle Dragsted (EL)).

20) Til beskæftigelsesministeren af:

Betina Kastbjerg (DD)

Er det ministerens opfattelse, at afskaffelsen af store bededag er en indgriben i den danske model?

(Spm. nr. S 99. Medspørger: Charlotte Munch (DD)).

21) Til beskæftigelsesministeren af:

Peter Skaarup (DD)

Hvad er ministerens holdning til, at den nye SVM-regering i sit regeringsgrundlag lovede at have fokus på længere svarfrister til høringssvar, men har givet en høringsfrist på kun 7 dage til sit forslag om at afskaffe store bededag?

(Spm. nr. S 103 (omtrykt). Medspørger: Karina Adsbøl (DD)).

22) Til ministeren for fødevarer, landbrug og fiskeri af:

Søren Egge Rasmussen (EL)

Der står intet om dyrevelfærd i regeringsgrundlaget, men rutinemæssig halekupering af grise er ulovligt i Danmark, og alligevel halekuperes over 95 pct. af de 30 mio. grise, der produceres i Danmark – hvad er ministerens holdning til det forhold, og vil ministeren gøre noget for at sikre, at der ikke reelt foretages mange halekuperinger rutinemæssigt, f.eks. for at imødekomme kravene til eksporten af de 14 mio. smågrise?

(Spm. nr. S 80).

23) Til ministeren for fødevarer, landbrug og fiskeri af:

Søren Egge Rasmussen (EL)

Der står intet om dyrevelfærd i regeringsgrundlaget, men hvert år kastreres 17,5 mio. pattegrise, hvilket ifølge reglerne skal ske med bedøvelse; imidlertid indikerer salget af bedøvelsesmidler, at kravet om bedøvelse ikke efterleves – vil ministeren gøre noget for at sikre, at kravet om bedøvelse inden kastration efterleves?

(Spm. nr. S 81).

24) Til ministeren for fødevarer, landbrug og fiskeri af:

Carl Valentin (SF)

Mener ministeren, at det er klogt at genopstarte minkindustrien i Danmark på et tidspunkt, hvor vi risikerer at få et EU-forbud mod netop minkavl allerede inden for få år?

(Spm. nr. S 94).

25) Til kirkeministeren af:

Lise Bech (DD)

Hvad er ministerens holdning til, at ti danske biskopper har sendt en fælles udtalelse til ministeren, hvori de udtrykker bekymring for, at en afskaffelse af store bededag vil sætte forholdet mellem stat og kirke under pres og vanskeliggøre det fremtidige samarbejde mellem Folketinget, regeringen og folkekirken?

(Spm. nr. S 77).

26) Til ministeren for landdistrikter af:

Susie Jessen (DD)

Anerkender ministeren, at afskaffelsen af store bededag vil gå hårdt ud over landdistrikterne?

(Spm. nr. S 104, skr. begr. Medspørger: Betina Kastbjerg (DD)).

27) Til transportministeren af:

Jette Gottlieb (EL)

Hvordan vurderer ministeren konsekvenserne af de gennemførte takstforhøjelser i den kollektive transport sammenholdt med flere nedlæggelser af ruter i yderområder?

(Spm. nr. S 105).

28) Til transportministeren af:

Jette Gottlieb (EL)

Agter regeringen at fortsætte idéudviklingen på de større infrastrukturprojekter, der har været fremlagt de seneste år, og vil ministeren oplyse om regeringens planer for Kattegatforbindelsen?

(Spm. nr. S 106).

29) Til uddannelses- og forskningsministeren af:

Sofie Lippert (SF)

Hvordan vil ministeren – i lyset af at der ifølge BUPL vil mangle 14.000 ekstra pædagoger i 2030 – sikre, at der uddannes tilstrækkelig med pædagoger, herunder at pædagogmedhjælpere og pædagogiske assistenter har attraktive muligheder for at uddanne sig til pædagog?

(Spm. nr. S 63, skr. begr. Medspørger: Astrid Carøe (SF)).

30) Til uddannelses- og forskningsministeren af:

Sofie Lippert (SF)

Hvordan mener ministeren at en forringelse af vilkårene i meritpædagoguddannelsen harmonerer med regeringsgrundlagets formulering om at »styrke mulighederne for opkvalificering og efteruddannelse gennem hele arbejdslivet« og med aftalen om minimumsnormeringer, herunder aftalen om opkvalificeringspuljen, der skal medvirke til at sikre, at erfarne pædagogmedhjælpere kan opkvalificeres til pædagogiske assistenter og meritpædagoger, mens de fortsat er ansat i en institution?

(Spm. nr. S 64, skr. begr. Medspørger: Astrid Carøe (SF)).

Kl. 13:00

Meddelelser fra formanden

Formanden (Søren Gade):

I dag er der følgende anmeldelse:

Ministeren for fødevarer, landbrug og fiskeri:

Lovforslag nr. L 12 (Forslag til lov om Fonden for Plantebaserede Fødevarer).

Titlen på den anmeldte sag vil fremgå af www.folketingstidende.dk (jf. ovenfor).

Venstres folketingsgruppe har meddelt mig, at den til bestyrelsen for Dansk Institut for Partier og Demokrati har udpeget medlem af Folketinget Hans Andersen pr. 18. januar 2023 i stedet for Thomas Danielsen.

Den pågældende er herefter valgt.

Jeg skal meddele, at medspørger på spørgsmål nr. 29 og 30 (S 63 og S 64), Astrid Carøe (SF), udgår efter ønske fra medspørgeren selv.

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:00

Formanden (Søren Gade):

Vi går til spørgsmål nr. 1 til forsvarsministeren af fru Lise Bech.

Kl. 13:00

Spm. nr. S 78

1) Til forsvarsministeren af:

Lise Bech (DD):

Hvad er ministerens holdning til, at regeringen kobler afskaffelsen af en helligdag, formentlig store bededag, til at finansiere fremrykningen af opbygningen af forsvaret fra 2033 til 2030?

Formanden (Søren Gade):

Værsgo.

Kl. 13:00

Lise Bech (DD):

Tak, formand. Spørgsmålet lyder simpelt hen:

Hvad er ministerens holdning til, at regeringen kobler afskaffelsen af en helligdag, formentlig store bededag, har vi jo så fundet ud af, til at finansiere fremrykningen af opbygningen af forsvaret fra 2033 til 2030?

Kl. 13:01

Formanden (Søren Gade):

Ministeren.

Kl. 13:01

Forsvarsministeren (Jakob Ellemann-Jensen):

Tak for spørgsmålet. Med Ruslands angreb på Ukraine er der jo igen krig i Europa. Truslen er rykket tættere på, og det gør det nødvendigt, at vi investerer ganske markant mere i vores forsvar. På den baggrund indgik vi det nationale kompromis om dansk sikkerhedspolitik i marts sidste år. Ambitionen med det nationale kompromis var at styrke vores eget forsvar ved at løfte forsvarsudgifterne til at udgøre 2 pct. af bnp i 2033.

Der er sket meget på et år, og det står lysende klart, at vi bliver nødt til at tage hånd om vores egen sikkerhed. Både vores allierede i NATO og EU skal kunne regne med Danmark i højere grad, og der kan vi ikke stå tilbage. Derfor skal indfrielsen af målsætningen fremrykkes til 2030, og den beslutning er regeringen klar til at tage ansvaret for.

Det betyder, at finansieringen skal være på plads. Alt andet ville være uansvarligt. Derfor beder vi jo alle danskere om at arbejde lidt mere ved at fjerne en helligdag. På den måde bidrager vi alle sammen til at styrke den fælles sikkerhed. Hvis man gerne vil være med til at bruge pengene, skal man også være med til at finde pengene – det er et almindeligt og sundt princip, som er helt normal praksis i Folketinget.

Umiddelbart kan jeg ikke se alternative finansieringsforslag for mig, og derfor håber jeg selvfølgelig, at partierne i Folketinget vil bakke op om afskaffelsen af store bededag, så vi snart kan begynde forhandlingerne om et nyt og ambitiøst og langsigtet forsvarsforlig. Tak.

Kl. 13:02

Formanden (Søren Gade):

Fru Lise Bech.

Kl. 13:02

Lise Bech (DD):

Tak for det. Man kan så sige, at det jo fremgår af dagspressen, at ministeren har rettet henvendelse til De Radikale, SF og De Konservative, fordi de er med i det nationale kompromis, om senest ved udgangen af den her uge at give besked om, om de støtter afskaffelsen af store bededag. Skal det opfattes sådan, at ministeren kun ønsker at forhandle med de partier, der er med i det nationale kompromis, og kun, hvis de støtter afskaffelsen af store bededag?

Kl. 13:03

Formanden (Søren Gade):

Forsvarsministeren.

Kl. 13:03

Forsvarsministeren (Jakob Ellemann-Jensen):

Det skal bestemt ikke opfattes som en udelukkelse af nogen partier. Jeg håber jo på, at vi får et så bredt forsvarsforlig som overhovedet muligt. Det har vi brug for som land i den givne sikkerhedspolitiske situation, og vores forsvar har brug for, at der er en bred opbakning til det vigtige arbejde, de udfører. Men det er klart, at der må være en samtidighed i det at bruge penge og det at skaffe penge. Jeg har forstået på de partier, jeg talte med i sidste uge, at man ikke ønsker det kryds, som vi populært kalder det herinde, og at man har til hensigt at komme med alternative forslag til finansieringen. Det imødeser jeg med tilbageholdt åndedræt.

Kl. 13:03

Formanden (Søren Gade):

Fru Lise Bech.

Kl. 13:03

Lise Bech (DD):

Tak for det. Så vil jeg gerne spørge, om ministeren er enig i, at det bedste for Danmarks sikkerhed er, at regeringen får et stærkt forsvarsforlig i hus med det bredest mulige flertal i Folketinget, og om ministeren ikke er enig i, at de bedste chancer for at få et bredt forlig vil være at finde en anden finansiering. Altså, det er jo det, der fylder hele mediebilledet lige i øjeblikket, ikke? Og med al den uro, som afskaffelsen af store bededag har medført, bl.a. med kritik fra en nu tidligere Venstreminister, nemlig Birthe Rønn Hornbech – det må jo gøre ondt på ministeren – og tidligere formand for Folketinget Christian Mejdahl, synes ministeren så ikke, det er gavnligt at genoverveje det her forslag om en anden finansiering?

Jeg kender jo ministeren som en ordentlig mand – vi kender rent faktisk hinanden rigtig godt. Er det så ikke påkrævet, at vi laver et bredt forlig og signalerer, at vi står sammen her i det danske Folketing?

Kl. 13:05

Formanden (Søren Gade):

Jeg må henstille til, at man overholder tiden. (Lise Bech (DD): Undskyld).

Forsvarsministeren.

Kl. 13:05

Forsvarsministeren (Jakob Ellemann-Jensen):

Tak for det, formand. Jo, det er vigtigt, at vi får et bredt forlig, og det er derfor, jeg også håber på, at Folketingets partier lige vil suge luft ind og overveje, om nu ikke det her egentlig er en meget god idé. For alternativt må man jo anvise en anden finansiering, og altså jo ikke bare en anden finansiering, man kan blive enig med sig selv om, men en anden finansiering, som man kan få overbevist et flertal om. Det er det, vi har gjort med store bededag. Det er ikke, fordi det er en nem beslutning, det er, fordi det er en vigtig beslutning, og i min optik er det en rigtig beslutning.

Kl. 13:05

Formanden (Søren Gade):

Fru Lise Bech.

Kl. 13:05

Lise Bech (DD):

Så vil jeg bare afslutte med at spørge: Er det så ikke vigtigere, at vi sætter os sammen og prøver at finde ud af, om vi kan finde en alternativ finansiering af det her? Ministeren virker jo meget imødekommende, og hvis vi skal være et større antal partier med i det her – altså, det er jo ikke særlig bredt, hvis det bare bliver de tre regeringspartier – så lad os da sætte os sammen og finde en alternativ finansiering.

Kl. 13:06

Formanden (Søren Gade):

Ministeren for en afsluttende bemærkning.

Kl. 13:06

Forsvarsministeren (Jakob Ellemann-Jensen):

Tak for det. Jeg forstår jo på Folketingets øvrige partier, at der ikke er en begejstring en til en over koblingen mellem afskaffelsen af store bededag og det at finansiere vores sikkerhed fremadrettet. Jeg siger så bare i al stilfærdighed, at jeg så stadig væk har til gode at høre nogen komme med et forslag, som kan nyde opbakning. Og jeg er bestemt ikke argumentresistent, for vi er jo til at tale med, hvis nogen kommer med et godt forslag, hvor man tænker: Hvorfor havde vi ikke set det?

Kl. 13:06

Formanden (Søren Gade):

Det afsluttede spørgsmålet.

Vi går til spørgsmål nr. 2 til forsvarsministeren af fru Susie Jessen.

Kl. 13:06

Spm. nr. S 98

2) Til forsvarsministeren af:

Susie Jessen (DD) (medspørger: Charlotte Munch (DD)):

Mener ministeren, at det er rimeligt, at regeringen bruger lovforslaget om afskaffelsen af store bededag som adgangsbillet til de kommende forsvarsforhandlinger?

Formanden (Søren Gade):

Værsgo.

Kl. 13:06

Susie Jessen (DD):

Tak. Mener ministeren, at det er rimeligt, at regeringen bruger lovforslaget om afskaffelsen af store bededag som adgangsbillet til de kommende forsvarsforhandlinger?

Kl. 13:06

Formanden (Søren Gade):

Forsvarsministeren.

Kl. 13:07

Forsvarsministeren (Jakob Ellemann-Jensen):

Tak for det, og velkommen. Vi er nødt til at investere markant i vores fælles forsvar. Vores allierede både i EU og i NATO skal kunne regne med Danmark, og derfor har vi besluttet at rykke indfrielsen af målsætningen om de 2 pct. af bnp til 2030. Det er ikke gratis, og finansieringen skal være på plads. Derfor er det regeringens opfattelse, at der skal være en sammenhæng mellem, hvem der tager ansvar for finansieringen af et nyt forsvarsforlig, og hvem der deltager i forhandlingerne om et nyt forsvarsforlig.

Det er en helt normal praksis her i Folketinget, at partier, der gerne vil være med til at bruge penge, også er med til at finde penge. Det er et sundt, det er et rimeligt, og det er i min optik et nødvendigt princip. Derfor synes jeg også, det er rimeligt, at kun de partier, som ønsker at tage ansvar for finansieringen, bliver indkaldt til forhandlinger. Som tidligere nævnt vil jeg understrege, at jeg håber, at så mange partier i Folketinget som overhovedet muligt tager ansvaret på sig og bakker op om afskaffelsen af store bededag, sådan at vi snart kan begynde forhandlingerne om det næste forsvarsforlig.

Kl. 13:08

Formanden (Søren Gade):

Fru Susie Jessen.

Kl. 13:08

Susie Jessen (DD):

Ministeren har jo siddet i Folketinget længere, end jeg har – jeg er faktisk helt nyvalgt – men det er også mit klare indtryk, at den her finansiering tit findes i et forhandlingslokale. Og ministeren taler meget om det her kryds imellem forsvarsforliget og afskaffelsen af store bededag – det er jo hele jeres begrundelse. Derfor er jeg meget interesseret i en artikel, der blev bragt i Jyllands-Posten fra den 23. december, hvor det kom frem, at i forhandlingslokalet blev det faktisk aftalt først, at man skulle afskaffe store bededag, og først derefter fandt man ud af, at det skulle krydses til forsvaret. Det er jeg jo ret interesseret i, for så falder hele jeres argument om, at det er penge, der skal gå til forsvaret, fordi vi skal være så ansvarlige.

Så jeg vil gerne høre, om ministeren kan bekræfte, at man i forhandlingerne først blev enige om at afskaffe store bededag og efterfølgende koblede det til forsvarsforliget.

Kl. 13:09

Formanden (Søren Gade):

Forsvarsministeren.

Kl. 13:09

Forsvarsministeren (Jakob Ellemann-Jensen):

Tak for det. Jeg kommer ikke til at fortælle om, hvad der skete i forhandlingslokalet – ikke på et detaljeret niveau. Der var mange forhandlinger, der var lange forhandlinger, og hvem der bragte hvad til bordet og i hvilken rækkefølge, kommer jeg ikke til at gå ind i. Men jeg kan sige, at der er en helt almindelig sammenhæng her i Folketinget, hvor man siger: Når man skal bruge penge på noget, anviser man, hvor pengene kommer fra. Det har for Venstres vedkommende betydet, at der har været aftaler, som vi ikke har været med i, fordi vi ikke kunne acceptere finansieringen. Det har vi ærgret os over, men det er et valg fra gang til gang, om man ønsker at acceptere den af regeringen fremlagte finansiering.

Kl. 13:09

Formanden (Søren Gade):

Fru Susie Jessen.

Kl. 13:09

Susie Jessen (DD):

Tak. Jeg er helt enig i, at det er en god idé altid at finde finansieringen til de ting, man gerne vil ændre på, og det kan man jo også sagtens gøre i et forhandlingslokale. Men jeg synes stadig, det er vigtigt, at vi får et svar på den her kobling, for det er af interesse for befolkningen, at man ved, hvilken rækkefølge tingene er sket i, når det her er ministerens primære argument. Så kan ministeren bekræfte, at det her kryds skete sådan, at det først var store bededag, man valgte at afskaffe, og at man derefter koblede det til forsvaret?

Kl. 13:10

Formanden (Søren Gade):

Forsvarsministeren.

Kl. 13:10

Forsvarsministeren (Jakob Ellemann-Jensen):

Jeg kommer ikke til at be- eller afkræfte konkrete drøftelser, som har fundet sted, jeg havde nær sagt for nedrullede gardiner – så slemt var det dog ikke – men i det fortrolige rum, som det dog har været. Jeg vil bare gentage i forhold til det med at sige, at vi skaffer finansiering til forskellige områder – hvor vi på den anden side har forskellige områder, vi ønsker at prioritere økonomisk – at det altså så er helt gængs, at man sætter nogle krydser og siger, hvad det er, der skal finansiere hvad, undervejs. Det er den måde, man opererer på.

Kl. 13:10

Formanden (Søren Gade):

Tak for det. Jeg giver nu ordet til en medspørger, fru Charlotte Munch.

Kl. 13:10

Charlotte Munch (DD):

Tak, formand. Anerkender ministeren, at der kunne være fundet en anden finansiering til løftet af forsvarsudgifterne? Eller mener ministeren, at regeringen var de eneste, der kunne levere en finansieringsmodel nu, hvor det at stemme for regeringens finansieringsmodel bliver adgangsbilletten til de kommende forsvarsforhandlinger?

Kl. 13:11

Formanden (Søren Gade):

Forsvarsministeren.

Kl. 13:11

Forsvarsministeren (Jakob Ellemann-Jensen):

Først og fremmest vil jeg sige: Velkommen i Folketinget. (Charlotte Munch: Tak). Dernæst vil jeg sige: Nej, det er ikke den eneste måde, man kan finansiere det på. Men det er det finansieringsforslag, som opnår et flertal, og som et flertal kan bakke op om, og det er jo nemt for mig at sige, al den stund at vi har en flertalsregering.

Kunne man forestille sig andre finansieringsmåder? Ja, der er andre, der er kommet med forslag, men det har bare det tilfælles, at det er forslag, som ikke nyder et flertals opbakning her i Folketingssalen.

Kl. 13:11

Formanden (Søren Gade):

Fru Charlotte Munch.

Kl. 13:11

Charlotte Munch (DD):

Tak. Der er tradition for brede forsvarsforlig. Er det ministerens ambition at fortsætte den tradition?

Kl. 13:12

Formanden (Søren Gade):

Forsvarsministeren.

Kl. 13:12

Forsvarsministeren (Jakob Ellemann-Jensen):

Ja, det er det. Jeg synes, det er vigtigt. Det synes jeg både med den fortid, jeg ynder at fortælle om at jeg har, men jeg synes også, det er vigtigt i den situation, vi står i nu. Vi har en ambition om et relativt langvarigt forsvarsforlig, og der håber jeg virkelig på, at Folketingets partier vil tage ansvar for Danmarks sikkerhed, for Danmarks forsvar, og de derfor også vil være en del af det forsvarsforlig, herunder finde finansieringen til det, selv om det ikke er nemt, selv om det ikke er populært, selv om det ikke er det, man høster roser på. Men nogle gange er vi også herinde, fordi det er svært.

Kl. 13:12

Formanden (Søren Gade):

Vi siger tak til fru Charlotte Munch og giver ordet tilbage til fru Susie Jessen.

Kl. 13:12

Susie Jessen (DD):

Tak. Ministeren siger jo, at ministeren er meget interesseret i brede forsvarsforlig. Og det er vi enige i, fordi det er en så vigtig aftale, som skal række ud i mange, mange år. Derfor synes jeg heller ikke, det giver så meget mening, at man skal æde den her skovsnegl for at være med i forsvarsforliget. Altså, hvorfor er det lige præcis, at man ikke kan finde den her finansiering sammen i et lukket rum? Hvorfor er det, at man skal æde den her for overhovedet at kunne komme med til forhandlinger?

Kl. 13:13

Formanden (Søren Gade):

Jeg giver ordet til forsvarsministeren for den afsluttende bemærkning.

Kl. 13:13

Forsvarsministeren (Jakob Ellemann-Jensen):

Tak for det. Vi mener jo som regering, at det er vigtigt, at når vi fremlægger politik, skal vi også fremlægge et forslag til finansiering. Altså, det ville ikke være ansvarligt, hvis vi sagde: Vi har en masse ambitioner, og så må vi i øvrigt snakke om, hvordan vi finder finansieringen. Men det ændrer jo ikke på, at hvis man har gode forslag, så kom endelig med dem. Jeg har hørt nogle forslag indtil videre, og de forslag virker som nogle, som kun enkelte partier kan tilslutte sig, hvad enten det handler om at afskaffe efterlønnen, skære i udviklingsbistanden eller hæve skatten. Det er alle tre forslag, som ikke rigtig kan nyde parlamentarisk opbakning, og det er jo nødt til at være forudsætningen. Så kom endelig med forslag.

Kl. 13:13

Formanden (Søren Gade):

Tak for det. Det afslutter spørgsmålet.

Vi går til spørgsmål nr. 3, og det er til udenrigsministeren af Trine Pertou Mach.

Kl. 13:14

Spm. nr. S 96

3) Til udenrigsministeren af:

Trine Pertou Mach (EL):

Hvad er regeringens og ministerens reaktion på den nye regering i Israel, herunder bl.a. premierminister Netanyahus udtalelse i slutningen af december om, at Israel har en eksklusiv og suveræn råderet over hele området, inklusive Vestbredden, hvor hans regering agter at udvide ulovlige bosættelser?

Formanden (Søren Gade):

Værsgo.

Kl. 13:14

Trine Pertou Mach (EL):

Tak for det. Spørgsmålet til udenrigsministeren lyder: Hvad er regeringens og ministerens reaktion på den nye regering i Israel, herunder bl.a. premierminister Netanyahus udtalelse i slutningen af december 2022 om, at Israel har en eksklusiv og suveræn råderet over hele området, inklusive Vestbredden, hvor hans regering agter at udvide de ulovlige bosættelser?

Kl. 13:14

Formanden (Søren Gade):

Udenrigsministeren.

Kl. 13:14

Udenrigsministeren (Lars Løkke Rasmussen):

Tak for det. Det er rigtigt, at der er tiltrådt en ny regering i Israel efter en årrække med hyppige valg. Og Danmark har jo traditionelt haft og har og ønsker fortsat at have et tæt og tillidsfuldt samarbejde med Israel på en lang række områder: handel, forskning, innovation. Men det betyder langtfra, at vi er enige om alt, og der er ingen tvivl om, at den nye israelske regering og vi, altså Danmark, ser meget forskelligt på især bosættelserne i de besatte palæstinensiske områder, hvor den nye regering jo bl.a. er kommet med nogle bekymrende udmeldinger om at føre en aktiv bosætterpolitik. På det punkt er Danmarks linje klar: Bosættelserne er ulovlige efter folkeretten, og de udgør en væsentlig hindring for en tostatsløsning. Derfor er det også noget, som vi og EU, i øvrigt jævnligt, tager op med Israel, og det vil vi selvfølgelig blive ved med at gøre med den nye israelske regering.

Situationen i de besatte områder er meget skrøbelig, der er jævnligt sammenstød, der er risiko for, at voldsspiralen eskalerer, og derfor er det afgørende, at begge parter i konflikten afstår fra handlinger og provokationer, der kan bidrage til yderligere spændinger. Det gælder ikke mindst i forhold til de hellige steder i Jerusalem, der har stor betydning for både muslimer, jøder og kristne. Så det, der er behov for, er jo at adressere de grundlæggende årsager til konflikten, herunder problemstillingerne vedrørende bosættelser og Jerusalems status, for så længe de forbliver uforløste, må vi desværre nok forvente, at konflikten vil blive ved med at eskalere, som vi har set det i de seneste år. Derfor er det vigtigt, og derfor er det også en kærkommen lejlighed til at give den her melding, at vi både fra dansk og EU's side fortsætter den kritiske dialog og appellerer til at få parterne til forhandlingsbordet, så der kan etableres en politisk horisont for en tostatsløsning.

Kl. 13:16

Formanden (Søren Gade):

Fru Trine Pertou Mach.

Kl. 13:16

Trine Pertou Mach (EL):

Tak for det. Det er godt at høre, at også den nye regering mener, at Israels praksis er i strid med international ret. Det er jo ikke blot besættelsen og spørgsmålet om Jerusalems status, der er udfordringen her, men det er grundlæggende også den besættelse, som Israel har håndhævet i mere end et halvt århundrede efterhånden. Det her citat af Netanyahu, som jeg nævnte indledningsvis i spørgsmålet, er jo ikke blot noget, han har sagt i pressen, det er en del af den nye regerings regeringsgrundlag, og spørgsmålet er derfor også, om man fra dansk og europæisk side kan fastholde idéen om en tostatsløsning, hvor man i kritisk dialog med Israel forsøger at flytte parterne ind til forhandlingsbordet. Hvad er det i praksis, som er anderledes i den position nu med den nye regering her i forhold til det, man har gjort i årevis, og som jo ikke har betydet andet end udvidelse af bosættelserne og en i praksis ændring af facts on the ground, mod en situation, hvor Israel faktisk har herredømmet over hele området, og i praksis underminerer mulighederne for en tostatsløsning?

Kl. 13:17

Formanden (Søren Gade):

Udenrigsministeren.

Kl. 13:17

Udenrigsministeren (Lars Løkke Rasmussen):

Det er jo helt rigtigt, at det ikke er en ny position. Den position, regeringen har, er mage til den position, som den tidligere regering havde, og som regeringen før den havde. Det hænger i øvrigt også sammen med, at Danmarks Israelpolitik jo baserer sig på en meget bred opbakning i det danske Folketing, som refererer tilbage til en forespørgselsdebat og en vedtagelse, og det er vores position. Og den må vi så forfægte, og det gør vi bilateralt i forhold til Israel, og det gør vi i særlig grad i samarbejde med EU og med den associeringsaftale, der er mellem EU og Israel, og der er jo ikke rigtig noget alternativ til den kritiske dialog, når jeg har det afsæt, at vi befinder os i virkelighedens verden.

Kl. 13:18

Formanden (Søren Gade):

Fru Trine Pertou Mach.

Kl. 13:18

Trine Pertou Mach (EL):

Det er godt at befinde sig i virkelighedens verden, og det mener jeg egentlig også vi gør i Enhedslisten. Faktum er vel, at en tostatsløsning fortoner sig i horisonten med den praksis, som Israel har gennemført de sidste fem årtier, altså praktiseret det igennem mange år, med udvidelse af bosættelserne, flytning af egen befolkning ind på palæstinensisk jord og flytning af palæstinensere væk fra den jord, og måske sætter den nye regering i virkeligheden turbo på den proces, som i praksis vil underminere muligheden for en tostatsløsning, altså i praksis og i den virkelige verden.

Kl. 13:18

Formanden (Søren Gade):

Udenrigsministeren.

Kl. 13:18

Udenrigsministeren (Lars Løkke Rasmussen):

Det er helt rigtigt, at den aktive bosættelsespolitik, som jo i virkeligheden har det sigte at udvide Israels suverænitet til Vestbredden, som fremgår af den israelske regerings regeringsgrundlag, fuldt implementeret i praksis vil sætte en afgørende forhindring for tostatsløsningen. Det er også derfor, spørgeren og jeg sådan set befinder os på den samme side af kridtstregen, altså i forhold til hvad vores syn på det her er. Så kan der være en diskussion om de diplomatiske værktøjer, altså hvordan man forholder sig til det, og der er det den her regerings holdning, ligesom det var tilfældet med de tidligere regeringer og hele EU-kredsen, at det gør vi med afsæt i en kritisk dialog med Israel.

Kl. 13:19

Formanden (Søren Gade):

Fru Trine Pertou Mach.

Kl. 13:19

Trine Pertou Mach (EL):

Så skal mit afsluttende spørgsmål være, om udenrigsministeren mener, at den kritiske dialog, man har ført igennem mange år, har ført en tostatsløsning tættere på eller længere væk fra virkeligheden.

Kl. 13:19

Formanden (Søren Gade):

Udenrigsministeren for en afsluttende bemærkning.

Kl. 13:19

Udenrigsministeren (Lars Løkke Rasmussen):

Så er vi ovre i kategorien kontrafaktisk historieskrivning, for hvordan ville verden have set ud, hvis ikke der havde været en kritisk dialog. Ville det regeringsgrundlag, der nu er udviklet i Israel, være udviklet på et tidligere tidspunkt, altså hvis man i høj grad havde omsat tanker til handling? Det er jo ikke til at vide. Der er en alvorlig situation mellem Israel og Palæstina, det er ikke nogen ny situation, og den skal vi engagere os i, og det er derfor, der ikke må være nogen tvivl om vores position. Vi får i øvrigt lejlighed til lige om et sekund, for tiden er udløbet her, at fortsætte vores dialog om det.

Kl. 13:20

Formanden (Søren Gade):

Tak for det. Det afsluttede spørgsmålet.

Vi går til spørgsmål nr. 4, og det er til udenrigsministeren af fru Trine Pertou Mach.

Kl. 13:20

Spm. nr. S 97

4) Til udenrigsministeren af:

Trine Pertou Mach (EL):

Mener ministeren, at EU’s associeringsaftale med Israel skal betinges af, at landet faktisk overholder international lov og respekt for palæstinensernes basale menneskerettigheder?

Formanden (Søren Gade):

Værsgo.

Kl. 13:20

Trine Pertou Mach (EL):

Tak. Ja, jeg glæder mig også over lejligheden til at kunne fortsætte dialogen allerede nu. Og spørgsmålet i den her omgang lyder: Mener ministeren, at EU’s associeringsaftale med Israel skal betinges af, at landet, altså Israel, faktisk overholder international lov og respekt for palæstinensernes basale menneskerettigheder?

Kl. 13:20

Formanden (Søren Gade):

Udenrigsministeren.

Kl. 13:20

Udenrigsministeren (Lars Løkke Rasmussen):

Tak for det. Det ligger netop i meget god forlængelse af, hvad vi just talte om, for der er jo, hvis vi skal være realistiske, også omkring Danmarks muligheder, ingen tvivl om, at EU-sporet er helt centralt. Og EU har ligesom Danmark i en årrække haft et tæt samarbejde med Israel inden for en række områder: forskning, handel, innovation. Det betyder ikke – fuldstændig på linje med den danske holdning – at det ekskluderer, at vi kan have en kritisk dialog om eksempelvis menneskerettigheder og situationen i de besatte palæstinensiske områder. Jeg vil faktisk sige, at det forhold, at vi har en associeringsaftale, skaber en platform for at føre den her dialog om kritiske spørgsmål.

Der blev sidste år, faktisk for første gang i 10 år, afholdt et møde med Israel i EU's associeringsråd, hvor man benyttede lejligheden til ud over på den positive platform, kan man sige, at diskutere samarbejdsmuligheder at rejse alle de kritiske spørgsmål om israelske bosættelser på Vestbredden, tvangsforflyttelse af palæstinensere, menneskerettighedssituationen i de besatte områder m.v. Nu er der kommet en ny regering, og det giver jo bare afsæt for at fortsætte den linje.

Så synes jeg også, det er vigtigt at sige, at parallelt med den her EU-Israel-associeringstankegang drøftede EU-medlemslandene muligheden for at have en tilsvarende regelmæssig højniveaudialog med palæstinenserne, og det er der nu taget det første skridt til ved at invitere den palæstinensiske premierminister til vores EU-udenrigsministermøde, som finder sted på mandag i Bryssel, og det er jo også et forum, vi bakker varmt op om. Og i forlængelse af mine svar under det sidste spørgsmål er det jo vigtigt, at vi i forhold til begge parter også appellerer til besindighed, så vi undgår en voldseskalation.

Kl. 13:22

Formanden (Søren Gade):

Fru Trine Pertou Mach.

Kl. 13:22

Trine Pertou Mach (EL):

Tak for svaret. Jeg tolker det, som om ministeren er enig i, at Israel skal overholde international lov og respekten for palæstinensernes basale menneskerettigheder, og med det udgangspunkt er spørgsmålet jo, om den situation, der er i virkeligheden i Israel-Palæstina-situationen, som ministeren kalder det, rent faktisk er en overholdelse af international lov, eller er det i virkeligheden det stik modsatte?

Med fare for at komme til at gentage mig selv er virkeligheden vel den, at Israel gennem mange, mange år konsekvent har udvidet bosættelserne, konsekvent har øget besættelsen og flyttet egne folk ind på de besatte områder og palæstinenserne væk fra de gode jorde. Så i virkeligheden er det vel sådan, at Israels praksis underminerer international lov og er i disrespekt for palæstinensernes menneskerettigheder, og derfor bliver spørgsmålet her nu så også, om hvad det så er, der skal til, for at man rent faktisk suspenderer den associeringsaftale, for det er vel alt andet lige også en af grundene til, at man skriver nogle grundlæggende principper om, hvad det er, samarbejdspartneren skal overholde. Så det er jo også et redskab til at løfte den dagsorden, man har, nemlig ønsket om en tostatsløsning.

Kl. 13:24

Formanden (Søren Gade):

Udenrigsministeren.

Kl. 13:24

Udenrigsministeren (Lars Løkke Rasmussen):

Ja, det er den helt rigtige fortolkning af mit svar, når der bliver tolket, at der i det, jeg siger, kan lægges til grund, at vi har en vurdering af, at Israel ikke overholder folkeretten i forhold til de besatte områder; sådan er det. Skal det så betyde, at man bakker ud af en associeringsaftale? Jamen det er jo ret beset en politisk afvejning af temperamentsspørgsmål og en vurdering af, hvordan man tror man når længst, og i øvrigt også måske en holdning til, at hvis man bakkede ud af alle aftaler eller partnerskaber eller bilaterale stærke relationer med hvem som helst, som ikke overholdt gældende lov på alle punkter, så ville man have indsnævret, kan man sige, det internationale samarbejde ganske betydeligt.

Vi betragter Israel som en ven, men der er klart udfordringer her, og det er også derfor, at vi og man i Europa skelner mellem Israel som det Israel, vi anerkender, og så de områder, som Israel har besat eller annekteret. Det er jo f.eks. også det, der ligger til grund for, at der er en europæisk mærkningsordning i forhold til varer, der kommer fra de besatte områder. Så der er den sondring, men samtidig er det jo altså så fortsat et afsæt for at føre en kritisk dialog.

Kl. 13:25

Formanden (Søren Gade):

Fru Trine Pertou Mach.

Kl. 13:25

Trine Pertou Mach (EL):

Det er vel i virkeligheden sådan, at med ens venner skal man være særlig ærlig, og spørgsmålet er, om det faktum, at regeringen betragter Israel som en ven, ikke skulle betyde, at man så skulle være særlig ærlig over for kommentarer til Israels praksis. Problemet og det, der er den store udfordring, for mig at se, er, at de standarder, vi måler Israel med, ikke er de samme standarder som dem, vi måler resten af verden med. Det er det, der er problemet: at der i virkeligheden er en dobbeltstandard både fra dansk og europæisk side om, at man ikke håndhæver reglerne over for Israel i forhold til Israel som en systematisk krænker af international lov og menneskerettighederne.

Kl. 13:26

Formanden (Søren Gade):

Udenrigsministeren.

Kl. 13:26

Udenrigsministeren (Lars Løkke Rasmussen):

Jeg kan ikke anerkende billedet af, at der skulle være en uærlighed i vores attitude i forhold til Israel; det kan jeg ikke. Som jeg netop svarede, brugte man bl.a. det møde, der var i associeringsrådet sidste år for første gang i 10 år, til ud over det, man kunne kalde den positive dagsorden, også at gøre EU's positioner klar, og det vil der også være lejlighed til fremadrettet. Det kommer jeg også selv til at gøre, første gang jeg får en bilateral mulighed for det i forhold til Israel og i EU-kredsen. Der er ingen grund til at lægge skjul på, at den nye israelske regerings regeringsgrundlag i det omfang, det så også oversættes i handling – deres sikkerhedsministers besøg på Tempelbjerget og sådan noget – skaber en dyb bekymring, og den skal vi selvfølgelig vide at give udtryk for, også over for vores ven Israel.

Kl. 13:27

Formanden (Søren Gade):

Fru Trine Pertou Mach.

Kl. 13:27

Trine Pertou Mach (EL):

FN's Generalforsamling vedtog en resolution i slutningen af december, hvor Danmark desværre stemte blankt, om at indbringe Israels besættelsespolitik for Den Internationale Domstol i Haag med henblik på en juridisk undersøgelse. Internationale ngo'er betegner Israels praksis som apartheidpraksis. Hvad mere er det, der skal til for at påvirke den linje, Danmark har i sin udenrigspolitik, herunder at det her ikke er nok til, at man skal suspendere EU's associeringsaftale med Israel? Hvad mere er det, der skal til for at bruge det redskab, som der ligger i at kunne suspendere en associeringsaftale, end det, vi ser?

Kl. 13:27

Formanden (Søren Gade):

Udenrigsministeren for en afsluttende bemærkning.

Kl. 13:27

Udenrigsministeren (Lars Løkke Rasmussen):

Jamen det tror jeg slet ikke vil være konstruktivt at svare præcist på – altså ligesom at give en anvisning på, hvad det er for en yderligere eskalering, der skal finde sted, før vi så tager et alvorligere skridt end dem, der er taget.

Jeg synes, at det afgørende budskab at få sendt her i dag i forhold til regeringens Israelpolitik er, at den er uændret efter regeringsdannelsen, og den baserer sig i øvrigt på en meget, meget bred konsensus i det danske Folketing. Det er uomtvisteligt sådan, at vi har et billede af, at man bryder folkeretten via bosætningerne på bl.a. Vestbredden, og vi noterer os også beslutningen i FN's Generalforsamling og følger jo nøje det videre spor der.

Kl. 13:28

Formanden (Søren Gade):

Vi siger tak til udenrigsministeren.

Inden vi går til spørgsmål 5 skal jeg lige meddele, at når finansministeren svarer på spørgsmålet siddende, er det ikke af ukendskab til forretningsordenen. Så er det en sprængt akkillessene, der er årsagen til det.

Så vi går til spørgsmål 5 til finansministeren af hr. Peder Hvelplund.

Kl. 13:28

Spm. nr. S 79

5) Til finansministeren af:

Peder Hvelplund (EL):

Mener ministeren fortsat, at der skal afsættes 3 mia. kr. efter tilbageløb til løn og arbejdsvilkår i den offentlige sektor som nævnt i regeringsgrundlaget og i overensstemmelse med Socialdemokratiets politiske udspil »Bedre vilkår. Bedre velfærd« fra oktober 2022?

Formanden (Søren Gade):

Værsgo.

Kl. 13:28

Peder Hvelplund (EL):

Tak for det, formand. Det er meget rart at kunne holde finansministeren siddende, trods alt. Spørgsmålet til finansministeren er som følger: Mener ministeren fortsat, at der skal afsættes 3 mia. kr. efter tilbageløb til løn og arbejdsvilkår i den offentlige sektor som nævnt i regeringsgrundlaget og i overensstemmelse med Socialdemokratiets politiske udspil »Bedre vilkår. Bedre velfærd« fra oktober 2022?

Kl. 13:29

Formanden (Søren Gade):

Finansministeren

Kl. 13:29

Finansministeren (Nicolai Wammen):

Tak for det, og også tak, fordi jeg får lejlighed til at blive siddende og det ovenikøbet glæder Enhedslisten, at jeg bliver siddende som finansminister. Jeg kan forstå, at der er stor interesse for rammen på de 3 mia. kr. i 2030, og der bliver spurgt til, om det er 3 mia. kr. efter tilbageløb. Og til det er svaret: Ja, det er 3 mia. kr. efter tilbageløb. Og som jeg svarede spørgeren skriftligt i sidste uge, fremgår det af regeringsgrundlaget, at regeringen vil invitere arbejdsmarkedets parter til trepartsforhandlinger om udmøntning af en ekstraordinær ramme på 1 mia. kr. i 2024 stigende til 3 mia. kr. i 2030 til løn og arbejdsvilkår i den offentlige velfærd, og at rammen finansieres af besparelser på kommuner og regioners udgifter til administration. Det fremgår endvidere, at regeringen vil igangsætte et forberedende arbejde, som forhandlingerne kan tage afsæt i efter afslutningen af de kommende private overenskomstforhandlinger, og at regeringen på baggrund af det forberedende arbejde vil præsentere et samlet oplæg til trepartsforhandlinger. Så det er udgangspunktet for regeringen i denne sag.

Kl. 13:30

Formanden (Søren Gade):

Hr. Peder Hvelplund.

Kl. 13:30

Peder Hvelplund (EL):

Tak til finansministeren for det svar. Og jeg vil straks understrege, at vi sådan set ikke har haft problemer med, at finansministeren blev siddende. Spørgsmålet er bare, på hvilket politisk grundlag finansministeren sidder, og det er nok der, vi er lidt kritiske. Men tak for det klare svar, i forhold til at de 3 mia. kr. er efter tilbageløb. For det er jo temmelig afgørende for, hvor mange midler der reelt kan forhandles om. Men det betyder så også tilsvarende, at de administrative besparelser, som man forventer ude i kommuner og regioner, så kommer til at andrage et beløb på omkring 6,8 mia. kr. Og der vil jeg da bare høre finansministeren, om det også er den forventning, der er hos kommuner og regioner, at man kan finde administrative besparelser på et sådant beløb, og om det er finansministerens opfattelse, at kommuner og regioner skal kompenseres fuldt ud for de udgifter, der måtte være i forbindelse med et lønløft. Eller om forventningen er, at kommuner og regioner skal finde de midler i administrative besparelser.

Kl. 13:31

Formanden (Søren Gade):

Finansministeren.

Kl. 13:31

Finansministeren (Nicolai Wammen):

Det er jo sådan, at der vil være udgifter, ved fuld indfasning, på 3 mia. kr. til at kunne give bedre arbejdsvilkår og et lønløft. De udgifter er nogle, der skal findes i vores kommuner og regioner, og det har vi meldt klart ud. I forhold til regionerne og kommunernes udgifter til administration vil man skulle finde 3 mia. kr., og det er ikke 3 mia. kr., man bliver kompenseret for, i den forstand at man f.eks. får dem i en kommuneaftale. Dem skal man finde ved at have en mere effektiv og klog måde at drive sin administration på.

Kl. 13:32

Formanden (Søren Gade):

Hr. Peder Hvelplund.

Kl. 13:32

Peder Hvelplund (EL):

Så skal jeg bare lige forstå det helt, for en del af tilbageløbet vil jo gå tilbage til statskassen, og det vil jo reelt være 6,8 mia. kr., der skal lægges ind på bordet til overenskomstforhandlingerne. Så den del af tilbageløbet, der kommer tilbage i statskassen, er det så noget, som kommuner og regioner så vil blive kompenseret med? Eller handler det her om, at kommuner og regioner reelt skal ud og finde besparelser for et beløb i omegnen af 6,8 mia. kr.? Og i tilfælde af, at de ikke kan det, er konsekvensen så, at der skal laves besparelser, og at personalet alternativt skal løbe hurtigere for at finansiere deres egne lønstigninger?

Kl. 13:32

Formanden (Søren Gade):

Finansministeren.

Kl. 13:32

Finansministeren (Nicolai Wammen):

Jamen det er sådan, at vi mener, at ud af en samlet kommunal økonomi og regional økonomi på mange hundrede milliarder kroner kan man godt finde 3 mia. kr. fuldt indfaset i 2030 på administration. Vi siger ikke, at det bliver en let opgave, men det, vi ønsker med det her, er jo at sørge for, at vi har finansiering til at kunne forbedre arbejdsvilkår og i øvrigt også lave nogle lønstigninger og dermed ud over at kunne skabe nogle bedre vilkår for de medarbejdere, vi har i både kommuner og regioner og andre steder, så jo også at gøre det nemmere for kommunerne eksempelvis at rekruttere medarbejdere. Det er jo en af de kæmpestore udfordringer, man står med netop nu.

Kl. 13:33

Formanden (Søren Gade):

Hr. Peder Hvelplund.

Kl. 13:33

Peder Hvelplund (EL):

Jamen der er ikke nogen tvivl om, at efter vores opfattelse er de 3 mia. kr., også efter tilbageløb, ikke tilstrækkeligt. Det er klart, at det er en start til at sikre et opgør med uligelønnen i de kvindedominerede velfærdsfag, men det er også klart, at der er et behov for et mere langvarigt løft af løn- og arbejdsvilkår.

Men jeg skal bare være sikker på, at jeg forstår det rigtigt, altså at det vil være sådan, at hvis ikke kommuner og regioner kan levere administrative besparelser, vil det betyde, at man så skal ind at skære på driften, fordi der er et løfte om et løft på 3 mia. kr. efter tilbageløb.

Kl. 13:34

Formanden (Søren Gade):

Finansministeren for en afsluttende bemærkning.

Kl. 13:34

Finansministeren (Nicolai Wammen):

Det skal forstås sådan, at vi synes, at der er kommet for meget bureaukrati; der er for meget unødvendig dokumentation. Og derfor har vi også et ansvar i Folketinget – og det har man i øvrigt også ude i kommunerne – for at komme af med noget af det bureaukrati. Samtidig bliver der også brugt mange penge på administration. Der vil selvfølgelig fortsat være behov for penge til administration, men vi mener godt, at man kan finde 3 mia. kr. fuldt indfaset i 2030, og at det kan gøres på fornuftig vis. Og det vil vi selvfølgelig meget gerne samarbejde med kommuner og regioner om.

Kl. 13:34

Formanden (Søren Gade):

Tak for det. Og dermed er spørgsmålet afsluttet.

Vi går videre til spørgsmål nr. 6 på dagsordenen. Det er også til finansministeren, og det er af hr. Pelle Dragsted.

Kl. 13:35

Spm. nr. S 83

6) Til finansministeren af:

Pelle Dragsted (EL) (medspørger: Victoria Velasquez (EL)):

Mener regeringen, at det er rimeligt i en tid med stigende ledighed, at en afskaffelse af store bededag vil føre til flere arbejdsløse og færre medarbejdere i den offentlige velfærd?

Formanden (Søren Gade):

Værsgo for oplæsning.

Kl. 13:35

Pelle Dragsted (EL):

Mange tak. Jeg er ked af at høre om finansministerens udfordringer – der har været tid til fysisk udfoldelse, kan jeg næsten forstå, eller også har man løbet fra Herodes til Pilatus for at finde opbakning til sit forslag om at afskaffe en helligdag.

Spørgsmålet lyder: Mener regeringen, at det er rimeligt i en tid med stigende ledighed, at en afskaffelse af store bededag vil føre til flere arbejdsløse og færre medarbejdere i den offentlige velfærd?

Kl. 13:35

Formanden (Søren Gade):

Finansministeren.

Kl. 13:35

Finansministeren (Nicolai Wammen):

Tak for omsorgen fra Enhedslistens side. Jeg kan berolige med, at jeg ikke har været i gang med at løbe fra Herodes til Pilatus; det var mere stille og roligt, nemlig på vej hjem fra en tur rundt i kvarteret efter et nytårsforsæt. Men sådan er livet. Tak for spørgsmålet.

Vi befinder os lige nu i en meget alvorlig situation med krig i Europa, og det, vi beder danskerne om, er at arbejde en dag mere om året, så vi sammen kan styrke vores fælles forsvar og sikkerhed. Og finansierer vi det ikke på den her måde, mener vi ikke, at der er nok penge til regeringens øvrige prioriteringer, som jo bl.a. er klimainvesteringer, og at, når der bliver flere børn og ældre, heldigvis, følger pengene med, og et løft af psykiatrien, for blot at nævne nogle af de vigtige ting, som jeg også ved optager Enhedslisten.

Vi ved godt, det her forslag er usædvanligt, men det er også en usædvanlig tid, vi befinder os i. Derfor er det også vigtigt at sige, det er et forslag, som bygger på, at vi er i en tid, hvor vi desværre ser, at der er en voldsom krig i Europa – de værste handlinger siden anden verdenskrig. Det gør, at vi bliver nødt til at styrke vores forsvar og sikkerhed, og det har vi så vist en vej til hvordan man kan gøre.

Kl. 13:37

Formanden (Søren Gade):

Hr. Pelle Dragsted.

Kl. 13:37

Pelle Dragsted (EL):

Tak. Jeg fik ikke noget svar på mit spørgsmål; jeg fik bare den samme sang fra regeringen om, at man er nødt til at stjæle en fridag fra danskerne for at finansiere forsvaret, selv om regeringen jo i sit regeringsgrundlag afsætter 7 mia. kr. til skattelettelser, herunder til nogle af landets rigeste mennesker, som man jo sådan set, hvis man mener, at situationen er så usædvanlig og så alvorlig, kunne udskyde.

Men lad os gå tilbage til mit spørgsmål, for det, jeg spørger til, er, hvorfor regeringen med åbne øjne vil øge arbejdsløsheden i Danmark. Vi står jo i en krise, hvor vi ser frem til en stigende arbejdsløshed. Vismændene snakker om, at 100.000 jobs vil forsvinde bare i år – 100.000 arbejdspladser. Titusinder af mennesker vil få en fyreseddel. Og midt i den situation vil regeringen altså gøre situationen endnu værre, for det er jo konsekvensen af det her forslag om at afskaffe store bededag. Altså, når alle skal arbejde mere, bliver nogle af vores kollegaer jo overflødige.

Regeringen har jo allerede vurderet, at når det gælder den offentlige sektor, drejer det sig om 2.700 jobs, som vil forsvinde som følge af afskaffelsen af vores fridag. Så de offentligt ansatte kan jo kigge rundt på deres kollegaer og spørge: Hvem mon det er, som ikke skal være her længere?

Men det er jo ikke kun i den offentlige sektor, at afskaffelsen af store bededag vil øge arbejdsløsheden – det vil den også i den private sektor. Et slag på tasken er, at hvis vi hæver arbejdstiden med 0,5 pct., betyder det, at så vil 1 ud af 200 blive overflødig, altså vil en virksomhed kunne skille sig af med sin medarbejder nr. 200, og det er jo hele årsagen til, at der overhovedet er et såkaldt arbejdsudbud i det her indgreb.

Så mit spørgsmål er: Hvor meget forventer regeringen at den faktiske arbejdsløshed vil stige i 2024 og de følgende år, når man afskaffer store bededag?

Kl. 13:38

Formanden (Søren Gade):

Finansministeren.

Kl. 13:38

Finansministeren (Nicolai Wammen):

Jeg vil bare sige helt stille og roligt, at formålet med det her forslag jo ikke er at øge arbejdsløsheden; formålet med det her forslag er at skaffe indtægter til, at vi kan passe godt på Danmark og danskernes sikkerhed og tryghed, samtidig med at vi i øvrigt øger arbejdsudbuddet med ca. 8.500 personer. For det, hr. Pelle Dragsted jo glemmer at fortælle i sin opremsning, er, at vi ser ind i, både inden for det offentlige og inden for det private, at vi kommer til at mangle hænder i de kommende år. Det her er et bidrag til, at der kan komme flere hænder derud.

Så vil jeg bare i forhold til det offentlige slå fast en gang for alle, at vi ikke lægger op til at reducere antallet af offentlige lønkroner, men i og med at også offentligt ansatte skal arbejde en dag mere, betyder det teknisk set, at der bliver behov for færre ansatte.

Kl. 13:39

Formanden (Søren Gade):

Hr. Pelle Dragsted.

Kl. 13:39

Pelle Dragsted (EL):

Men det er ikke bare teknisk set. Det betyder, at der bliver brug for færre ansatte, og jeg er da helt klar over, at regeringen ikke mener, at det er formålet, men konsekvensen. Når vi kigger ind i en krisetid, hvor mange danskere vil så få en fyreseddel? Konsekvensen vil blive, at flere danskere vil få en fyreseddel. Det kan finansministeren ikke tale sig fra. Det er jo hele formålet. Det er, som man så fint siger, at frigøre arbejdskraft. Det er jo det, man vil med det her.

Så kan finansministeren svare på, hvor mange yderligere danskere der vil få en fyreseddel, fordi man afskaffer store bededag, ud over dem, der ellers ville have fået en fyreseddel?

Kl. 13:40

Formanden (Søren Gade):

Finansministeren.

Kl. 13:40

Finansministeren (Nicolai Wammen):

Jeg må sige, at jeg simpelt hen ikke kan genkende det billede, der her bliver beskrevet. Vi står i en situation, hvor man eksempelvis inden for kommunerne har svært ved at rekruttere mennesker til vores ældrepleje. De mennesker kan nu – med de beslutninger, der her bliver lagt op til – få mulighed for at gå ind der. Det vil være et tillæg, et tilskud til, hvad man har af antal ansatte ude i vores kommuner og regioner. De ser ind i kæmpe rekrutteringsproblemer, og det, at vi beder alle om at arbejde en dag mere, gør, at der bliver frigjort noget arbejdskraft, som så kan gå ind her, og det synes jeg da kun er positivt.

Kl. 13:41

Formanden (Søren Gade):

Tak for det. Jeg giver nu ordet til medspørger fru Victoria Velasquez. Værsgo.

Kl. 13:41

Victoria Velasquez (EL):

Tak. Jeg er ked af, at finansministeren er kommet til skade. Det er, som om det her med at hugge en hæl og klippe en tå er gået lidt for vildt for sig i det her regeringskompromis. Det mener jeg også det er, når man simpelt hen går ind og laver et indgreb i overenskomsten på den her måde, som man gør nu. Det er fuldstændig et brud på den danske aftalemodel, og det bliver jo på en eller anden måde også endnu mere særligt, når man jo også faktisk er en part i forhold til de offentligt ansatte, og at man på den måde fører en finanspolitik, hvor man går ind og tager tillæggene, som ens tillidsvalgte har fået forhandlet hjem i overenskomsten, og giver dem til arbejdsgiverne, når staten jo også er en arbejdsgiver.

Derfor kunne jeg godt tænke mig at spørge om det, at man ikke længere skal betale det her tillæg: Hvor meget kommer staten til at spare, ved at man som arbejdsgiver går ind og tager det her tillæg fra de ansatte?

Kl. 13:42

Formanden (Søren Gade):

Finansministeren.

Kl. 13:42

Finansministeren (Nicolai Wammen):

Allerførst vil jeg sige, at jeg nu hverken har hugget en hæl eller klippet en tå eller noget i den stil. Men medspørgeren skal have point for det arbejde; jeg tror, at man har haft en god hyggestund i Enhedslisten, da man skulle gå til mig i den her sammenhæng. Jeg troede egentlig, at I ville have sagt noget om, at det var regeringens akilleshæl osv., men jeg lever med det.

I forhold til det præcise spørgsmål vil jeg foreslå, at man retter det til beskæftigelsesministeren som et skriftligt spørgsmål.

Kl. 13:42

Formanden (Søren Gade):

Tak for det. Jeg giver ordet igen til fru Victoria Velasquez.

Kl. 13:42

Victoria Velasquez (EL):

Tak. Jeg må så sige, at vi ikke morer os over, at finansministeren er kommet til skade. Det var faktisk lige fra hoften her i salen. Men jeg synes nu, at det hænger meget godt sammen med, at det jo ikke plejer at være Socialdemokratiet, der opfordrer til, at man skal lave sådan et angreb på den danske model, og derfor kunne det være, at det var en konsekvens af det med at skulle hugge en hæl og klippe en tå.

Men så vil jeg bare spørge, om ministeren kan bekræfte, at staten kommer til at spare penge, ved at man fjerner de her tillæg, eller hvordan det forholder sig, når man jo kører finanspolitikken på den her måde? Kan ministeren så bekræfte, at der bliver sparet penge, ved at man tager tillæggene fra de ansatte?

Kl. 13:43

Formanden (Søren Gade):

Finansministeren.

Kl. 13:43

Finansministeren (Nicolai Wammen):

Som sagt vil jeg bede om, at man stiller det som et skriftligt spørgsmål til beskæftigelsesministeren.

Kl. 13:43

Formanden (Søren Gade):

Tak til medspørgeren for det. Vi giver ordet tilbage til hr. Pelle Dragsted.

Kl. 13:43

Pelle Dragsted (EL):

Jeg vil egentlig gerne holde fast i det, som fru Victoria Velasquez spørger til her, for det er jo ikke et teknisk spørgsmål. Spørgsmålet drejer sig om, at man laver en lov, som vi alle sammen har læst, og som griber ind i overenskomsterne, og den siger helt eksplicit, at fremover vil dem, der arbejder store bededag og får et tillæg, ikke få det længere.

Så finansministeren må vel kunne anerkende, at når man gør det og man jo samtidig som offentlig instans er en part i det her, betyder det, at de medarbejdere, man har ansat i den offentlige sektor, ikke længere vil få det tillæg i fremtiden, og at det giver det offentlige store besparelser? Kan finansministeren helt generelt bekræfte det?

Kl. 13:44

Formanden (Søren Gade):

Finansministeren for en afsluttende bemærkning.

Kl. 13:44

Finansministeren (Nicolai Wammen):

Jeg kan sige, at der jo med det her forslag vil være ting, som fører til lavere offentlige udgifter. Eksempelvis betyder det, at vi laver en storebededagsløsning, at vi får brug for, at vores børn i vores daginstitutioner og børnehaver bliver passet en dag mere, end de normalt bliver. Det koster 140 mio. kr. Så dér er der en udgift forbundet med det for staten. Så vil der være andre steder, hvor der kan være indtægter, og det vil jeg meget gerne sende et svar over til Enhedslisten om. Og det, der skal svares på fra beskæftigelsesministeren, tænker jeg at beskæftigelsesministeren svarer på, og det, der hører under mit ressort, svarer jeg gerne på.

Kl. 13:45

Formanden (Søren Gade):

Det afsluttede spørgsmålet.

Vi går videre til næste spørgsmål, spørgsmål nr. 7, til finansministeren af Victoria Velasquez.

Kl. 13:45

Spm. nr. S 87

7) Til finansministeren af:

Victoria Velasquez (EL) (medspørger: Pelle Dragsted (EL)):

Mener ministeren, at det er nødvendigt at tvinge danske lønmodtagerfamilier til at arbejde mere og opgive en forårsfridag?

Formanden (Søren Gade):

Værsgo.

Kl. 13:45

Victoria Velasquez (EL):

Mener finansministeren, at det er nødvendigt at tvinge lønmodtagerfamilier til at arbejde mere og opgive en forårsfridag?

Kl. 13:45

Formanden (Søren Gade):

Finansministeren.

Kl. 13:45

Finansministeren (Nicolai Wammen):

Igen tak for spørgsmålet. Som jeg har sagt tidligere i dag: Når man står i en svær tid, kræver det også, at man tør træffe svære beslutninger. At vi lægger op til at afskaffe store bededag, er jo ikke noget, vi gør med glæde. Men vi gør det, fordi det set med regeringens øjne er et meget væsentligt bidrag til, at vi i Danmark kan tage hånd om vores fælles sikkerhed og få løftet vores forsvar. Og når vi samtidig ønsker også at løfte psykiatrien og vores sygehuse, og når vi ved, at der i de kommende år heldigvis bliver 125.000 flere ældre over 70 år og 50.000 flere børn under 7 år – for bare at tage et par eksempler – er der brug for, at vi skaffer penge til de udfordringer, vi står med. Det kan man jo gøre på flere måder. Man kan jo sætte skatterne markant i vejret – det ville nok være Enhedslistens svar, men det synes vi ikke er en klog vej at gå – eller man kan skære hårdt ned på vores velfærdssamfund, men det synes vi heller ikke er en god vej at gå. Derfor synes vi, at det her er en balanceret og fornuftig måde at gøre det på, og jeg håber selvfølgelig, at der, når støvet har lagt sig, vil være opbakning til det her i Folketingssalen.

Kl. 13:46

Formanden (Søren Gade):

Fru Victoria Velasquez.

Kl. 13:46

Victoria Velasquez (EL):

Man behøver ikke at sætte skatterne op. Beløbet her er ikke engang halvdelen af de planlagte skatterabatter, som regeringen vil lave. Jeg kommer til at tænke tilbage på, da jeg hørte ministeren sige for år tilbage, at man skulle tænke reformer på en ny måde, og at vi ikke skulle have de her klassiske arbejdsudbudsreformer. Og det her handler ikke om at skulle arbejde klogere, sikre et bedre arbejdsmiljø eller andre ting, som kan gøre, at vi simpelt hen får lavet nogle reformer, som kommer til at bidrage med noget positivt i forhold til det arbejdsliv, vi har, og samtidig kan give noget overskud til vores samfund.

I dag ser vi, at 34 pct. af befolkningen tager noget smertestillende for at kunne gå på arbejde, og det er altså skævt fordelt. Lad os bare tage malerne. Der er det altså 75 pct., der gør det. Derfor vil jeg sige i forhold til det her med, at det ikke er en nem beslutning, men en svær beslutning, at det jo helt tydeligt i hvert fald er en beslutning, der har en klar slagside, der rammer nogle af de lønmodtagere, vi ellers fælles plejer at forsvare. Det rammer dem allerhårdest. De mister nu både en fridag, men også det tillæg, som de ellers havde krav på. Det sker så, samtidig med at der bliver råd til at give skatterabatter til virksomhedsarvinger for milliarder. Det forstår jeg ikke helt. Er det en svær beslutning, fordi det er åbenlyst, at det andet ville være mere retfærdigt, eller hvorfor er det, at det er svært? Ministeren får det til at lyde, som om man ikke har noget valg, men der er jo et helt åbenlyst klart politisk valg, man kan træffe her.

Kl. 13:48

Formanden (Søren Gade):

Finansministeren.

Kl. 13:48

Finansministeren (Nicolai Wammen):

Det er da en svær beslutning i den forstand, at det jo ikke er med noget let hjerte, at vi siger til danskerne, at vi alle sammen skal arbejde en dag mere. Men vi mener, at det er et rigtig klogt bud på, hvordan vi kan løse den udfordring, at vi både skal skaffe penge til den kæmpe klimaudfordring, vi står med, at der kommer flere børn og ældre – det skal vi være glade for, men det kræver også, at vi har en ordentlig omsorg og velfærd – og at vi har et sundhedsvæsen med store udfordringer, herunder psykiatrien. Der synes vi, at det giver rigtig god mening i en situation, hvor der er krig i Europa, og hvor vi skal skaffe ekstra kræfter til at værne os mod det, at vi beder alle danskere om at arbejde en dag mere. Det forstår jeg at Enhedslisten er uenig i, og det er jo helt fair. Det er jo heller ikke noget, der udelukkende har udløst klapsalver – det har jeg også set. Men det er at tage ansvar i en svær tid, og det er det, regeringen gør her.

Kl. 13:49

Formanden (Søren Gade):

Tak for det. Fru Victoria Velasquez.

Kl. 13:49

Victoria Velasquez (EL):

Men det er bare ikke særlig ansvarligt. Vi står i forvejen i en situation, hvor uligheden er voksende, og hvor vi ser, at rigtig mange simpelt hen bliver ramt af arbejdsulykker; flere oplever, at de arbejder for meget, og mange går ned med stress. Derfor var det kloge og det ansvarlige det, som finansministeren tidligere har sagt, nemlig at de reformer, vi skal lave for netop at sikre, at vi har nok hænder til at løfte opgaverne i fremtiden, skal laves ved at tænke på arbejdsmiljø eller tænke på at forbedre delene, eller ved at vi gør, som vi har gjort tidligere: finder pengene hos dem, som har allermest – ikke ved at give skatterabatter til selv samme gruppe.

Kl. 13:50

Formanden (Søren Gade):

Finansministeren.

Kl. 13:50

Finansministeren (Nicolai Wammen):

Vi lægger op til at øge arbejdsudbuddet med ca. 45.000 personer. Det gør vi med mange forskellige virkemidler, herunder nogle af de nye reformer, som spørgeren refererer til. Det her forslag er samtidig en vigtig brik i, at vi kan få flere mennesker ud både i vores offentlige velfærd og også i det private. Begge steder har man brug for det, og det giver så et bidrag på 8.500 personer. Det synes vi er vigtigt. Så det handler både om at få penge til vores tryghed, sikkerhed og forsvar, men også om at få hænder til vores velfærd og til vores virksomheder.

Kl. 13:51

Formanden (Søren Gade):

Tak for det, og jeg giver nu ordet til medspørger hr. Pelle Dragsted.

Kl. 13:51

Pelle Dragsted (EL):

Jeg må indrømme, at jeg bliver lidt træt af at blive ved med at høre regeringen gentage den her påstand. Nu hørte jeg finansministeren sige, at Enhedslisten sikkert bare vil sætte skatterne markant i vejret. Men det er jo slet ikke det, vi diskuterer. Altså, jeg synes, det er disrespekt for befolkningen. Jeg så også statsministeren i tv-avisen i går påstå, at alternativet til det her enten var at skære i velfærden eller sætte skatterne markant op. Men det passer jo ikke. Regeringen har jo fremlagt et regeringsgrundlag, hvor der ligger skatterabatter for mindst 7 mia. kr. – 2 mia. kr. af dem til virksomhedsarvinger og ejendomsspekulanter, tror jeg godt vi kan kalde dem, ejendomsinvestorer med et pænt ord, og 5 mia. kr. på indkomstskatterne.

Finansministeren siger selv, at vi står i en særlig tid, en farlig tid. Havde det ikke været klogere at udskyde – bare udskyde – nogle af de skattelettelser i stedet for at splitte befolkningen og i øvrigt skabe en enorm splid i Folketinget omkring forsvarsforliget? Hvorfor bilder I befolkningen ind, at den mulighed at annullere de skattelettelser og lade danskerne beholde deres frihed ikke findes?

Kl. 13:52

Formanden (Søren Gade):

Finansministeren.

Kl. 13:52

Finansministeren (Nicolai Wammen):

Det er jo helt fair, at Enhedslisten ser anderledes på det her end regeringen. Vi synes, vi har fundet en fornuftig balance, hvor vi på den ene side kan sætte flere penge af til at passe godt på vores klima; hvor vi lader pengene følge med, når der heldigvis bliver flere børn og ældre i de kommende år; og hvor vi kan investere i vores sundhedsvæsen, herunder psykiatri, med den 10-årsplan, som vi alle sammen har talt om var vigtig. På den anden side af det har vi bare en kæmpe udfordring, fordi Putin fører den krig, han gør, i Ukraine og vi har det sikkerhedsbillede, vi har, i Europa. Pengene kan kun bruges én gang, og det er vores bud på, hvordan vi kan gøre det her på en fornuftig måde. Vi beder danskerne om at arbejde en dag mere, sådan at vi kan passe bedre på vores land, vores tryghed og vores sikkerhed, samtidig med at vi kan investere i vores velfærd og håndtere de klimaudfordringer, vi står med. Og det står regeringen fuldt og helt på mål for.

Kl. 13:53

Formanden (Søren Gade):

Hr. Pelle Dragsted.

Kl. 13:53

Pelle Dragsted (EL):

Ministeren snakker igen udenom, ligesom statsministeren har gjort igen og igen. Så lad mig formulere spørgsmålet fuldstændig enkelt og klart: Kan ministeren bekræfte, at hvis man ikke gav den her skatterabat til virksomhedsarvinger på arveskatten, hvis man fastholdt beskatningen, lagerbeskatningen, af ejendomsinvestorerne, og hvis ikke man gav en betydelig sænkelse af topskatten i intervallet fra det nuværende op til 750.000 kr., så ville man have det samme beløb på kontoen som det, man vil vride ud af danskerne ved at stjæle deres forårsfridag, altså at det er et valg? Man kunne have valgt at lade være med at gennemføre de skattelettelser, så havde vi kunnet beholde vores fridag. Kan ministeren ikke bare bekræfte det, så danskerne får lov at forholde sig til det her?

Kl. 13:54

Formanden (Søren Gade):

Finansministeren.

Kl. 13:54

Finansministeren (Nicolai Wammen):

Det, jeg kan bekræfte, er, at vi har en regering, der ud over de prioriteter, jeg har beskrevet, så også synes, at det skal kunne betale sig mere at gå på arbejde. Derfor, bl.a. i forhold til beskæftigelsesfradrag, herunder til enlige, går vi ind – det er jo hoveddelen af det, vi gør på skatteområdet – og sørger for, at man får mere ud af at gå på arbejde. Det tror jeg faktisk rigtig mange danskere vil sætte pris på, ikke mindst i en tid, hvor man er ramt af inflation, og hvor den enkelte familie er ramt på pengepungen. Så hvis jeg skal forstå spørgsmålet sådan, om vi synes, det er en fornuftig prioritering som regering, så er svaret, at ja, det synes vi.

Kl. 13:54

Formanden (Søren Gade):

Tak, og jeg giver nu ordet tilbage til hovedspørgeren, fru Victoria Velasquez.

Kl. 13:55

Victoria Velasquez (EL):

Tak for det. Men det er ikke en fornuftig balance, og jeg vil gerne anmode om, at finansministeren vil lytte til nogle af dem, som finansministeren plejer at samarbejde med, også uden for Folketinget: en samlet fagbevægelse, som på en helt historisk måde siger fra over for, at man nu fører en finanspolitik, som er en indgriben i overenskomsterne, og at man tager pengene på den her måde.

Derfor vil jeg gerne høre ministeren, om han kan bekræfte, at ministeren vil lytte både til dem uden for Folketinget og i Folketinget, og om ministeren også anerkender, at man kan finde pengene på anden vis, og at man på denne måde laver en indgriben i overenskomsterne.

Kl. 13:55

Formanden (Søren Gade):

Finansministeren for en afsluttende bemærkning.

Kl. 13:55

Finansministeren (Nicolai Wammen):

Jeg og regeringen lytter selvfølgelig altid til, hvad der bliver sagt, både fra Folketingets partier og fra fagbevægelsen, kirken og organisationerne, og vi har også taget ned, at der her er kritik. Det er så til gengæld også en regerings opgave at tage ansvar og lægge det frem, man mener er bedst for Danmark. Og vi mener, at vi har fundet en balance, hvor vi både kan passe godt på vores velfærdssamfund, hvor vi kan gå ind og tage hånd om klimaudfordringerne, og hvor vi kan styrke vores sikkerhed og forsvar, ved at gøre det på den måde, at det finansieres ved, at danskerne arbejder en dag længere om året, og det står vi på mål for.

Kl. 13:56

Formanden (Søren Gade):

Dermed er spørgsmålet afsluttet.

Vi går straks videre til spørgsmål nr. 8 til finansministeren af hr. Hans Kristian Skibby.

Kl. 13:56

Spm. nr. S 88

8) Til finansministeren af:

Hans Kristian Skibby (DD):

Er ministeren uenig med overvismanden for Det Økonomiske Råd, Carl-Johan Dalgaard, når denne over for Jyllands-Posten den 8. januar 2023 har erklæret, at der efter hans samfundsøkonomiske vurdering ingen varig effekt er på arbejdsudbuddet ved at afskaffe store bededag?

Formanden (Søren Gade):

Værsgo.

Kl. 13:56

Hans Kristian Skibby (DD):

Tak, formand.

Er ministeren uenig med overvismanden for Det Økonomiske Råd, Carl-Johan Dalgaard, når denne over for Jyllands-Posten den 8. januar 2023 har erklæret, at der efter hans samfundsøkonomiske vurdering ingen varig effekt er på arbejdsudbuddet ved at afskaffe store bededag?

Kl. 13:57

Formanden (Søren Gade):

Finansministeren.

Kl. 13:57

Finansministeren (Nicolai Wammen):

Regeringen har som bekendt tilkendegivet, at vi ønsker at afskaffe store bededag, og regeringens forslag skal ses på en meget alvorlig baggrund: Krigen i Ukraine gør det nødvendigt at bruge flere penge på sikkerhed og på forsvar. Finansministeriet har i den forbindelse foretaget en vurdering af forslagets virkninger, og der har i den forbindelse naturligvis været stor interesse for regeringens forslag og Finansministeriets vurdering. Jeg vil bare henholde mig til, at Finansministeriet i et svar til Folketinget har fastholdt vurderingen og understreget, at det er helt i overensstemmelse med ministeriets regneprincipper, og at vurderingen også er fremgået tidligere, både i sidste valgperiode under den tidligere socialdemokratiske regering og i forrige valgperiode under VLAK-regeringen. Finansministeriet har desuden valgt at offentliggøre et faktaark, der forklarer principperne bag vurderingen af forslaget.

Det er en vigtig prioritet for regeringen at fremrykke løftet af forsvarsudgifterne til 2030, og det indebærer yderligere udgifter på 4,5 mia. kr. i 2030. Provenuet fra helligdagen er ca. 3 mia. kr. i 2030 og skal bidrage til de her fremrykninger. Der er ikke noget nyt i den måde, Finansministeriet har lavet den her udregning på, og det er ikke usædvanligt, at det kan give debat også mellem økonomer – økonomi er jo ikke en eksakt videnskab – og jeg lytter selvfølgelig altid, både når der er ris, og når der er ros. Men det ændrer ikke på, at det her er Finansministeriets vurdering, og den står jeg og regeringen på mål for.

Kl. 13:58

Formanden (Søren Gade):

Hr. Hans Kristian Skibby.

Kl. 13:58

Hans Kristian Skibby (DD):

Jeg takker for ordene, men jeg synes ikke, jeg fik noget svar. Jeg har spurgt ministeren her i spørgetiden, om ministeren er uenig med overvismanden i hans vurdering af, hvad for nogle samfundsøkonomiske konsekvenser det vil have at fjerne store bededag. Jeg synes, det er et ret simpelt spørgsmål at svare på, og jeg vil bare gerne have finansministerens forklaring på, om man er uenig.

Jeg kan så høre, at ministeren selvfølgelig nævner beregningerne fra Finansministeriet, og jeg er helt med på, at der findes andre beregningsmodeller, men så synes jeg måske også, at man som regering har behov for en second opinion, ligesom man kan have på et sygehus. For jeg synes jo, det er underligt, der kan være så stor en diskrepans imellem det, som Det Økonomiske Råd vurderer som sandsynlige konsekvenser af det her, og så det, som finansministeren hæfter sig ved i Finansministeriets beregninger.

Kl. 13:59

Formanden (Søren Gade):

Finansministeren.

Kl. 13:59

Finansministeren (Nicolai Wammen):

Jeg tager til efterretning, hvad overvismanden har udtalt, men jeg har ikke tænkt mig at gå ind i en karaktergivning af det udsagn. Jeg vil blot sige, at det, jeg hæfter mig ved, og det, der er mit udgangspunkt, er Finansministeriets beregninger, som følger helt gængs praksis, og som er det, skiftende Folketing og skiftende regeringer har baseret deres økonomiske beslutninger på. Jeg vil også tro, at hr. Hans Kristian Skibby i mange sammenhænge har siddet i Finansministeriet og forhandlet og lagt Finansministeriets tal til grund uden at bede om en second opinion.

Kl. 14:00

Formanden (Søren Gade):

Hr. Hans Kristian Skibby.

Kl. 14:00

Hans Kristian Skibby (DD):

Det sidste vil jeg godt give finansministeren ret i, absolut – det har jeg naturligvis. Men det ændrer jo bare ikke på, at det er en endog meget absurd og usædvanlig situation, vi har, at regeringen ikke lægger til grund eller lægger nogen som helst vægt på, hvad der kommer af konkrete samfundsøkonomiske vurderinger fra landets overvismand. Det er i hvert fald en ny procedure at have den tilgang til det, og det er så der, jeg ønsker, at ministeren måske var lidt mere til sinds at svare på, om man er enig eller uenig med overvismanden. Det kan jeg så desværre ikke få et svar på.

Kl. 14:01

Formanden (Søren Gade):

Finansministeren.

Kl. 14:01

Finansministeren (Nicolai Wammen):

Som jeg sagde lige før, lytter jeg altid til, hvad bl.a. overvismanden har af input, og sætter i øvrigt stor pris på det arbejde, han og Det Økonomiske Råd udfører. Og jeg har noteret mig, at der har været udtalelser fra overvismanden om den måde, Finansministeriet har udregnet det her på, og det er jo helt fair. Det ændrer bare ikke på, at jeg står på mål for Finansministeriets udregninger, som i øvrigt følger helt normal praksis, og derfor er der ikke noget nyt i det.

Kl. 14:01

Formanden (Søren Gade):

Hr. Hans Kristian Skibby.

Kl. 14:01

Hans Kristian Skibby (DD):

På en måde er det jo lidt kedeligt, hvis ministre altid bare henholder sig til praksis. Jeg troede også, at man som minister nogle gange skulle kunne stille nogle spørgsmål og så gå ind og kigge lidt mere i materien inden for de her forskellige delelementer.

Hvis man kigger på motivationen og begrundelsen fra Det Økonomiske Råd, er der jo faktisk på den ene side nogle ting omkring en tilskyndelse til at arbejde, og så er der nogle præferencer i forhold til varigt at vælge det fra, eksempelvis hvis man ikke ønsker at arbejde mere. Så fjernes effekten af det, og det var bare det, jeg gerne ville have at finansministeren tog et hensyn til, bl.a. via sådan en second opinion. Det er aldrig for sent at blive klogere, for os alle. Tak.

Kl. 14:02

Formanden (Søren Gade):

Finansministeren for en afsluttende bemærkning.

Kl. 14:02

Finansministeren (Nicolai Wammen):

Det glæder mig, at Hans Kristian Skibby siger, at det aldrig er for sent at blive klogere. Det gælder nok for os alle sammen.

Når det er sagt, tror jeg, Hans Kristian Skibby og Folketinget ville være meget dårligt stedt, hvis den til enhver tid siddende finansminister gik ind og blandede sig i, hvordan de dygtige økonomer i Finansministeriet regner på tingene, ud fra hvad man lige selv kunne have af politiske præferencer eller økonomisk ideologi. Jeg tror faktisk, at noget af det, der kendetegner Danmark, er, at vi har nogle meget dygtige økonomer, der regner på den samme måde, uanset om der sidder en blå, en rød eller en helt anden farve regering. Det tror jeg at vi skal være glade for.

Kl. 14:03

Formanden (Søren Gade):

Vi siger tak til finansministeren for i dag og ønsker finansministeren god bedring.

Vi går straks til spørgsmål nr. 9, som er til indenrigs- og sundhedsministeren af hr. Peder Hvelplund.

Kl. 14:03

Spm. nr. S 90

9) Til indenrigs- og sundhedsministeren af:

Peder Hvelplund (EL):

Mener ministeren, at det er betryggende, at vi befinder os i en periode med stigende smitte med luftbårne infektionssygdomme som influenza A og B, RS-virus og covid-19 og dermed øget risiko for overbelastning af et i forvejen presset sundhedsvæsen uden en valid prognose for udviklingen i smitten de kommende dage og uger?

Formanden (Søren Gade):

Værsgo.

Kl. 14:03

Peder Hvelplund (EL):

Tak for det, formand, og spørgsmålet til ministeren er som følger: Mener ministeren, at det er betryggende, at vi befinder os i en periode med stigende smitte med luftbårne infektionssygdomme som influenza A og B, RS-virus og covid-19 og dermed øget risiko for overbelastning af et i forvejen presset sundhedsvæsen uden en valid prognose for udviklingen i smitten i de kommende dage og uger?

Kl. 14:03

Formanden (Søren Gade):

Ministeren.

Kl. 14:03

Indenrigs- og sundhedsministeren (Sophie Løhde):

Tak til spørgeren for spørgsmålet. Sundhedsmyndighederne oplyser, at det ikke er muligt at udarbejde faktiske prognoser for smitteforekomsten af influenza og RS-virus. Det har man i øvrigt heller ikke gjort under tidligere influenzasæsoner. Selv om vi ikke kan foretage prognoser, kan sundhedsmyndighederne se en række tendenser fra overvågningen af luftvejsinfektioner, og overvågningen viser grundlæggende tre hovedtendenser. For det første er antallet af smittede med RS-virus faldende, og det forventes fortsat at falde. For det andet er antallet af smittede og nyindlagte med covid-19 faldende, og for det tredje er antallet af smittede med influenza faldende, og myndighederne vurderer, at tallene igen kan stige de kommende uger.

Vi har forberedt os godt inden den her vinter for at beskytte særlig vores ældre og sårbare borgere. Næsten 90 pct. af alle plejehjemsbeboere er blevet boostervaccineret mod covid-19, og for personer over 50 år er næsten 76 pct. blevet boostervaccineret. Derudover er årets vaccinationsprogram mod influenza udrullet bredere end tidligere. Mere end 80 pct. af alle over 65 år er vaccineret, og ud over vaccinationsindsatsen er det naturligvis fortsat vigtigt, at vi fastholder de gode vaner fra de seneste år med covid-19. Sundhedsmyndighederne vurderer ikke, at niveauet for covid-19 vil føre til en merbelastning af sundhedsvæsenet over de kommende uger, men der kan opstå en øget forekomst af øvrige luftvejsinfektioner.

Sundhedsmyndighederne oplyser, at regionerne har planer for håndteringen af den forventede merbelastning i relation til luftvejssygdomme i denne vintersæson, og jeg vil naturligvis sørge for at holde sundhedsordførerne løbende orienteret omkring udviklingen i luftvejsinfektioner, herunder hvis der er behov for ændring i den nuværende håndtering.

Kl. 14:05

Formanden (Søren Gade):

Hr. Peder Hvelplund.

Kl. 14:05

Peder Hvelplund (EL):

Jeg synes bare, det er vigtigt at tænke på, hvad det er for et bagtæppe, vi står med. Altså, vi har et sundhedsvæsen, som lige nu er ekstremt presset. Vi får meldinger tilbage fra akutafdelinger. Der er patienter, som ligger og venter i ambulancerne, fordi der ikke er kapacitet til, at de kan komme ind. Der er en stor overbelastning. Der er mange årsager til det. Vi kan ikke løse det hele på en gang, men der er ikke nogen tvivl om, at en af grundene til den overbelastning, vi oplever lige nu, er den stigning, der har været i de luftbårne infektionssygdomme, altså både influenza A og B, RS-virus og covid-19, og det er derfor, at det undrer mig lidt, at der ikke er en større opmærksomhed fra regeringens side på at få lavet en risikovurdering af, hvordan man forventer at udviklingen kommer til at gå. Og det er jo ikke, fordi vi med sikkerhed kan sige, hvordan udviklingen vil være i de kommende dage og uger. Det kender vi også fra covid-19; der fik vi også vurderinger, også fra Statens Serum Institut, og der var en stor usikkerhedsmargen, men der prøvede man alligevel at give nogle prognoser for, hvordan man forventede at udviklingen ville komme til at gå.

For det har jo en betydning for den kapacitetsudfordring, der er i sundhedsvæsenet, særlig på intensivafdelinger og på akutmodtagelser, hvor mange smittede der kommer ind, og det er derfor, det undrer mig lidt, at regeringen ikke er villig til at fremlægge i hvert fald en prognose for, hvordan man forventer udviklingen vil være, både i forhold til RS-virus, influenza A og B og covid-19. For det er jo det samlede billede af de luftbårne infektionssygdomme, som er med til at skabe det pres, og vi ved jo, som ministeren også er inde på, at der er en række initiativer, som vi allerede nu benytter os af, men som vi også godt ville kunne skrue op for, og kunne man tage forebyggende initiativer, som kunne være med til at lette presset på sundhedsvæsenet, ville det være positivt, altså både for patienter og pårørende, men jo også for et i forvejen belastet sundhedsvæsen.

Så derfor er spørgsmålet til ministeren: Hvorfor får man ikke fremlagt en valid prognose for, hvordan man forventer at udviklingen kommer til at gå? Og hvorfor kan man ikke se på forebyggende initiativer, så man kan sikre, at kommuner og regioner kan styrke den forebyggende indsats, som man allerede leverer i forvejen, netop for at minimere presset på et i forvejen voldsomt presset sundhedsvæsen?

Kl. 14:07

Formanden (Søren Gade):

Ministeren.

Kl. 14:07

Indenrigs- og sundhedsministeren (Sophie Løhde):

Tak til spørgeren for det opfølgende spørgsmål. Altså, først vil jeg gerne korrigere en ting, for ordføreren får det til at lyde, som om der ikke bliver lavet nogen forebyggende initiativer ude i landets kommuner, ude på vores sygehuse, ude i regionerne. Det bliver der, og det vil der også vedblive at blive lavet.

Dernæst vil jeg også gerne korrigere en misforståelse, hvis ordføreren siger, at det er regeringen, der ikke vil udarbejde en prognose. Regeringen vil gerne udarbejde en prognose. Jeg henholder mig til, at sundhedsmyndighederne oplyser, at det ikke er muligt at udarbejde faktiske prognoser for smitteforekomsten af influenza og RS-virus, og at det i øvrigt har været sådan alle årene, også under tidligere influenzasæsoner. Så det her handler ikke om, at nogen ikke vil noget. Jeg henholder mig til, hvad sundhedsmyndighederne oplyser. Og i øvrigt vil jeg sige, og det er nok så væsentligt: Sundhedsmyndighederne følger udviklingen konstant og tæt, og det er også derfor, at jeg giver en klar tilkendegivelse af, at måtte der ske ændringer i forhold til de forventninger, som sundhedsmyndighederne har på nuværende tidspunkt, vil jeg naturligvis sørge for at indkalde og orientere ordførerne.

Kl. 14:09

Formanden (Søren Gade):

Hr. Peder Hvelplund.

Kl. 14:09

Peder Hvelplund (EL):

Nu er det også lidt et spørgsmål om, hvad en regering ønsker at der bliver forelagt. For det har også været sådan under covid-19, at det var svært at give valide prognoser for, hvordan udviklingen i smitten var. Det ændrede ikke på, at dem fik vi jo; så blev det bare beskrevet, at der var nogle forskellige risikofaktorer, som man skulle tage med ind i forhold til det. Det samme ville man kunne gøre i forhold til det her. Og når det er afgørende, er det jo for at se, om der er nogle af de initiativer, vi allerede bruger ude i kommunerne og regionerne, som vi kan skrue op for. Altså, det kan handle om ventilation og udluftning; det kan handle om mere personale, så der kan arbejdes i mindre teams; det kan handle om øgede ressourcer til rengøring. En række af de initiativer kunne man jo godt skrue op for, hvis det var sådan, at vi kunne se ind i de prognoser, som der er en vis usikkerhed med, at det ville være stigende, og at vi dermed kunne være med til at forebygge noget af den overbelastning, som vi oplever nu og her.

Kl. 14:09

Formanden (Søren Gade):

Ministeren.

Kl. 14:09

Indenrigs- og sundhedsministeren (Sophie Løhde):

Det er ikke for at gentage mig selv: Det er ikke, fordi regeringen ikke vil udarbejde prognoser. Jeg henholder mig til, at sundhedsmyndighederne siger, at det ikke er muligt at udarbejde den prognose, som efterspørges her i spørgsmålet. Er det så lig med, at man ikke følger udviklingen? Nej, sundhedsmyndighederne følger udviklingen konstant og tæt. Og fra politisk hold og fra regeringens side er vi naturligvis optaget af det. Måtte der ske ændringer – navnlig hvis der sker bekymrende ændringer – i forhold til smitteforekomsten og i forhold til udviklingen i luftvejsinfektioner, vil vi selvfølgelig også sørge for at gå i dialog med Folketingets partier. Og så vil jeg igen understrege, at der også bliver lavet forskellige former for forebyggende initiativer, hvad end vi taler om vores kommuner eller vi taler om vores sygehuse.

Kl. 14:10

Formanden (Søren Gade):

Hr. Peder Hvelplund.

Kl. 14:10

Peder Hvelplund (EL):

Jeg synes jo bare, at vi står i en situation nu, hvor vi har oplevet en overdødelighed på plejecentrene. Vi ser en udvikling lige nu, hvor der er akutafdelinger, hvor der kommer aktuelle nødråb fra personalet om, at der ikke er tilstrækkelige ressourcer, at der en overbelastning, og at der er en stigning i antallet af henvendelser til akutafdelinger. Altså, hvis man ikke vil lave en prognose for det, er der i hvert fald nogle råb ude fra virkeligheden, som indikerer, at der er behov for at lave en styrket forebyggende indsats, og derfor mener jeg, at vi jo bare kunne bede Statens Serum Institut om at lave en prognose, vel vidende at der vil være en vis usikkerhed forbundet med det. Men når man ved, hvordan udviklingen er nu – ministeren har selv beskrevet, hvordan den aktuelle udvikling er, både i influenza A og B, covid-19 og RS-virus – ja, så kan man selvfølgelig også lave en prognose, ud fra hvordan man forventer at udviklingen vil være fremover.

Kl. 14:11

Formanden (Søren Gade):

Så er det ministeren for en afsluttende bemærkning.

Kl. 14:11

Indenrigs- og sundhedsministeren (Sophie Løhde):

Der er en ting, jeg undrer mig lidt over nogle gange med Enhedslisten. Det er det, at man i den foregående regeringsperiode syntes, noget var rigtig godt og på et helt passende niveau, da situationen i øvrigt så langt værre ud med bl.a. covid-19, og at man så nu i et betydelig bedre scenarie pludselig vil have noget, der er meget større og meget mere. Det undrer mig en lille smule.

Dernæst vil jeg igen gerne tilkendegive, at der jo bliver set på og lavet forebyggende indsatser ude i vores kommuner, ude på sygehusene. Presset fra influenza, covid-19 og RS-virus gør, at vi selvfølgelig også kontinuerligt skal have fokus på de gode smitteforebyggende råd, og mit ministerium er jo bl.a. i dialog med Kommunernes Landsforening omkring, hvordan vi også fortsat kan understøtte de gode råd og fortsat sikre, at de følges ude på bl.a. vores plejehjem.

Kl. 14:12

Formanden (Søren Gade):

Tak for det, og det afsluttede spørgsmålet.

Vi går videre til spørgsmål 10, og det er også til indenrigs- og sundhedsministeren, og det er af hr. Jens Henrik Thulesen Dahl.

Kl. 14:12

Spm. nr. S 95

10) Til indenrigs- og sundhedsministeren af:

Jens Henrik Thulesen Dahl (DD):

Mener ministeren, at det er en fornuftig arbejdsdeling, udnyttelse af kapaciteten i det private og offentlige sygehusvæsen og forvaltning af skatteydernes penge, når en speciallæge får 5.000 kr. i timen for at udføre et arbejde, der kunne klares af en sygeplejerske, særlig set i lyset af de flaskehalse og lange ventelister, som ministerens eftersyn af sygehusvæsenet peger på?

Skriftlig begrundelse

Der henvises til artiklen: »Speciallæge: Jeg får 5000 kroner i timen for arbejde, der kan klares af en sygeplejerske – brug dog mine ressourcer klogere« på Berlingske.dk den 10. januar 2023.

Formanden (Søren Gade):

Værsgo.

Kl. 14:12

Jens Henrik Thulesen Dahl (DD):

Tak for det. Mener ministeren, at det er en fornuftig arbejdsdeling, udnyttelse af kapaciteten i det private og offentlige sygehusvæsen og forvaltning af skatteydernes penge, når en speciallæge får 5.000 kr. i timen for at udføre et arbejde, der kunne klares af en sygeplejerske, særlig set i lyset af de flaskehalse og lange ventelister, som ministerens eftersyn af sygehusvæsenet peger på?

Kl. 14:12

Formanden (Søren Gade):

Ministeren.

Kl. 14:12

Indenrigs- og sundhedsministeren (Sophie Løhde):

Først og fremmest tak til hr. Jens Henrik Thulesen Dahl for spørgsmålet. Der bliver spurgt, om jeg mener, det er uhensigtsmæssigt, når en speciallæge udfører arbejde, der kan klares af en sygeplejerske. Det helt ultrakorte svar vil jo være ja – og så kunne man stoppe her. Men hvis jeg skal sætte nogle flere ord på, peger spørgsmålet også ind i to konkrete løsningsspor, som jeg og regeringen har præsenteret. Dels er vi jo nu i fuld gang med at forhandle om en akutplan, så vi kan få lettet presset og nedbragt ventelisterne på den korte bane, dels får vi på den længere bane forberedt beslutninger. Det er derfor, vi nedsætter en strukturkommission. Det handler om at se på den fremtidige organisering af vores sundhedsvæsen og dermed tilvejebringe de grundlæggende forandringer, som er forudsætningen for at skabe fremtidens sundhedsvæsen.

Så har jeg også læst det konkrete indlæg i Berlingske, som der bliver refereret til i spørgsmålet her, og jeg synes, det vedrører et relevant tema på et generelt plan, for det er sundt en gang imellem at stoppe op og spørge, om vi tilrettelægger arbejdet på den rigtige måde. Jeg læste faktisk selv indlægget i Berlingske – jeg tror, det stod på bagsiden af den pågældende avis – og jeg rev indlægget ud og gav det til ministeriet og sagde: Er det her rigtigt? For der var en række ting, jeg i hvert fald undrede mig over, og netop derfor stillede jeg mig selv spørgsmålet: Kan det virkelig passe? På den baggrund har vi også anmodet Region Hovedstaden om en skriftlig uddybning af nogle af de ting.

Det var sådan set også samme tema, jeg spurgte ind til, da jeg havde lejlighed til at mødes med regionerne i sidste uge i forbindelse med forhandlingerne om akutplanen, hvor alle regionsrådsformænd deltog. Her var mit klare budskab også, at jeg har en forventning om, at de arbejder med at genoprette produktiviteten og bruger ressourcerne klogere, så sundhedsvæsenet bliver mere robust og effektivt. Man kan konstatere, at der er opgaver nok til alle – der er rigeligt med patienter. Vi skal bruge de knappe ressourcer, vi har i vores sundhedsvæsen, bedst muligt og klogest muligt, og det kræver også, at vi har mod til at gennemføre forandringer på en række niveauer.

Kl. 14:14

Formanden (Søren Gade):

Hr. Jens Henrik Thulesen Dahl.

Kl. 14:14

Jens Henrik Thulesen Dahl (DD):

Tak. Jeg siger mange tak for svaret. Jeg er jo glad for, at ministeren tager det alvorligt, og jeg ser også nogle strukturelle udfordringer i det her, som ligger inde bagved, altså i forhold til hvad vi skal gøre. Det ligger sådan set også bag ved det forløb, der kørte i søndags og i mandags i forhold til ortopædkirurgiske operationer, altså at man ikke havde mulighed for at komme på et privathospital. Der hørte jeg også ministeren sige, at det skulle man gøre noget ved – og det synes jeg jo er rigtig, rigtig dejligt.

Men man kan sige, at kernen i det her så også er, at vi egentlig er enige om, at vi skal have en optimal brug af sundhedsvæsenet, og for at vi kan få det, kræver det jo faktisk, at vi har en smidighed. Det kræver, at vi har medarbejdere alle steder, som er klar til at gøre en ekstra indsats, og som er klar til være fleksible og åbne over for bedre, hurtigere og smartere måder at gøre tingene på.

I den sammenhæng bliver jeg faktisk nødt til lige at spørge ministeren i dag om, hvordan den her historie omkring store bededag rent faktisk spiller ind på medarbejdernes motivation for at komme ind og gøre en indsats, altså de medarbejdere, der rundtomkring nu føler, at de får taget en fridag fra sig, og at de får taget et åndehul om foråret fra sig. Altså, jeg tænker tilbage på, da vi havde en lærerkonflikt for 10 år siden. Der tog det 10 år, før lærerne igen følte, at de blev anerkendt og set. Vi har nogle sygeplejersker, som for et år siden var i en konflikt, og som bestemt ikke er færdige med at slikke sårene efter den endnu.

Jeg tænker, at vi nu har en situation, hvor jeg oplever rigtig mange derude, der ser en regering, som bare fjerner en helligdag, fjerner nogle muligheder, fjerner et frirum om foråret. Hvad gør det ved den sociale kapital i forhold til de medarbejdere, som vi er afhængige af for at få det her til at lykkes? Jeg oplever, at ministeren og jeg er meget enige om hensigten, nemlig at vi skal have et sundhedsvæsen, der fungerer optimalt.

Kl. 14:16

Formanden (Søren Gade):

Ministeren.

Kl. 14:16

Indenrigs- og sundhedsministeren (Sophie Løhde):

Jeg tror, at spørgsmålet om store bededag falder en smule uden for mit ressort som indenrigs- og sundhedsminister. Men uanset hvad handler det jo om – hvilket jeg også fornemmer at ordføreren her sætter fokus på – hvordan vi sikrer, at det også fortsat skal være og også bliver mere attraktivt at arbejde i ikke bare vores sygehusvæsen, men vores sundhedsvæsen. Det er en dagsorden, som optager den her regering dybt.

Det er jo også baggrunden for, at vi nu inden alt for længe kommer til at se en række anbefalinger fra den såkaldte Robusthedskommission, som jo er inde at se på og skal komme med en række konkrete anbefalinger til os politiske partier på Christiansborg om, hvad vi kan gøre for både at håndtere nogle af de mere strukturelle udfordringer i vores sundhedsvæsen, men også nogle af dem på den mere korte bane, som vedrører løn- og arbejdsvilkår i vores sundhedsvæsen.

Endelig og sluttelig har vi også med regeringsgrundlaget jo afsat 3 mia. kr. til bedre rekruttering, til løn og til arbejdsvilkår.

Kl. 14:17

Formanden (Søren Gade):

Hr. Jens Henrik Thulesen Dahl.

Kl. 14:17

Jens Henrik Thulesen Dahl (DD):

Nu nævner ministeren så i sit første svar den akutte indsats, som man er ved at sætte i gang, og nu nævner ministeren så også Robusthedskommissionen. Og der har vi jo netop i dag fået en anmodning om, at Robusthedskommissionen kan vente med at komme med en samlet redegørelse for det arbejde, de laver, og de resultater, de har, til efter sommerferien. Da vi lavede aftalen i forhold til Robusthedskommissionen sidste forår, var en af hensigterne jo, at man ret hurtigt skulle have de lavthængende frugter gjort klar, så man kunne få glæde af dem. Hvordan hænger det sammen med, at vi skubber de foreløbige resultater fra Robusthedskommissionen?

Kl. 14:18

Formanden (Søren Gade):

Ministeren.

Kl. 14:18

Indenrigs- og sundhedsministeren (Sophie Løhde):

Det er helt korrekt, at sundhedsordførerne i dag har fået en anmodning. Men jeg tror også, det er vigtigt, at man læser, hvad der står i den anmodning. For det, som Robusthedskommissionens formand, hr. Søren Brostrøm, foreslår og bringer til torvs til os politikere på Christiansborg, er jo, at vi siger: Der var aftalt, at der skulle udkomme to rapporter, men hvis vi medlemmer af Folketinget bliver enige om, at vi ikke behøver at få første del, den første rapport nu her, kan man faktisk fremskynde hele afleveringen af den samlede rapport over for Folketinget. Det vil sige, at man får resultatet, de samlede anbefalinger, hurtigere end det, man oprindelig havde aftalt på Christiansborg.

Kl. 14:19

Formanden (Søren Gade):

Hr. Jens Henrik Thulesen Dahl.

Kl. 14:19

Jens Henrik Thulesen Dahl (DD):

Det er sådan lidt både-og, for det, der var diskussionen, da man lavede aftalen, var sådan set, at man skulle kunne få nogle resultater drypvis, som man kunne bruge. Altså, man skulle ikke vente, til kommissionen var færdig, med at få de anbefalinger, som umiddelbart kunne komme i værk. Men samtidig synes jeg egentlig godt, ministeren som den øverste ansvarlige for sundhedsvæsenet også kunne svare på, hvad det her forløb omkring store bededag rent faktisk gør ved den motivation, som vi er afhængige af at medarbejderne har. Altså, hvad gør det ved den sociale kapital hos medarbejderne?

Kl. 14:19

Formanden (Søren Gade):

Så er det ministeren for en afsluttende bemærkning.

Kl. 14:19

Indenrigs- og sundhedsministeren (Sophie Løhde):

Men det er jo heller ikke sådan, at der ikke sker noget på den korte bane her og nu. Regeringen har som noget af det første indkaldt landets regioner til forhandlinger om en akutplan, hvor vi sætter ind med en lang række initiativer for at gøre noget ved det faktum, at alt for mange patienter på venteliste venter alt for længe. Det er mennesker bag alle de triste statistikker, vi har set, som har store smerter hver dag og gener ved ikke at kunne komme til. Det er vi dybt optaget af at få gjort noget ved.

Herudover synes jeg, at man skal tage imod det, jeg opfatter som en udstrakt hånd fra Robusthedskommissionen om, at Folketingets partier bag sundhedsaftalen – som Danmarksdemokraterne jo ikke var en del af, men de øvrige partier var – faktisk kan få de samlede anbefalinger tidligere end det, man var stillet i udsigt.

Kl. 14:20

Formanden (Søren Gade):

Det sluttede spørgsmålet. Vi siger tak for i dag til indenrigs- og sundhedsministeren.

Vi går videre til spørgsmål nr. 11, og det er til justitsministeren af hr. Torsten Gejl.

Kl. 14:20

Spm. nr. S 67

11) Til justitsministeren af:

Torsten Gejl (ALT):

Mener ministeren, at betegnelsen midlertidig grænsekontrol er den korrekte betegnelse for en grænsekontrol, der blev etableret i 2016 og siden hen er fornyet gentagne gange med skiftende begrundelser?

Skriftlig begrundelse

Spørgsmålet er en opfølgning på spørgsmål nr. S 21 og S 22 til ministeren


Formanden (Søren Gade):

Værsgo.

Kl. 14:20

Torsten Gejl (ALT):

Tak, formand. Mener ministeren, at betegnelsen midlertidig grænsekontrol er den korrekte betegnelse for en grænsekontrol, der blev etableret i 2016 og siden hen er fornyet gentagne gange med skiftende begrundelser?

Kl. 14:21

Formanden (Søren Gade):

Justitsministeren.

Kl. 14:21

Justitsministeren (Peter Hummelgaard):

Mange tak for ordet. Det helt korte svar på spørgsmålet er ja. Jeg mener, at betegnelsen midlertidig grænsekontrol er den korrekte betegnelse for den grænsekontrol, som foregår på grænserne mod Tyskland og Sverige. Og det skyldes ganske enkelt, at det er den betegnelse, som anvendes i Schengenreglerne, der regulerer spørgsmålet om medlemstaternes mulighed for midlertidigt at genindføre grænsekontrol på de indre grænser.

Spørgeren har ret i, at der siden 2016 har været gennemført midlertidig grænsekontrol mod Tyskland, og samtidig har spørgeren også ret i, at grænsekontrollen er gennemført for flere perioder siden og med skiftende begrundelser. Senest genindførte den tidligere regering grænsekontrollen i en ny 6-månedersperiode fra den 12. november 2022 til den 11. maj 2023, og det skete på baggrund af truslen mod Danmark fra militante islamisters side og organiserede kriminelles udnyttelse af den frie bevægelighed samt bekymring om større migrationsstrømme i lyset af bl.a. Ruslands invasion af Ukraine. Det synes jeg var en rigtig beslutning. Så må vi selvfølgelig vurdere, om grænsekontrollen skal gennemføres for en ny midlertidig periode, når den nuværende periode udløber.

Jeg vil da også gerne understrege over for spørgeren, at det er vigtigt for regeringen, at kontrollen med vores grænser tilrettelægges så hensigtsmæssigt og smidigt som muligt og ikke skaber unødig gene for den enkelte borger. Derfor vil regeringen også bede den relevante myndighed om at vurdere grænsekontrollen med henblik på at undersøge, om den målrettet kan gøres smidigere for pendlere.

Kl. 14:22

Formanden (Søren Gade):

Hr. Torsten Gejl.

Kl. 14:22

Torsten Gejl (ALT):

I Alternativet har vi flere gange været på besøg i grænselandet, og vi oplever, at store dele af befolkningen på begge sider af grænsen opfatter grænsekontrollen som en stor gene. Det er især bilkøerne på den tyske side ved de store grænseovergange, som er både uhensigtsmæssige og generende. Grænsekontrollen er en stor gene for tyskerne, der skal på arbejde i Danmark, og for danskere, der skal hjem fra arbejde i Tyskland; den er til stor gene for det erhvervs- og handelsmæssige samarbejde over grænsen i det hele taget, grænsekontrollen er til gene for dem, der uddanner sig på tværs af grænsen, for turismen, for den kollektive trafik og for samarbejdet mellem mindretallene på begge sider af grænsen. Hvis det så bare gav mening, kunne man forstå det, men grænsekontrollen bliver bl.a. opretholdt for at undgå terrorisme fra militante islamisters side og organiseret international kriminalitet.

Så sent som i dag siger den tyske sikkerhedsekspert på Institut for Statskundskab på Syddansk Universitet postdoc Adam Diderichsen, at den begrundelse, den tidligere danske justitsminister gav til EU for at opretholde grænsekontrollen, er pinlig og forvirret, og han spørger til, om man kunne få en større effekt, hvis man havde sat politikontrollen ind et andet sted. Så, hånden på hjertet, minister, tror ministeren selv på, at grænsekontrollen i sig selv kan stoppe organiseret kriminalitet og militante islamister i at lave terrorangreb på Danmark?

Kl. 14:24

Formanden (Søren Gade):

Justitsministeren.

Kl. 14:24

Justitsministeren (Peter Hummelgaard):

For at svare på spørgsmålet med hånden på hjertet mener jeg, at grænsekontrollen har været et både rigtigt og også nødvendigt redskab. Hvis jeg ligesom skal blive i den tonalitet, som spørgsmålet er stillet i, stopper det i sig selv jo ikke alle trusler mod Danmark fuldstændig, men det kan være et væsentligt bidrag til at begrænse dem. Og det har det også været. Bare for at nævne en enkelt statistik er der alene i perioden fra den 1. januar 2019 til og med den 31. juli 2022 som en del af grænsekontrollen sammenlagt blevet beslaglagt 1.197 våben, hvoraf mange jo snildt kunne have været brugt til at gøre skade på andre mennesker.

Kl. 14:25

Formanden (Søren Gade):

Hr. Torsten Gejl.

Kl. 14:25

Torsten Gejl (ALT):

Jo, men kan ministeren komme med et eneste konkret eksempel på, at grænsekontrollen har stoppet terror eller organiseret kriminalitet – altså et konkret eksempel? Ville ressourcerne ikke være bedre brugt i et internationalt efterforskningssamarbejde på tværs af grænserne?

Kl. 14:25

Formanden (Søren Gade):

Ministeren.

Kl. 14:25

Justitsministeren (Peter Hummelgaard):

Jamen det er ikke et nulsumsspil, for de danske efterretningstjenester arbejder heldigvis, også dygtigt, rigtig tæt sammen med andre landes efterretningstjenester. Politiet arbejder sammen med både Tysklands og Sveriges politimyndigheder, og sådan gør vi over hele Europa. Men grænsekontrollen er et redskab til også at opdage de uregelmæssigheder, der kan foregå, når det er, at fremmede forsøger at krydse vores grænser.

Der nævnte jeg jo før, at jeg synes, det er mange våben, der er blevet beslaglagt. Der er også i samme periode blevet afvist 1.900 personer. Alt det bidrager selvfølgelig til at holde danskerne mere trygge og mere sikre.

Kl. 14:26

Formanden (Søren Gade):

Hr. Torsten Gejl.

Kl. 14:26

Torsten Gejl (ALT):

Slesvig-Holstens danske erhvervsminister, Claus Ruhe Madsen, kritiserer grænsekontrollen mellem Danmark og Tyskland. Han mener, at Danmark skal holde op med at foregive, at grænsekontrollen er tidsbegrænset, og at den skal afskaffes hurtigst muligt, eller at man i det mindste skal finde frem til noget mindre indgribende som f.eks. stikprøvekontroller. Den grænsekontrol er bestemt ikke et godt signal om, at man i Danmark gerne vil et samarbejde med Tyskland, siger han.

Flensborg Avis har flere gange forsøgt at få en kommentar fra det danske Justitsministerium til kritikken fra Slesvig-Holstens erhvervsminister. Det har ikke været muligt at få. Nu vil jeg høre, om justitsministeren vil kommentere den kritik.

Kl. 14:26

Formanden (Søren Gade):

Justitsministeren for en afsluttende bemærkning til spørgsmålet.

Kl. 14:26

Justitsministeren (Peter Hummelgaard):

Helt grundlæggende: Den danske regering har meget stor respekt for de stemmer og de røster, der er på den anden side af grænsen, som jo selvfølgelig ønsker, at det skal være så smidigt som muligt. Vi har også selv et ønske om, at det skal foregå så smidigt som muligt og med færrest mulige gener for den lokalbefolkning, der er afhængig af hele tiden at kunne krydse grænsen.

Derfor ved jeg jo altså også, at politiet allerede nu tilrettelægger og løbende tilpasser kontrollen ud fra de lokale forhold, efterretninger og trafikmønstre, og derfor har jeg altså også tillid til, at politiet benytter sig af alle de redskaber, som politiet har til rådighed, for at sikre en så skånsom gennemførelse af grænsekontrollen som overhovedet muligt.

Kl. 14:27

Formanden (Søren Gade):

Det afsluttede spørgsmålet, så vi siger tak til spørgeren.

Vi går straks videre til spørgsmål nr. 12 til justitsministeren af fru Rosa Lund.

Kl. 14:27

Spm. nr. S 85

12) Til justitsministeren af:

Rosa Lund (EL):

Hvad er regeringens holdning til at udvide brugen af fodlænke, så dømte med små børn kan afsone med fodlænke, og hvad ser regeringen ellers af muligheder for at undgå, at børn skal bruge de første år af deres liv i et fængsel?

Formanden (Søren Gade):

Værsgo.

Kl. 14:27

Rosa Lund (EL):

Tak. Hvad er regeringens holdning til at udvide brugen af fodlænke, så dømte med små børn kan afsone med fodlænke, og hvad ser regeringen ellers af muligheder for at undgå, at børn skal bruge de første år af deres liv i et fængsel?

Kl. 14:28

Formanden (Søren Gade):

Justitsministeren.

Kl. 14:28

Justitsministeren (Peter Hummelgaard):

Tak for ordet, og tak til fru Rosa Lund for spørgsmålet. Lad mig starte med at sige, at i den perfekte verden er der jo ingen børn, der skal opleve, at deres mor eller far kommer i fængsel. Men sådan er verden jo desværre ikke. Hele familien påvirkes, når et familiemedlem dømmes for kriminalitet, men det gælder i særdeleshed de børn, som nu skal vænne sig til en hverdag, hvor far eller mor afsoner en straffedom.

Børn af indsatte er generelt en sårbar gruppe, der er i risiko for at blive udsatte. De anbringes eksempelvis oftere uden for hjemmet og modtager oftere forebyggende indsatser end andre børn, og derfor har vi som samfund et vigtigt ansvar for at sikre bedst mulige vilkår for de børn, som nu skal vænne sig til en hverdag med en far eller mor i fængsel. Det er jeg som justitsminister meget optaget af.

Men jeg er også meget optaget af, at vi har et retssystem, som yder ofrene retfærdighed. Derfor skal en frihedsstraf som udgangspunkt afsones i et fængsel. Det skaber tryghed for både offeret og samfundet, og det er også med til at værne om retsfølelsen. Men hvis man som forælder skal i fængsel og afsone en straffedom, kan der være tilfælde, hvor det samlet set er i barnets tarv at opholde sig i fængslet sammen med den indsatte forælder, og der er altså heldigvis tale om et fåtal af børn, som opholder sig sammen med en forælder i en af kriminalforsorgens institutioner.

Jeg har sympati for forslaget om at undgå, at børn skal bruge de første år af deres liv i et fængsel. Men spørgsmålet om, hvorvidt den dømte har børn eller ej, må ikke i sig selv være definerende for afsoningsformen. Jeg synes f.eks. ikke, at en voldtægtsforbryder skal kunne afsone en frihedsstraf derhjemme, bare fordi han er far. Det værner ikke om offerets retsfølelse.

I Danmark er der mulighed for, at et barn op til 3 år kan opholde sig sammen med sin forælder i den institution, hvor forælderen afsoner, og der er, igen, heldigvis tale om et fåtal. Jeg ved også, at kriminalforsorgen har stort fokus på, at opholdet for medbragte børn bliver så godt som muligt. Samtidig er det også vigtigt for mig at understrege, at det er de sociale myndigheder, der har de børnefaglige kompetencer og således som det klare udgangspunkt vurderer, om det samlet set er til barnets bedste at opholde sig i en af kriminalforsorgens institutioner.

Hvordan vil jeg så undgå, at børn bruger de første år i et fængsel? Der vil jeg endnu en gang understrege, at det er en mulighed og ikke et krav, at børn kan opholde sig sammen med den forælder, der afsoner, og det sker altså kun, hvis de sociale myndigheder vurderer, at det er til barnets bedste. Tak.

Kl. 14:30

Den fg. formand (Annette Lind):

Tak til ministeren. Værsgo, fru Rosa Lund.

Kl. 14:30

Rosa Lund (EL):

Ministeren har jo fuldstændig ret i, at i den perfekte af alle verdener var der ikke nogen børn, der skulle afsone eller have de første år af deres liv i et fængsel. Men vi står jo bare i en situation, hvor det desværre sker en gang imellem. Ministeren ved jo lige så vel som jeg, at det typisk vil være små børn, som er fængslet med deres mor, fordi der er spørgsmål om tilknytning.

Som vi ser det i Enhedslisten, er fodlænke jo ikke den eneste mulighed. Heldigvis er kriminalforsorgen jo sådan indrettet, at der er mange måder at afsone på. Så det er et åbent spørgsmål til justitsministeren: Kunne man forestille sig, at man brugte udslusningspensionerne mere, hvis der var en straffet, som skulle afsone med sit barn for barnets skyld, altså f.eks. på grund af spørgsmålet om tilknytning mellem mor og barn? Man kan jo se masser af situationer for sig, hvor det faktisk ville være svært for barnet at være sammen med en anden person end den forælder, som afsoner.

Det er egentlig bare derfor, vi beder regeringen om at gå meget åbent til den her problemstilling og kigge på de muligheder, der er i forvejen i kriminalforsorgen, f.eks. afsoning i fodlænke eller afsoning i udslusningspensioner. Det er jo muligheder, som findes i straffuldbyrdelsesloven allerede i dag. Derfor vil jeg gerne høre, hvorfor regeringen og justitsministeren ikke øger den brug, der findes allerede i dag?

Kl. 14:32

Den fg. formand (Annette Lind):

Ministeren, værsgo.

Kl. 14:32

Justitsministeren (Peter Hummelgaard):

Som jeg også var inde på i min indledende besvarelse, er det jo en konkret vurdering fra sag til sag og en konkret vurdering, som også tager afsæt i barnets tarv. Der er, som jeg også nævnte i min indledende besvarelse, jo ikke noget krav om, at børn skal medfølge en forælder, der skal afsone en frihedsstraf. Det er en mulighed og en mulighed, man kan gøre brug af i dialog med forælderen i øvrigt, og hvis de sociale myndigheder vurderer, at det er relevant.

Regeringen er ikke afvisende over for at kigge på noget som helst. Som fru Rosa Lund også godt ved, er det jo afspejlet i regeringsgrundlaget. Det kan jeg vende tilbage til i anden omgang.

Kl. 14:32

Den fg. formand (Annette Lind):

Nemlig. Fru Rosa Lund, værsgo.

Kl. 14:32

Rosa Lund (EL):

Jeg tager i hvert fald det ned, at regeringen ikke er afvisende. Så ved jeg godt, at ministeren selvfølgelig ikke kan stå her og kommentere på enkeltsager. Det har jeg heller ikke tænkt mig at gøre. Men jeg tror godt, ministeren ved, at der, hvor problemet er størst, er omkring kvindefængslet i Jyderup, hvor forholdene er mildest talt dårlige, både for de indsatte, for de ansatte, men selvfølgelig særlig også for børn. Så det er egentlig også bare en bøn til regeringen om, om vi ikke lige skulle tage at kigge fælles på, hvordan vi kan forbedre forholdene for de kvinder, som er indsat der, særlig dem, der har små børn.

Kl. 14:33

Den fg. formand (Annette Lind):

Justitsministeren, værsgo.

Kl. 14:33

Justitsministeren (Peter Hummelgaard):

Det, jeg ikke nåede at sige færdig før, i respekt for formanden, er, at som fru Rosa Lund også godt ved, er det jo afspejlet i regeringsgrundlaget, at der i løbet af den her regeringsperiode skal laves en egentlig strafreform, hvor vi selvfølgelig også vil kigge på alternative strafformer – og det er en mere generel betragtning og ikke den konkrete problemstilling omkring medfølgende børn.

Når min indledende besvarelse er, hvad kan man sige, af en afvisende karakter, er det, fordi det selvfølgelig bare er vigtigt, at der er en balance, i forhold til hvad det er for en forbrydelse, der er begået, og at vi også opretholder offerets retsfølelse. Hvis der er idømt en frihedsstraf, skal man selvfølgelig også afsone den i en eller anden form.

Kl. 14:34

Den fg. formand (Annette Lind):

Tak. Jeg vil lige gøre opmærksom på, at vi har ½ minuts taletid her i den sidste del. Så værsgo, fru Rosa Lund, for et sidste spørgsmål.

Kl. 14:34

Rosa Lund (EL):

Selvfølgelig har jeg læst regeringsgrundlaget. Vi glæder os meget i Enhedslisten til at diskutere den her straffuldbyrdelsesreform, som vi skal lave.

Det ændrer bare ikke på, at vi står i en meget konkret problemstilling med nogle meget konkrete forældre og nogle meget konkrete, rigtige børn, som lige nu er i en svær situation. Derfor vil vi bare gerne starte den her diskussion allerede nu om, hvordan vi kan sikre, at de muligheder, som findes i dag, for at afsone med børn faktisk også bliver brugt.

Kl. 14:34

Den fg. formand (Annette Lind):

Tak for det. Ministeren, værsgo.

Kl. 14:34

Justitsministeren (Peter Hummelgaard):

Tak for det. Uden at gå ind i de konkrete sager vil jeg bare gentage, at jeg har stor tillid til, at kriminalforsorgen også har den her dialog både med de sociale myndigheder og selvfølgelig ikke mindst med forældrene. Og som sagt igen: Det er jo en mulighed og ikke et krav, at man har medfølgende børn med som indsat.

Men de hensyn, der skal vejes over for hinanden i det her, er jo selvfølgelig også, at hvis man har begået en tilpas grov forbrydelse, som gør, at man skal afsone en frihedsstraf, så skal vi også holde fast i, at man gør det, og så skal vi selvfølgelig tage allerbedst muligt vare på barnets tarv i den forbindelse, hvis forælderen har begået en sådan forbrydelse.

Kl. 14:35

Den fg. formand (Annette Lind):

Så vil jeg gerne sige tak til justitsministeren og tak til fru Rosa Lund fra Enhedslisten. Der er ikke flere spørgsmål til justitsministeren.

Næste punkt på dagsordenen er spørgsmål nr. 13, som er til miljøministeren, og det er af fru Mai Villadsen fra Enhedslisten.

Kl. 14:35

Spm. nr. S 101

13) Til miljøministeren af:

Mai Villadsen (EL):

Er ministeren tilfreds med Miljøstyrelsens vejledning til kommunerne om udledningen af miljøfarlige stoffer, og vil ministeren undersøge muligheden for at trække importtilladelsen af udenlandsk industrispildevand til virksomheden RGS Nordic tilbage, hvis det viser sig, at importtilladelsen er givet på et ulovligt grundlag?

Skriftlig begrundelse

I årevis har virksomheden RGS Nordic tjent penge på at importere forurenet spildevand fra den norske olieindustri, som fortyndes renses og ledes ud i det danske hav ved Agersø Sund. Med store miljøskadelige konsekvenser.  
Kort sagt, er havet blevet brugt som skraldespand, og en masse skadelige stoffer er udledt til vores skrøbelige havmiljø. Det kan allerede have forårsaget varig skade.  
Det viser sig nu, at Miljøstyrelsen måske har brudt loven, og at advarsler fra Kammeradvokaten er blevet overset af styrelsen i de sidste år. 
Spørgeren henviser til, at det ifølge Miljøstyrelsen kun er 1-2 pct. olierester i det norske oliespildevand, der kan nyttiggøres, og at resten udledes til Agersøsund uden at kunne overholde gældende miljøkvalitetskrav og betingelser for udlægning af blandingszone. Kammeradvokaten har ifølge DRs dækning af sagen gentagende gange påpeget, at der derfor er mest, som taler for, at det er en bortskaffelsesoperation og ikke en nyttiggørelse, hvorfor importtilladelsen ikke er lovlig. Spørgeren henviser i øvrigt til artiklen  »Jurister: Miljøstyrelsen blåstempler ulovlig udledning af miljøfarlige stoffer« bragt på dr.dk den 8. januar 2022.

Den fg. formand (Annette Lind):

Værsgo til fru Mai Villadsen.

Kl. 14:35

Mai Villadsen (EL):

Tusind tak. Og tillykke til justitsministeren med den runde fødselsdag den anden dag.

Jeg vil læse et spørgsmål til miljøministeren op: Er ministeren tilfreds med Miljøstyrelsens vejledning til kommunerne om udledningen af miljøfarlige stoffer, og vil ministeren undersøge muligheden for at trække importtilladelsen af udenlandsk industrispildevand til virksomheden RGS Nordic tilbage, hvis det viser sig, at importtilladelsen er givet på et ulovligt grundlag?

Kl. 14:36

Den fg. formand (Annette Lind):

Så er det miljøministeren, værsgo. Der er først 2 minutters besvarelse.

Kl. 14:36

Miljøministeren (Magnus Heunicke):

Tak for det, og tak for spørgsmålet. Vores havmiljø er under pres. Mange vandområder er præget af forurening med miljøfarlige stoffer, og det er stoffer, som i høje koncentrationer jo kan skade menneskers sundhed og plante- og dyrelivet, og det gælder både på land og i vand. Ud over at være giftige har vi jo nogle stoffer, som også er svært nedbrydelige. Det er altså nogle, der ophober sig i miljøet. Det betyder, at tidligere tiders udledninger også præger vores vandløb i dag. Det skal vi jo lære af og være på forkant med, således at vi ikke skaber nye problemer for vores efterkommere. Derfor skal vi gå efter kilden og selvfølgelig også forbyde problemstoffer og gøre, hvad vi kan for at rense op, og løbende stramme reglerne, så vi beskytter plante- og dyrelivet – og så i øvrigt også for mennesker sikre, at det er trygt at bade og fiske i havet m.m.

Derfor skal vi også sikre, at miljøpåvirkningen i forbindelse med behandlingen af affald med sådanne stoffer her sker, så den miljøpåvirkning begrænses mest muligt. Den her konkrete sag har kørt i en længere periode, og jeg er som bekendt ny minister, så jeg har brug for at undersøge, hvad der er op og ned. Jeg er blevet oplyst om, at Miljøstyrelsens praksis og vejledning ikke er i strid med Kammeradvokatens rådgivning og EU's regler. Det må vi jo altså så have opklaret, for der er nogle eksperter, der har en anden holdning, i medierne. Derfor har jeg bedt om at få lavet en tryktest af, hvordan vi håndterer spildevand som det her, så vi er sikre på, at vi gør det rigtige, at vi gør nok, og at vi selvfølgelig også overholder de forskellige regler, der findes, både i Danmark og i EU. Derfor har jeg bedt Miljøstyrelsen om en grundig gennemgang af regler og vejledninger, som jo selvfølgelig berører ikke bare RGS Nordic, men også andre virksomheder. Når den er tilvejebragt, vil jeg også orientere Folketinget om den. Tak.

Kl. 14:38

Den fg. formand (Annette Lind):

Tak til ministeren. Fru Mai Villadsen, 2 minutter.

Kl. 14:38

Mai Villadsen (EL):

Tak til miljøministeren for den første tilkendegivelse, nemlig det, at vi selvfølgelig skal beskytte vores natur, vores havmiljø og vores vand bedre. Det er vigtigt for fremtiden, også for os selv, og derfor ser vi jo selvfølgelig i Enhedslisten også på den her sag med rigtig stor alvor. For i årevis har virksomheden RGS Nordic jo tjent rigtig mange penge på at importere spildevand fra Norge, nyttiggøre en meget lille del af det og så ellers udlede rigtig meget til det omkringliggende havmiljø med stor skade til følge, formentlig permanent skade. Derfor er vi jo også – i og med at vi har fulgt sagen i rigtig mange år – rigtig interesserede i at finde ud af, hvad der er op og ned i den her meget krasse kritik, der kommer fra flere juridiske eksperter.

Jeg vil dog gerne fastholde ministeren i sporet på spørgsmålet om – hvis det viser sig, at den her importtilladelse er givet på ulovligt grundlag – hvorvidt, hvad man selvfølgelig må formode, ministeren har tænkt sig at trække importtilladelsen tilbage. Så det vil jeg gerne spørge ministeren om. Nu siger ministeriet godt nok, at det ikke ser ud til at forholde sig sådan. Hvornår kan vi så forvente at få en redegørelse for, hvad der er tilladt, og hvad der ikke er tilladt, og hvorfor har Kammeradvokaten givet en så kras kritik i den her sag? Det kunne jeg godt tænke mig også at høre en procesplan for.

Kl. 14:39

Den fg. formand (Annette Lind):

Værsgo til miljøministeren.

Kl. 14:39

Miljøministeren (Magnus Heunicke):

Ja, og jeg kan kun sige, at så snart jeg modtager den, vil jeg orientere Folketinget om den. Det er den første sag, jeg har bedt mine nye embedsfolk om at dykke ned i, så det er de i fuld gang med, og det gælder både i departementet, men også i den relevante styrelse. Så kan jeg også orientere om, at den pågældende kommune, der står for at give tilladelsen, også har henvendt sig til ministeriet for at få noget hjælp. Så det er en årelang sag, der er meget, meget kompleks. Og vi skal være sikre på, at vi gør det helt rigtige.

Kl. 14:40

Den fg. formand (Annette Lind):

Fru Mai Villadsen, værsgo.

Kl. 14:40

Mai Villadsen (EL):

Det er jo ikke kun os i Folketinget, der står et svært sted, det er klart også Slagelse Kommune, som jo har udsat den nye godkendelse til den her virksomhed, og det kan man virkelig godt forstå, for rigtig mange, særlig lokale, er meget bekymrede. Jeg ser frem til, at vi kan få en redegørelse, men jeg kunne selvfølgelig også godt tænke mig, at vi fik en drøftelse i større skala af, hvad vi gør med tilladelser til virksomheder til udledning af miljøfarlige stoffer, for det her er jo ikke en enkeltstående sag. Den er meget omfangsrig, men der ligger jo snart flere tilladelser på miljøministerens bord. Hvordan har man tænkt sig at arbejde med dem fremadrettet?

Kl. 14:40

Den fg. formand (Annette Lind):

Miljøministeren, værsgo.

Kl. 14:40

Miljøministeren (Magnus Heunicke):

Det er jo helt korrekt. Den her sag og den konkrete virksomhed har været der i en årrække, men der findes jo andre lignende sager og andre sager, som ikke ligner fuldstændig, men hvor det, hvis man gør noget der, kan have konsekvenser, og hvis man ikke gør noget, kan det også have konsekvenser. Så jeg mener, vi er nødt til både at se på den komplicerede EU-lovgivning og høre, hvordan vores nabolande tolker den, og se på de bestemmelser, vi har, for selvfølgelig at beskytte vores havmiljø så godt som overhovedet muligt.

Kl. 14:41

Den fg. formand (Annette Lind):

Fru Mai Villadsen.

Kl. 14:41

Mai Villadsen (EL):

Jeg mener jo, at den her sag stiller os lidt i et principielt dilemma som beslutningstagere: Er vi mere optaget af, hvorvidt virksomheder kan få lov til at få en indtjening på at importere affald og måske nyttiggøre en lille del af det, men ellers udlede resten til skade og gene for natur og miljø og måske endda for sundheden for folk, der bor i nærheden, eller tager vi først og fremmest naturen og miljøets parti?

Det er vi jo meget optaget af i Enhedslisten, og derfor kan jeg bare sige, at vi kommer til at forfølge den her sag, også fordi den er meget, meget grundlæggende for, hvordan vi ser på de her udfordringer. Derfor håber jeg også, at ministeren virkelig vil gå til både embedsværket og kommunen og prøve at få bremset den her udledning.

Kl. 14:42

Den fg. formand (Annette Lind):

Tak. Miljøministeren, værsgo.

Kl. 14:42

Miljøministeren (Magnus Heunicke):

Tak. Jamen så er vi to, der kommer til at følge den sag. Det er klart, at det er sådan, at når man tiltræder som minister, får man en præsentation af en række problemstillinger, og det her er en af de ting, som lyser op, og som vi skal have håndteret, alene af den grund, at vi har en situation, hvor de lokale er meget bekymrede, og hvor også eksperterne er bekymrede.

Så det vil sige, at der altså er ting, hvor vi er nødt til at være helt sikre på, om vi er på sikker grund her, og hvilke juridiske muligheder vi har, og selvfølgelig hvad implikationerne i forhold til vores havmiljø er, især de steder, hvor det er truet, og hvor det er i en dårlig tilstand, og det er det jo i Smålandsfarvandet.

Kl. 14:42

Den fg. formand (Annette Lind):

Tak. Så er spørgsmål nr. 13 afsluttet.

Spørgsmål nr. 14 er også til miljøministeren, og det er også med fru Mai Villadsen som spørger.

Kl. 14:42

Spm. nr. S 102

14) Til miljøministeren af:

Mai Villadsen (EL):

På baggrund af de meget alvorlige sager om PFAS, der bliver fundet i naturen, hvilke initiativer har ministeren så tænkt sig at tage, har ministeren planer om at få myndighederne til at orientere grundejerne og beboerne på de arealer, hvor der er mistanke om forekomst af PFAS, har ministeren planer om at iværksætte undersøgelser af PFAS i regnvandet, og ønsker ministeren, at et forbud mod PFAS i forbrugerprodukter skal indgå i regeringens handlingsplan?

Den fg. formand (Annette Lind):

Værsgo for oplæsning, fru Mai Villadsen.

Kl. 14:42

Mai Villadsen (EL):

Tak for det. På baggrund af de meget alvorlige sager om PFAS, der bliver fundet i naturen, hvilke initiativer har ministeren så tænkt sig at tage, har ministeren planer om at få myndighederne til at orientere grundejere og beboere på de arealer, hvor der er mistanke om forekomst af PFAS, har ministeren planer om at iværksætte undersøgelser af PFAS i regnvand, og ønsker ministeren, at et forbud mod PFAS i forbrugerprodukter skal indgå i regeringens handlingsplan?

Kl. 14:43

Den fg. formand (Annette Lind):

Værsgo, miljøministeren. 2 minutter.

Kl. 14:43

Miljøministeren (Magnus Heunicke):

Tak for det, og også tak for de spørgsmål. Man må sige, at PFAS-forureningen er omfattende, og det gælder både den her punktforurening, hvor vi kender kilden, men også det, der hedder diffus forurening, hvor vi ikke ved hvor det kommer fra – formentlig fra havskum og også fra andre steder – og det er noget, som vi først i de her år begynder at kende omfanget af, og omfanget overrasker selv eksperter på området. I øjeblikket kommer der nærmest ugentligt oplysninger om nye fund af PFAS. Det findes mange steder i jorden, i badevand, havskum, drikkevand og spildevand, og det er alvorligt.

Danmark har sat en omfattende overvågning af PFAS i miljøet i gang, og det gør vi både fra styrelsernes side, fra statens side og i regioner og kommuner. Siden sagen i Korsør i 2021 har man identificeret næsten 15.000 potentielt PFAS-forurenede lokaliteter blandt grunde, der mistænkes for at være forurenede. Det arbejde er jo ikke færdigt endnu, for vi skal finde ud af, hvor og hvordan der skal sættes ind.

Erfaringen har jo vist os, at det er nødvendigt at arbejde koordineret og systematisk med PFAS-forurening i Danmark, netop fordi den er så omfattende og ikke kan siges kun at komme fra ét sted eller én ting. Derfor vil regeringen fremlægge en national PFAS-handlingsplan, som kan give os både overblik og vise, hvor og hvordan vi bedst sætter ind, og handlingsplanen skal sikre en fremadrettet overvågning og kontrol og også give bud på prioriterede handlinger i Danmark og internationalt.

Og så kan jeg desuden oplyse, at Danmark sammen med Tyskland, Nederlandene, Norge og Sverige så sent som i fredags sendte et forslag til EU om et fælles EU-forbud mod PFAS. Det omfatter jo tusindvis af PFAS'er og vil være det mest omfattende udkast til et EU-forbud for begrænsning af kemikalier nogen sinde. Vi ved, forurening med PFAS er grænseoverskridende, så derfor er det vigtigt, at vi også sætter ind på EU-niveau, og det vil være et vigtigt element i handlingsplanen, men der skal også ske meget på dansk side. Jeg ser meget frem til også at drøfte det med Folketinget.

Kl. 14:45

Den fg. formand (Annette Lind):

Tak for det. Værsgo, fru Mai Villadsen. Her er det også 2 minutter.

Kl. 14:45

Mai Villadsen (EL):

Tak til ministeren for svaret og også den meget resolutte handling i forhold til at samle andre lande om et bud på et PFAS-forbud i Europa. Der er der dog den bekymring, at det kan komme til at tage utrolig lang tid, i og med at det indebærer en lang behandling, men også at der er rigtig mange stoffer, og derfor håber vi jo fra Enhedslistens side, at man kan gå foran i Danmark.

Jeg vil rigtig gerne spørge ministeren til den svære situation, som rigtig mange borgere står i lige nu, hvor der er mistanke om PFAS i deres lokalområde, og hvor de ved ikke, om den grund, den kolonihave, den landbrugsejendom, de bor lige op og ned ad, har PFAS over grænseværdien i sig.

I dag kunne man i medierne læse, hvordan nogle mennesker simpelt hen bliver sat ud af deres, jeg tror det var nyttehaver eller kolonihaver i Nordjylland, netop fordi der er bekymring om, hvorvidt der kan være PFAS der, hvor de dyrker deres gulerødder og grønsager og meget andet. Og det ville da være langt bedre, hvis vi fik en klarlægning af, om der er udfordringer for de mennesker, eller om de trygt kan benytte den jord, de bor på, for ellers tror jeg, vi meget snart står med mange klager og mange rigtig bekymrede borgere, hvis ikke vi får sat en turbuproces i gang med at få klarlagt det her.

I dag kunne man gå ind at se fra kommune til kommune, hvor mange grunde der er mistænkt, men det er klart, at borgerne ikke selv er klar over, om deres grund er indbefattet. Derfor vil jeg høre ministeren, om ikke det er på tide, at vi sætter et beløb af, så regionerne netop kan lave en hurtig klarlægning, særlig for de mennesker, der bor, lever eller driver landbrug på nogle af de grunde.

Kl. 14:47

Den fg. formand (Annette Lind):

Miljøministeren.

Kl. 14:47

Miljøministeren (Magnus Heunicke):

Jeg er enig i, at det er en uholdbar situation, at vi har så mange borgere – det kan jo være alt, men mange har en have eller noget, hvor man dyrker noget eller leger på græsset og andet – der ikke ved, hvad PFAS-situationen er der. Det første skridt er at finde ud af at få de her 15.000 grunde kortlagt, og det næste skridt er jo så at finde ud af: Hvad har vi af forureningskilder, der gør, at det lyser rødt på de her forureningskort, som kommer fra vores regioner? Næste skridt igen er jo så at finde ud af, om vi skal ud at undersøge noget, om vi skal rense op, og hvad planen så er for det. Det arbejde vil jeg gå i dialog med Danske Regioner om. Det er vores regioner, som står med den opgave. Vi kender de regionale kort.

Kl. 14:48

Den fg. formand (Annette Lind):

Tak. Værsgo, fru Mai Villadsen.

Kl. 14:48

Mai Villadsen (EL):

Det er jo netop regionernes opgave, og udfordringen er, at de siger, at det med den økonomi, der er lige nu, vil tage op mod 100 år at få identificeret, klarlagt og oprenset de her grunde, og det kan ingen jo være tjent med. Man kan i hvert fald nå at spise rigtig mange gulerødder, kartofler og andet i den tid, og det kan vi ikke være bekendt over for folk. Så derfor håber jeg virkelig og vil indstille til regeringen, at man får handlet på den her sag og får sat den foran i køen – om jeg så må sige – så vi kan skabe noget sikkerhed.

Derudover vil jeg gerne høre noget. Den foregående miljøminister åbnede for et nationalt forbud mod PFAS-stoffer i tekstiler, indtil EU var klar. Er den nuværende miljøminister også åben for det?

Kl. 14:48

Den fg. formand (Annette Lind):

Værsgo til miljøministeren.

Kl. 14:48

Miljøministeren (Magnus Heunicke):

Jeg er sådan set åben for, hvad vi kan gøre nationalt, indtil EU-forbuddet er klart. Der er klart, at det vil være nogle midlertidige forbud, og at det også kræver, at man kan dokumentere, at stofferne er der, farligheden og andet. For der er jo som sagt tusinder af forskellige PFAS-stoffer. Så det er ikke så ligetil; der er jura, og der er teknik, der skal gå op.

Men de steder, hvor det giver mening, og hvor vi kan gå foran i Danmark, synes jeg vi skal gøre det. Det kan være på tekstilområdet, og der kan også være andre områder, hvor vi kan sige, at vi kan gøre noget. Men igen vil jeg altså sige, at det kun er få ting i forhold til de mange, mange tusind PFAS-stoffer, vi har.

Kl. 14:49

Den fg. formand (Annette Lind):

Mai Villadsen, værsgo.

Kl. 14:49

Mai Villadsen (EL):

Tak til miljøministeren. Det gør faktisk en konkret forskel med lige præcis den melding, altså hvis vi kan tage nogle nationale konkrete skridt for i det mindste at udelukke nogle af de PFAS-stoffer, som ja, kan komme i cremer, i tøj og i andet, uden at befolkningen ved det. Så det betyder noget, og det vil vi rigtig gerne gå ind i arbejdet omkring.

Derudover kan vi også se, at de her stoffer bliver fundet i kvæg på Naturstyrelsens egne arealer, men at der også er en risiko for, at de er i fisk, i østers og i kvæg hos helt almindelige landmænd.

Så hvordan forestiller ministeren sig at vi skal lægge en plan for de undersøgelser?

Kl. 14:50

Den fg. formand (Annette Lind):

Værsgo, ministeren.

Kl. 14:50

Miljøministeren (Magnus Heunicke):

Det er jo helt korrekt, hvad der er beskrevet her. Det er netop den der diffuse forurening, der betyder, at det kommer alle steder fra, og at det også skyller op fra havene. Det kommer formentlig fra nogle naboer lidt mod syd eller sydvest i Europa, det samler sig op med havstrømmene og kommer ind over danske marker, hvor det forurener med PFAS. Det er ét sted, og vi kan tale om noget andet, hvor man måske om 2 uger finder noget mere, og derfor er det meget, meget vigtigt, at vi gør, hvad vi kan, i Danmark, men at vi også arbejder sammen med vores nabolande.

Hvordan skal det ske? Det skal ske med en national handlingsplan, men den kan ikke stå alene. Vi skal også have EU med. Tak.

Kl. 14:50

Den fg. formand (Annette Lind):

Tak for det. Det var afslutningen på spørgsmål nr. 14. Tak til fru Mai Villadsen fra Enhedslisten og til miljøministeren.

Så skal vi have spørgsmål nr. 15, hvor vi skal sige velkommen til skatteministeren, og jeg tror også, at vi skal sige velkommen til en debutant, nemlig hr. Sigurd Agersnap fra SF. Og det er sådan, at hr. Sigurd Agersnap først skal læse spørgsmålet op, hvorefter der er 2 minutter til hver, efterfulgt af ½ minut.

Kl. 14:50

Spm. nr. S 62

15) Til skatteministeren af:

Sigurd Agersnap (SF):

Mener ministeren, at den planlagte annullering af skatteforhøjelsen på løbende beskatning af selskabers ejendomsavancer vil medføre, at udenlandske kapitalfonde, der investerer i danske udlejningsejendomme, fortsat vil kunne udnytte de eksisterende regler til at undgå eller udskyde skattebetaling?

Skriftlig begrundelse

Det fremgår af regeringsgrundlaget, at regeringen vil »annullere den planlagte skatteforhøjelse på løbende beskatning af selskabers ejendomsavancer«. Skatteforhøjelsen blev aftalt som en del af aftalen om ret til tidlig pension, og en del af motivationen for, at man aftalte at ændre reglerne for den løbende beskatning af selskabers ejendomsavancer, var, at udenlandske kapitalfonde, der investerer i danske udlejningsejendomme, har haft udnyttet de eksisterende regler til at undgå eller udskyde skattebetaling. 

Den fg. formand (Annette Lind):

Værsgo til hr. Sigurd Agersnap.

Kl. 14:51

Sigurd Agersnap (SF):

Tak for det. Mit spørgsmål lyder: Mener ministeren, at den planlagte annullering af skatteforhøjelsen på løbende beskatning af selskabers ejendomsavancer vil medføre, at udenlandske kapitalfonde, der investerer i danske udlejningsejendomme, fortsat vil kunne udnytte de eksisterende regler til at undgå eller udskyde skattebetaling?

Kl. 14:51

Den fg. formand (Annette Lind):

Værsgo til skatteministeren.

Kl. 14:51

Skatteministeren (Jeppe Bruus):

Tak for det, og tak for spørgsmålet. Forslaget om den planlagte lagerbeskatning af selskabers ejendomsavancer er en del af finansieringen af aftalen om retten til en tidlig pension. Retten til en tidlig pension er givet til dem, der har været mange år på arbejdsmarkedet, og som får en mulighed for at få en værdig tilbagetrækning. Regeringen viderefører som bekendt retten til en tidlig pension.

Så er det rigtigt, at vi med en ny bred regering hen over den politiske midte er blevet enige om at annullere den ellers planlagte lagerbeskatning af selskabers ejendomsavancer. Annulleringen skal ses i sammenhæng med det ambitiøse regeringsprogram, som regeringen har opstillet, et regeringsprogram, der skal skabe gode vækst- og konkurrencevilkår for erhvervslivet og fremme investeringer i Danmark. Heri indgår også det at forbedre vilkårene for iværksættere og en sanering af erhvervsstøtten, der skal gøre det muligt at forbedre vilkårene for et generationsskifte og øge virksomhedernes incitament til forskning og udvikling.

Beskatningen af gevinst og tab på selskabers ejendomme vil dermed fortsat ske på det tidspunkt, hvor ejendommen sælges. Indførelsen af en løbende lagerbeskatning ville ellers fremrykke beskatningen af gevinst og tab på ejendommen, og det ville også betyde, at selskaberne ikke ville have en fordel af at placere ejendommen i et datterselskab og så sælge aktierne i datterselskabet i stedet for at sælge selve ejendommen direkte.

Så det korte svar er således, at beskatningen fortsat vil ske efter de principper, som har været gældende i mange år, og at selskabernes muligheder for at udskyde beskatningen i den henseende således er uændrede.

Kl. 14:52

Den fg. formand (Annette Lind):

Tak for det. Og så er det hr. Sigurd Agersnap. Værsgo.

Kl. 14:52

Sigurd Agersnap (SF):

Tak for det. Og tak for svaret. Når vi i sidste periode kunne blive enige om en løbende beskatning af ejendomsavancer på de her selskaber, var det jo for at sikre, at især udenlandske kapitalfonde ikke kunne investere i danske ejendomme og ende med at trække avancen ud eller trække selskabet ud af Danmark. Og jeg vil gerne spørge ministeren til hans vurdering af det forslag, som nu bortfalder. For på et samråd i Skatteudvalget den 3. december 2020 udtalte den daværende skatteminister, og jeg citerer:

Med forslaget lukkes en skattefinte, som bl.a. udenlandske kapitalfonde har anvendt flittigt. Og han sagde videre: Da avancer på såkaldte datterselskabsaktier er skattefrie, kan beskatning helt undgås ved at sælge aktierne i datterselskabet og dermed trække den skattefri gevinst ud af landet. Jeg er sikker på, at de færreste partier i Folketinget finder den fremgangsmåde rimelig.

Jeg vil derfor høre ministeren, om han er enig i, at fremgangsmåden ikke er rimelig, og at den manglende lagerbeskatning udgør en skattefinte for de her selskaber.

Kl. 14:53

Den fg. formand (Annette Lind):

Skatteministeren, værsgo.

Kl. 14:53

Skatteministeren (Jeppe Bruus):

Altså, det er jo bekendt, at vi ændrede det som en del af finansieringen af Arnepensionen – med alle de argumenter, som vi har fremført. Og det er også rigtigt, at i den her henseende er – som jeg siger – selskabernes mulighed for at udskyde beskatningen således uændret.

Så er det dertil også rigtigt, at den her regering og undertegnede som skatteminister kommer til at gøre en ihærdig indsats for at undgå, at kapitalfonde kan trække penge ud til steder, hvor de ikke bliver beskattet. For en uges tid siden havde vi en dom i Højesteret, som faktisk gav os medhold i, at man ikke bare kan trække penge ud via et selskab i et andet EU-land og så hen til et selskab i skattely, og den indsats i forhold til at dæmme op for det kommer jeg til at arbejde ihærdigt videre med.

Kl. 14:54

Den fg. formand (Annette Lind):

Tak til ministeren. Værsgo til spørgeren.

Kl. 14:54

Sigurd Agersnap (SF):

Opfølgende vil jeg så bare spørge, om ministeren mener, at det, at man annullerer lagerbeskatningen, vil medvirke til at skævvride ejendomsmarkedet til fordel for udenlandske kapitalfonde. For det er jo sådan, at danske pensionsselskaber i forvejen har en lagerbeskatning. Så mener ministeren, at det skævvrider boligmarkedet, at man nu ikke gennemfører en lagerbeskatning?

Kl. 14:55

Den fg. formand (Annette Lind):

Værsgo til ministeren.

Kl. 14:55

Skatteministeren (Jeppe Bruus):

Det er klart, at hvis ikke vi får sat en stopper for spekulation, hvor man kan undslippe sig skat, så vil det have en negativ konsekvens. Og derfor er jeg selvfølgelig optaget af, at udenlandske kapitalfonde – om det så er på ejendomsområdet eller andre områder i forhold til danske virksomheder – kan trække udbytte ud og flytte det ud i skattely. Der kommer jeg til at arbejde stenhårdt for – ikke bare i en dansk sammenhæng, men også i en europæisk sammenhæng og i en global sammenhæng – at bekæmpe skattely, hvidvask, skatteunddragelse osv. Og det er sådan set ligegyldigt, om det er i forhold til ejendomsavancebeskatning eller som her i forhold til lagerbeskatning, eller om det er andre ting, som f.eks. med den højesteretsdom, vi så i sidste uge.

Kl. 14:55

Den fg. formand (Annette Lind):

Værsgo til spørgeren. Du har ½ minut.

Kl. 14:55

Sigurd Agersnap (SF):

Jamen vi er helt enige om ambitionen, og det vil jeg bare takke for. Jeg synes, der opstår et hul efter den her lagerbeskatning, hvor der vil være nogle skattefinter, man kan lave i forhold til udenlandske ejendomsselskaber. Men det må vi jo kigge på sammen. Og jeg hører også ministeren sådan, at der ikke skal være et hul på det her område.

Kl. 14:56

Den fg. formand (Annette Lind):

Er der et svar fra ministeren?

Kl. 14:56

Skatteministeren (Jeppe Bruus):

Altså, indsatsen i forhold til at bekæmpe skattely og skatteunddragelse er jeg helt tryg ved at vi kommer til at arbejde stenhårdt sammen om. Så det ser jeg frem til.

Kl. 14:56

Den fg. formand (Annette Lind):

Så vil jeg gerne sige tak til skatteministeren. Der er ikke flere spørgsmål til ministeren her. Og tak til hr. Sigurd Agersnap fra SF.

Dermed går vi til spørgsmål nr. 16 på dagsordenen, og det er til beskæftigelsesministeren, og spørgeren er hr. Nick Zimmermann, som vist også er en debutant.

Kl. 14:56

Spm. nr. S 42 (omtrykt)

16) Til beskæftigelsesministeren af:

Nick Zimmermann (DF):

Mener ministeren, at det er rimeligt at fjerne store bededag som helligdag for hårdtarbejdende danskere, set i lyset af den meget store modstand fra både borgere og fagforeninger mod forslaget?

Skriftlig begrundelse

Der henvises til debatindlægget »Fem fagbosser: Regeringens fortælling om store bededag er groft spin og et komplet uacceptabelt angreb på lønmodtagerne« bragt den 6. januar 2023 på Politikens hjemmeside, hvor formændene for Fagbevægelsens Hovedorganisation, Dansk Metal, 3F, HK og FOA bl.a. skriver, at »Mette Frederiksen sagde i sin nytårstale, at hun »fornemmer, at forslaget ikke har opbakning hos alle«. Det er mildest talt en underdrivelse. Faktisk har vi endnu ikke hørt én eneste lønmodtager bakke op om, at politikerne skal blande sig i overenskomsterne, og at det er fornuftigt, at de sløjfer en helligdag.«

Den fg. formand (Annette Lind):

Værsgo.

Kl. 14:56

Nick Zimmermann (DF):

Jeg er ikke debutant, men tak alligevel.

Mener ministeren, at det er rimeligt at fjerne store bededag som helligdag for hårdtarbejdende danskere, set i lyset af den meget store modstand fra både borgere og fagforeninger mod forslaget?

Kl. 14:56

Den fg. formand (Annette Lind):

Ministeren.

Kl. 14:56

Beskæftigelsesministeren (Ane Halsboe-Jørgensen):

Tak for spørgsmålet. Jeg står fuldt og helt på mål for det her forslag, også selv om det sjældent er populært at skulle skaffe finansiering til det, vi vil. Men hvis vi ikke skaffer finansiering, kan vi heller ikke meget i politik, og derfor er det og vil det altid være et prioriteringsspørgsmål, også når det kommer til at tage nogle af de sværere beslutninger. I den her sammenhæng handler det om at stå vagt om vores fælles forsvar og sikkerhed i en tid, hvor truslerne rykker tættere på.

Det er en alvorlig situation, og derfor er det også afgørende for regeringen, at vi får investeret i vores forsvar og får lavet de investeringer, der skal til. Det politiske prioriteringsarbejde, vi har lavet, kræver i den her sammenhæng, at vi yder lidt ekstra, og det synes jeg er rimeligt, ja, for at svare direkte på spørgsmålet.

Kl. 14:57

Den fg. formand (Annette Lind):

Hr. Nick Zimmermann, værsgo.

Kl. 14:57

Nick Zimmermann (DF):

Tak. Jeg har selv en baggrund som lager- og logistikoperatør, og det er altså hårdt arbejde. Det samme har mange af mine gamle kollegaer, og det er rigtig hårdt arbejde. Det gjorde altså, at vi satte stor pris på de fridage, som jeg også selv havde dengang, og det er jo altså sådan en, som regeringen nu vil fjerne.

Jeg vil egentlig prøve at spørge, om det slet ikke gør indtryk på ministeren, når en samlet fagbevægelse demonstrerer mod forslaget og kræver forslaget taget af bordet eller eventuelt, at man alternativt laver en folkeafstemning; når nu store dele af befolkningen står sammen om, at de rigtig gerne vil have en folkeafstemning. Vi kan jo bare se på de mange underskriftindsamlinger, der kom i går og er kommet i løbet af dagen i dag. Giver det slet ikke anledning til at genoverveje det her forslag?

Kl. 14:58

Den fg. formand (Annette Lind):

Beskæftigelsesministeren, værsgo.

Kl. 14:58

Beskæftigelsesministeren (Ane Halsboe-Jørgensen):

Selvfølgelig gør det indtryk. Jeg synes også, at det skal ses i lyset af, at der næppe er mange af de finansieringskilder, vi finder på Christiansborg i vores daglige arbejde, som kan skaffe over 3 mia. kr., der ville vinde danskernes gunst, hvis man isoleret set satte dem til folkeafstemning. Selvfølgelig holder vi af vores helligdage, og derfor kan jeg også sagtens forstå debatten og diskussionen. Og ja, det gør indtryk, når den samlede fagbevægelse kommer med meldinger til mig som minister. Ja, det gør det.

Kl. 14:59

Den fg. formand (Annette Lind):

Værsgo, spørgeren.

Kl. 14:59

Nick Zimmermann (DF):

Vil ministeren udelukke, at man i fremtiden måske vil stjæle endnu en helligdag for at finansiere noget andet, eksempelvis på klimaområdet, psykiatriområdet eller andet? Eller er det her absolut sidste gang, at regeringen på nogen som helst måde vil gå ind og tage en helligdag? Kan ministeren garantere, at det aldrig kommer til at ske igen?

Kl. 14:59

Den fg. formand (Annette Lind):

Ministeren.

Kl. 14:59

Beskæftigelsesministeren (Ane Halsboe-Jørgensen):

Det her er et usædvanligt skridt i en usædvanlig tid, og det er ikke regeringens politik, at det her bare skal være et skridt ud af flere.

Kl. 14:59

Den fg. formand (Annette Lind):

Værsgo, spørgeren.

Kl. 14:59

Nick Zimmermann (DF):

Okay, så det vil ministeren ikke garantere. Ingen af de tre regeringspartier meldte ud i valgkampen, at man ville stjæle den her fridag fra danskerne. Forstår ministeren så, hvis der på baggrund af det er nogle danskere, der egentlig føler sig snydt?

Kl. 14:59

Den fg. formand (Annette Lind):

Ministeren.

Kl. 14:59

Beskæftigelsesministeren (Ane Halsboe-Jørgensen):

Jeg forstår, at der kan være modstand mod det, men jeg synes også, at man bør være fair og sige, at det parlamentariske arbejde foregår på en måde, hvor danskerne stemmer på nogle politikere, og hvor vi politikere, især hvis man har mod til at tage ansvar ved at gå ind i en regering, selvfølgelig har et ansvar for at få balanceret økonomien i Danmark.

Den her regering har meget klart sagt, at vi vil mere end bare lige køre den igennem med lodder og trisser; vi vil faktisk investere og give nogle massive løft nogle steder. Det kræver også, at man finder nogle penge, og det her er et udtryk for det.

Kl. 15:00

Den fg. formand (Annette Lind):

Tak. Det var afslutningen på spørgsmål nr. 16. Tak til hr. Nick Zimmermann fra Dansk Folkeparti. Beskæftigelsesministeren beholder vi lidt endnu.

Så skal vi sige velkommen til hr. Torsten Gejl. Det er spørgsmål nr. 17, og det er stadig væk til beskæftigelsesministeren.

Kl. 15:00

Spm. nr. S 66

17) Til beskæftigelsesministeren af:

Torsten Gejl (ALT):

Mener regeringen, at det er rimeligt, at mediet EnergiWatch på baggrund af udsagn fra fagforening og Arbejdstilsyn kan berette om usædvanlig ringe arbejdsforhold og en arbejdsdag, der er præget af stress og usikkerhed, på TotalEnergies i Nordsøen?

Skriftlig begrundelse

Der henvises til artiklerne fra EnergiWatch »Stress, usikkerhed og udskamning i Nordsøen: »Jeg kan ikke huske, at jeg har hørt noget lignende«« af 19. december 2022, »Ulykke på dansk oliefelt er ifølge ansatte »kun et spørgsmål om tid«« af 20. december 2022, »Medarbejdere melder om mobning og udskamning efter sikkerhedsøvelser i Nordsøen« af 21. december 2022, »Total Energies bokser med væld af problemer ved Gorm-feltet« af 22. december 2022, »Ejerskifte på Syd Arne-feltet gjorde ansatte usikre« af 22. december 2022 og »Sikkerhedsfolk frygter at komme i »bad standing« på dansk olieplatform« af 23. december 2022.  


Den fg. formand (Annette Lind):

Værsgo til oplæsning.

Kl. 15:00

Torsten Gejl (ALT):

Tak, formand, og nu videre til noget helt andet: Mener regeringen, at det er rimeligt, at mediet EnergiWatch på baggrund af udsagn fra fagforening og Arbejdstilsyn kan berette om usædvanlig ringe arbejdsforhold og en arbejdsdag, der er præget af stress og usikkerhed, på TotalEnergies i Nordsøen?

Kl. 15:01

Den fg. formand (Annette Lind):

Ministeren.

Kl. 15:01

Beskæftigelsesministeren (Ane Halsboe-Jørgensen):

Jeg har altid haft den holdning, at man hverken skal blive syg eller komme til skade af at gå på arbejde. Det mener jeg i den grad også stadig væk med kasketten på som beskæftigelsesminister. Derfor skal arbejdet på danske offshore olie- og gasanlæg selvfølgelig foregå ansvarligt ligesom på alle andre danske arbejdspladser – vi skal værne om det gode arbejdsmiljø. Det er uacceptabelt hvert eneste sted, hvor der brydes med det. Sikkerhed og sundhed på danske offshore olie- og gasanlæg reguleres af offshoresikkerhedsloven, og det følger af loven, at olie- og gasselskaberne skal sikre, at sikkerheds- og sundhedsmæssige risici og risici for større miljøhændelser er identificeret, vurderet og nedbragt så meget, som det rimelig praktisk er muligt.

Arbejdstilsynet er dem, der fører tilsyn med, at lovgivningen overholdes, og de gennemfører tilsyn på hvert eneste af de bemandede offshoreanlæg samt de mobile anlæg mindst en gang om året. Hvis der bliver observeret forhold fra Arbejdstilsynets side, der kan eller skal forbedres, så vil det selvfølgelig være en del af de rapporter, der kommer. Arbejdstilsynet følger også op på, om virksomhederne forholder sig til de forhold, der er nævnt i tilsynsrapporterne, og også gennemfører de tilpasninger, der skal til.

Arbejdstilsynet har over for mig oplyst, at det er Arbejdstilsynets generelle vurdering, at TotalEnergies arbejder struktureret og seriøst med at overholde lovgivningen. Men hvis du spørger mig direkte, og det er det, spørgeren gør, om det er rimeligt, hvis arbejdsmiljøet ikke er i orden, så er svaret klart nej.

Kl. 15:02

Den fg. formand (Annette Lind):

Værsgo til hr. Torsten Gejl fra Alternativet.

Kl. 15:02

Torsten Gejl (ALT):

Spørgsmålet handler jo om arbejdsmiljø på danske olieboreplatforme, især på Danfeltet i Nordsøen. Og tilsynet med den danske olie- og gasproduktion viser jo over flere år en lang række problemer hos olieselskabet TotalEnergies, som driver feltet. Tre fagforeninger har medlemmer ansat på Nordsøen, og de retter hård kritik mod operatøren. I flæng nævnes udbredt stress, sikkerhedsudfordringer, overvågning af medarbejdere, udskamning og mobning af ansatte samt problemer med at forstå sikkerhedsprocedurerne – alt sammen i en udsat sektor, der holder til hundredvis af kilometer fra land, hvor sikkerheden ellers ofte nævnes som en topprioritet.

I fagforeningerne 3F, Dansk Metal og Dansk El-Forbund, som tilsammen repræsenterer foreningen af næsten alle de danske ansatte i den danske del af Nordsøen inden for olie- og gasproduktion, vækker tilsynene både hård kritik og bekymring. TotalEnergies anerkender, at der kan være en kulturkløft. TotalEnergies hæfter sig ved, at selskabet har en god dialog med Arbejdstilsynet og altid følger op på påtaler. Mener ministeren, at der bare er tale om en kulturkløft, og hvorfor i alverden har det her stået på i flere år?

Kl. 15:04

Den fg. formand (Annette Lind):

Værsgo til ministeren.

Kl. 15:04

Beskæftigelsesministeren (Ane Halsboe-Jørgensen):

Jeg tror faktisk godt, at der kan være noget om, når det kommer til arbejdsmiljødiskussionerne, at det handler om kultur nogle steder. Vi har sådan set en ret stolt dansk kultur i Danmark, hvor vi på vores arbejdspladser prøver at passe på vores medarbejdere. Den kultur skal vi sørge for man har alle steder ifølge den lovgivning, vi i fællesskab har vedtaget, uanset hvem der er ejer, og uanset om det er på land eller på vand. Så selvfølgelig gør det indtryk på mig, hvis der er forlydender om, at der er steder, hvor man ikke har den kultur.

Det er mig også magtpåliggende som beskæftigelsesminister, at det tilsyn, vi så har, faktisk fungerer, og det er jeg optaget af at det gør, bl.a. med de her årlige tilsyn på hver eneste platform.

Kl. 15:04

Den fg. formand (Annette Lind):

Hr. Torsten Gejl.

Kl. 15:04

Torsten Gejl (ALT):

I 2017 overtog TotalEnergies retten til at bore efter gas og olie på Gorm- og Danfeltet i Nordsøen. I mediet EnergiWatch erkender TotalEnergies, at sammenlægningen af virksomhedskulturer og arbejdsmetoder fra Mærsk Oil til TotalEnergies har skabt udfordringer, helt naturligt, og at det har været krævende for både ledere og medarbejdere.

Mener ministeren, at udbredt stress, sikkerhedsudfordringer, overvågning af medarbejderne, udskamning og mobning af ansatte samt problemer med at forstå sikkerhedsprocedurerne er »helt naturligt« som led i en virksomhedsoverdragelse?

Kl. 15:05

Den fg. formand (Annette Lind):

Ministeren.

Kl. 15:05

Beskæftigelsesministeren (Ane Halsboe-Jørgensen):

Nej, under ingen omstændigheder skal man kunne bruge en virksomhedsoverdragelse som undskyldning for, at der er folk, der føler sig udskammet og mobbet. Det er imod loven, og derfor er det også noget af det, Arbejdstilsynet er ude at holde opsyn med. Det er også noget af det, der har været påtalt, og derfor venter der selvfølgelig, som følge af Arbejdstilsynets besøg, hvis man identificerer det her – noget af det har jo været en del af rapporterne – et struktureret arbejde for at få det et bedre sted hen. Det er det, Arbejdstilsynet er til for, og jeg er glad for, at der så bliver fulgt op dér, hvor man har fundet det.

Kl. 15:05

Den fg. formand (Annette Lind):

Tak for det. Værsgo til spørgeren for det sidste spørgsmål.

Kl. 15:05

Torsten Gejl (ALT):

TotalEnergies siger i EnergiWatch, at de er i løbende dialog med Arbejdstilsynet om de observationer, der helt naturligt forekommer under deres tilsyn på offshoreboreplatformene. Der står: »Eventuelle påtaler ...  bliver altid fulgt op og afsluttet i samarbejde med tilsynet.« 

Synes ministeren, at det lyder, som om arbejdsmiljøproblemerne er blevet afsluttet? Hvis ikke, vil ministeren så garantere for, at det sker i løbet af højst et år, ikke mindst set i lyset af at medarbejderne på Danfeltet mener, at det kun er et spørgsmål om tid, før der sker en ulykke?

Kl. 15:06

Den fg. formand (Annette Lind):

Ministeren.

Kl. 15:06

Beskæftigelsesministeren (Ane Halsboe-Jørgensen):

Det, jeg vil garantere, er, at jeg som beskæftigelsesminister er uhyre optaget af arbejdsmiljø, uanset hvor det foregår, og at jeg målrettet vil gå efter, at ingen kommer til skade eller bliver syge af at gå på arbejde. Der er vi desværre ikke, og selv om vi har lovgivet om, at dårligt arbejdsmiljø er ulovligt, så findes det stadig væk derude.

Derfor er det selvfølgelig også vigtigt, at jeg som minister tager ansvar for – og at vi i Folketinget gør det – at den lovgivning, vi har, bliver håndhævet og fulgt op på så målrettet som muligt, og at dér, hvor der er problemer, kommer vi efter dem.

Kl. 15:06

Den fg. formand (Annette Lind):

Tak til hr. Torsten Gejl fra Alternativet, og tak til beskæftigelsesministeren. Der er ikke flere spørgsmål.

Det næste spørgsmål, som også er til beskæftigelsesministeren, er fra hr. Pelle Dragsted fra Enhedslisten, og fru Victoria Velasquez, også fra Enhedslisten, er medspørger.

Kl. 15:07

Spm. nr. S 82

18) Til beskæftigelsesministeren af:

Pelle Dragsted (EL) (medspørger: Victoria Velasquez (EL)):

Mener regeringen, at det er balanceret, at det er lønmodtagerne, der gennem afskaffelsen af en fridag skal betale for regeringens prioriteringer, herunder store skattelettelser til de allerrigeste danskere?

Den fg. formand (Annette Lind):

Værsgo.

Kl. 15:07

Pelle Dragsted (EL):

Mange tak, formand. Spørgsmålet lyder: Mener regeringen, at det er balanceret, at det er lønmodtagerne, der gennem afskaffelsen af en fridag skal betale for regeringens prioriteringer, herunder store skattelettelser til de allerrigeste danskere?

Kl. 15:07

Den fg. formand (Annette Lind):

Ministeren.

Kl. 15:07

Beskæftigelsesministeren (Ane Halsboe-Jørgensen):

Jeg mener samlet set, at det her regeringsgrundlag er balanceret. I en tid, hvor vi som regering jo også meget tydeligt har sagt, at hvis der er reelle ambitioner om at ville give nogle massive løft af ting, er der også samtidig en forpligtelse til at finde pengene, fordi vi ikke har en økonomi, hvor man kan lave meget store investeringer uden samtidig at skaffe finansiering. Det mener jeg er balanceret.

I den her sammenhæng handler det om at gøre store bededag som helligdag til en almindelig arbejdsdag fra 2024 for til gengæld at bidrage til, at vi også i fremtiden har penge til et massivt og nødvendigt løft af vores forsvar i den tid, vi lever i. Det er det, der har været regeringens opgave at skaffe finansiering til i den her sammenhæng, og det gør vi, ved at danskerne skal arbejde en dag mere. Det mener jeg er rimeligt.

Kl. 15:08

Den fg. formand (Annette Lind):

Pelle Dragsted.

Kl. 15:08

Pelle Dragsted (EL):

Nu hører vi den samme sang igen om, at man er nødt til at tvinge danskerne til at afgive en fridag for at kunne finansiere forsvaret. Men som vi har været inde på tidligere i dag over for finansministeren, så passer det jo ikke, for på samme tid bruger man i regeringen 7 mia. kr. på at sænke skatten. Mange af dem, i hvert fald 2 mia. kr. og nok også lidt flere af dem, bruger man på at sænke skatten for de allerallermest velstående grupper i vores samfund. Det kunne man lade være med, og så havde man råd til sine prioriteringer på forsvarsområdet.

Så det passer jo ikke, og det har danskerne gennemskuet. Regeringen kan bare droppe de planlagte skattelettelser eller bare udskyde dem et par år, så ville de have de samme penge til forsvaret, uden at vi skulle opgive vores forårsfridag sammen med familien. Derfor siger syv ud af ti danskere også klart nej tak, når de bliver spurgt i en meningsmåling, om de bakker op om det her forslag. Derfor har over 200.000 danskere i løbet af et døgn skrevet under på en underskriftsindsamling mod det her forslag. Men regeringen er øjensynligt helt ligeglad.

Sidste uge stod vi her sammen med ministeren, og der sagde ministeren, at nu ville der komme et forslag, og så skulle det debatteres, og så ville man lytte til kritikken. Men det gør man jo ikke. Man kører bare frem og hen over danskerne, hen over lønmodtagerne, hen over lønmodtagernes organisationer. Det er alvorligt, for som vi talte om sidst, er man kommet som en tyv om natten med det her forslag. Det var ikke noget, man fortalte vælgerne om før valget; hverken Socialdemokraterne, Moderaterne eller Venstre havde modet til at fortælle befolkningen før valget, at man ville stjæle en forårsfridag fra dem.

Her i weekenden kom der en meningsmåling, som jeg synes viser problemet ved regeringens fremgangsmåde. Den viste, at hver tredje af de vælgere, der havde stemt på et af de tre regeringspartier, ikke ville have gjort det, hvis regeringen havde haft modet til at være ærlige, de ville ikke have gjort det, hvis regeringen havde fortalt, at de ville fjerne en fridag.

Så mit spørgsmål til ministeren er egentlig meget enkelt: Tror ministeren, at regeringen havde været der i dag, tror ministeren, at ministeren havde været minister i dag, hvis man ærligt havde sagt til befolkningen, at man ville stjæle en fridag fra dem?

Kl. 15:10

Den fg. formand (Annette Lind):

Ministeren. Der er ½ minuts taletid.

Kl. 15:10

Beskæftigelsesministeren (Ane Halsboe-Jørgensen):

Det er jo et ja/nej-spørgsmål, og svaret er ja. Men det er jo helt umuligt både at spole tilbage og bevise eller for den sags skyld sætte det ind i en større sammenhæng. Men ja, jeg tror grundlæggende, at det, det her valg viste, var, at der også er respekt for partier, der tør tage ansvar. Og jeg mener sådan set også, at der er brug for, at der er partier, der tør det. Det handler også om at skaffe penge til det, man gerne vil, det handler også om at få balance i økonomien og få det til at gå op i en højere enhed. Og det er det her et udtryk for.

Kl. 15:11

Den fg. formand (Annette Lind):

Hr. Pelle Dragsted, værsgo.

Kl. 15:11

Pelle Dragsted (EL):

Jamen altså, jeg ved ikke, om ministeren underkender det her spørgsmål. Et repræsentativt udvalg af danskerne er blevet spurgt: Hvis du havde kendt til forslaget om at afskaffe store bededag, ville du så have sat dit kryds et andet sted ved folketingsvalget den 1. november? 35 pct. svarer ja til det spørgsmål.

Så det er jo ikke korrekt, når ministeren siger, at hvis man havde været ærlig om det her, havde man stadig væk været i regering. Det havde man ikke, for så havde danskerne sat deres kryds et andet sted, og det er jo der, den demokratiske fadæse i det her forslag ligger.

Kl. 15:11

Den fg. formand (Annette Lind):

Ministeren.

Kl. 15:11

Beskæftigelsesministeren (Ane Halsboe-Jørgensen):

Nu gik spørgsmålet på, hvad jeg troede, og ikke på, om jeg anerkendte en meningsmåling, som jeg ikke lige har kendskab til metoden bag. Det er ikke, fordi jeg betvivler, at man har spurgt korrekt, men nu spurgte spørgeren til, hvad jeg som minister troede, og der må jeg jo tage udgangspunkt i mig selv og ikke i faktum. Det var med det udgangspunkt, der blev svaret. Jeg står fuldt på mål for det her forslag.

Kl. 15:12

Den fg. formand (Annette Lind):

Tak for det. Så skal vi byde velkommen til medspørgeren. Værsgo, fru Victoria Velasquez.

Kl. 15:12

Victoria Velasquez (EL):

Tak. Jeg tror simpelt hen ikke på, at ministeren reelt mener, at det her er balanceret. Uligheden vokser, og med de forslag, som den nye regering lægger frem, vil uligheden vokse endnu mere, og det kan jeg simpelt hen ikke tro på at man mener er balanceret. Det lyder altså meget mærkeligt. Hvordan skulle noget, der er så ulige, og som får noget til at blive endnu mere ulige, være noget, der er balanceret? Det kan ikke lade sig gøre.

Men jeg vil gerne hive fat i en ting, som ministeren både har sagt i dag og også sagde sidste gang, vi var i Folketingssalen sammen, og det handler om det her med at lytte. Ministeren sagde, at man ville lytte til kritikken, men alligevel ser vi, at høringen er for kort. Over 200.000 danskere har nu givet deres underskrift, vi har en samlet fagbevægelse, som siger fra, og der er rigtig mange andre, der siger fra. Vil ministeren lytte til det, eller vil regeringen tromle forslaget igennem?

Kl. 15:13

Den fg. formand (Annette Lind):

Ministeren, som har 1 minut.

Kl. 15:13

Beskæftigelsesministeren (Ane Halsboe-Jørgensen):

Selvfølgelig gør det indtryk, og en høring er jo til for at få folks input. Jeg synes også, man må stå fast på, at forhandlinger i politik både handler om at definere, hvad man gerne vil med politik, men selvfølgelig også, hvordan man betaler for det. Den sidste del er sjældent så populær, og derfor synes jeg også, det er svært på en eller anden måde at afkoble de to ting.

Jeg hører ikke, at der er et massivt flertal, der er imod, at vi faktisk opruster vores forsvar og sikkerhed i en tid, der kalder på det. Det er klart, at man kan finansiere det på forskellig vis. Jeg er ikke typen, der taler om nødvendighedens politik, og at det her er det eneste forslag, der kan bruges, men til gengæld kan jeg identificere et hav af forslag, der ville skabe endnu større ulighed eller ramme mindre grupper meget hårdt i forsøget på at finde 3 mia. kr., og det ønsker jeg som socialdemokrat ikke.

Kl. 15:14

Den fg. formand (Annette Lind):

Værsgo, spørgeren.

Kl. 15:14

Victoria Velasquez (EL):

Men man kan jo sagtens bruge råderummet, som regeringen jo selv kommer til at foreslå. Eller man kunne droppe nogle af de planlagte skatterabatter, som vil gå til nogle af de allerrigeste virksomhedsarvinger – nogle af dem, der i dag betaler topskat.

Det er derfor, at jeg ikke kan lade være med at reagere på, at ministeren bliver ved med at sige, at det her er balanceret. Det synes jeg man skal holde sig for god til at gøre, når 75 pct. af malerne – hvis vi skal tage et konkret eksempel – tager medicin for at kunne tage på arbejde. De skal arbejde en ekstra dag, de mister en fridag. Det er jo ikke balanceret; det rammer nogle hårdere end andre og får uligheden til at vokse endnu mere.

Kl. 15:15

Den fg. formand (Annette Lind):

Værsgo til beskæftigelsesministeren.

Kl. 15:15

Beskæftigelsesministeren (Ane Halsboe-Jørgensen):

Man kan jo godt mene, at hver eneste af de ting, der er ambitioner om massivt at løfte, skal råderumsfinansieres, men så løber man bare ret hurtigt tør for penge. Derfor er det jo et faktum – det er ikke nødvendighedens politik, sådan at der kun er én løsning på alting, men det er et faktum – at hvis man vil løfte forsvaret, så skal man finde pengene til det, hvis man ikke samtidig skal bruge hele råderummet og dermed ikke have mulighed for at få flere medarbejdere i den offentlige sektor, når der kommer flere børn og ældre, eller løfte psykiatrien eller bevare retten til tidlig pension, hvilket jeg i hvert fald synes jeg er utrolig vigtigt at få fremtidssikret.

Kl. 15:15

Den fg. formand (Annette Lind):

Tak. Så skal vi igen sige velkommen til hr. Pelle Dragsted. Værsgo, der er ½ minut.

Kl. 15:15

Pelle Dragsted (EL):

Det er meget enkelt, for det, der er et faktum, er, at regeringen i dens regeringsgrundlag vælger at bruge 7 mia. kr. på at sænke skatten, heraf en betydelig andel af dem, cirka svarende til, hvad man får ind på at afskaffe helligdagen, til skattelettelser til de allermest velhavende danskere: til virksomhedsarvinger, til boliginvestorer, til kapitalfonde og til folk, der tjener over 500.000 kr.

Kan ministeren ikke bare bekræfte – jeg prøvede også at spørge finansministeren tidligere – at hvis regeringen opgav bare den del af skattelettelserne, der går til de mest velstående grupper i de her samfund, havde man de penge til forsvaret uden at snuppe en fridag fra danskerne?

Kl. 15:16

Den fg. formand (Annette Lind):

Værsgo til ministeren.

Kl. 15:16

Beskæftigelsesministeren (Ane Halsboe-Jørgensen):

Selvfølgelig handler det om, at det i det samlede billede skal gå op, og at pengene skal passe. Vi har identificeret et område, nemlig forsvaret, som vi synes – det behøvede man ikke, men det er nu engang regeringens holdning – vi er nødt til at investere i i den tid, vi lever i, også for at leve op til det, vi har lovet vores allierede.

Det skal man bruge penge til. Hvordan gør man så det? Der har vi peget på, at det, at alle danskere arbejder en dag mere, er en solidarisk måde, hvorpå rigtig mange bidrager med en dag, i stedet for at man tager pengene fra f.eks. en mindre gruppe, der ville blive ramt meget hårdt.

Kl. 15:17

Den fg. formand (Annette Lind):

Tak. Det var afslutningen på spørgsmål nr. 18.

Spørgsmål nr. 19 har samme spørgehold, men denne gang er det fru Victoria Velasquez, som er hovedspørgeren, og hr. Pelle Dragsted, som er medspørger, og det er også denne gang til beskæftigelsesministeren.

Kl. 15:17

Spm. nr. S 86

19) Til beskæftigelsesministeren af:

Victoria Velasquez (EL) (medspørger: Pelle Dragsted (EL)):

Hvorfor vil regeringen i forbindelse med afskaffelsen af store bededag bryde med traditionen om ikke at gribe politisk ind i løn- og arbejdsforhold?

Den fg. formand (Annette Lind):

Værsgo til fru Victoria Velasquez, Enhedslisten.

Kl. 15:17

Victoria Velasquez (EL):

Hvorfor vil regeringen i forbindelse med at afskaffe store bededag bryde med traditionen om ikke at gribe politisk ind i løn- og arbejdsforhold?

Kl. 15:17

Den fg. formand (Annette Lind):

Ministeren.

Kl. 15:17

Beskæftigelsesministeren (Ane Halsboe-Jørgensen):

Vi har meget klart sagt fra dag et i regeringen, at det er en ekstraordinær tid, at det er et ekstraordinært løft af vores forsvar, og derfor er det også et ekstraordinært greb. Jeg står fuldt på mål for, at når man vil bruge penge, skal man også finde dem, og for krydset her med nogle i mine øjne nødvendige forsvarsinvesteringer, hvor det er bredt ud på rigtig, rigtig mange danskere.

Det er jo også derfor, vi hører så mange stemmer imod det; det er, fordi det er noget, der rammer meget bredt, men hvis vi til gengæld alle sammen løfter en lille smule i flok, rammer det også mindre, end hvis man havde ramt en mindre gruppe. Derfor har det været vores bud. Man kunne have gjort det på andre måder, men alt handler også om at finde en balance, og det her synes jeg faktisk er et udtryk for en balance.

Kl. 15:18

Den fg. formand (Annette Lind):

Værsgo til spørgeren, som har 2 minutter.

Kl. 15:18

Victoria Velasquez (EL):

Man kunne jo sagtens have gjort det uden at lave et indgreb i overenskomsterne og uden så klart og tydeligt at stille sig på arbejdsgivernes side. Der er rigeligt med muligheder, som man fra regeringens side kunne have valgt at bruge. Her vælger man som regering at bryde med den demokratiske ret, du som lønmodtager har til at have indflydelse på dine løn- og arbejdsvilkår. Den har man jo gennem den danske model, som regeringen nu går ind og tromler. Oven i det gør man det også på bekostning af lønmodtagerne med økonomiske konsekvenser for dem. Det her indgreb, som regeringen vil lave, betyder, at en tømrer mister 1.687 kr., at en murer mister 1.745 kr., og at en anlægsgartner mister 1.516 kr., og sådan kunne man fortsætte.

Det er jo penge, som de har opnået gennem deres demokratiske ret ved overenskomstforhandlingerne, hvor de har valgt nogle tillidsrepræsentanter, der har repræsenteret dem i overenskomstforhandlingerne og har brugt politisk kapital og forhandlingskapital på at få de her penge hen på et bestemt område. De penge er nu dem, som regeringen vil tage og give til arbejdsgiverne. Det bliver jo også absurd, at man, når man også repræsenterer arbejdsgiverne i det offentlige, så på den måde tager pengene og får en besparing.

Hvordan kan man vælge at køre en så ensidig arbejdsgiverpolitik og så kalde det balanceret? Jeg vil sige, at det er længe siden, jeg har set noget på skærmen, der så klart har indikeret klassekamp. På DR har man set arbejdsgiverne juble over, at de nu får den samme arbejdskraft til billigere penge, mens lønmodtagerne har sagt fra og sagt nej. Hvordan kan man som socialdemokrat kalde det afbalanceret?

Kl. 15:20

Den fg. formand (Annette Lind):

Ministeren, som har ½ minut.

Kl. 15:20

Beskæftigelsesministeren (Ane Halsboe-Jørgensen):

Som sagt mener jeg faktisk, at det handler om balancer. Det gør det selvfølgelig, når det kommer til, hvor man ellers kunne have fundet 3 mia. kr. Der er godt nok mange ting, der ville gøre markant mere ondt, i forhold til at ramme nogle mere udsatte grupper. Jeg synes også, det handler om et regeringsgrundlag, som i mine øjne samlet set er i balance, også når det kommer til faktisk at værne om nogle af de ting, der traditionelt er vigtige for lønmodtagersiden. På den måde er man også nødt til at se tingene i sin helhed.

Kl. 15:21

Den fg. formand (Annette Lind):

Værsgo til Victoria Velasquez, som har ½ minut.

Kl. 15:21

Victoria Velasquez (EL):

Men er det at se tingene i sin helhed, når man som et lyn fra en klar himmel på den måde går ind og griber ind i overenskomstforhandlingerne? Man kunne have indkaldt til trepartsforhandlinger, man kunne have gjort rigtig mange andre forskellige ting og sagt: Vi ser, der er en udfordring. Det kunne endda være, at det, man har sagt tidligere om at skulle tænke reformer på en ny måde og arbejde klogere eller mere hensigtsmæssigt og tænke i arbejdsmiljø, kunne man rent faktisk have gjort i stedet for på den her måde at lave et direkte angreb på den danske model.

Vil ministeren ikke hjælpe mig med at forstå, hvad det er, der er afbalanceret ved at angribe den danske model på den her måde?

Kl. 15:21

Den fg. formand (Annette Lind):

Tak! Ministeren.

Kl. 15:21

Beskæftigelsesministeren (Ane Halsboe-Jørgensen):

Jeg vil godt understrege, at alt det, der i øvrigt bliver spurgt til af spørgeren i forhold til også at tænke i arbejdsmiljø og at tænke på at arbejde klogere, har jeg i den grad som minister også stadig en ambition om at vi får på bordet og at vi får snakket om. Det er ikke i modstrid med også at have en opgave i at finde nogle penge til en, synes jeg, nødvendig investering i vores forsvar i den tid, vi lever i.

Kl. 15:22

Den fg. formand (Annette Lind):

Tak til fru Victoria Velasquez. Og så skal vi sige velkommen til hr. Pelle Dragsted igen. Der er 1 minut. Værsgo.

Kl. 15:22

Pelle Dragsted (EL):

Det her spørgsmål drejer sig om, hvorvidt regeringen griber ind i den danske aftalemodel – og det gør regeringen. Regeringen vedtager et lovforslag, hvori man kan læse, at det er et direkte indgreb i aftalerne. Det betyder helt konkret for medarbejdere derude, at de får taget nogle tillæg fra sig, som de har forhandlet sig til i nogle lokale eller centrale lønforhandlinger. Dem tager regeringen og putter ned i lommen på arbejdsgiveren, ovenikøbet også på de offentlige arbejdsgivere, hvor man selv er part. Det er uomtvisteligt.

Hvis ikke ministeren tror på, hvad jeg siger, kan vi høre f.eks. Nana Wesley, lektor og arbejdsmarkedsforsker ved Københavns Universitet. Hun siger: »Det her er en klar politisk indblanding i aftalemodellen.« Søren Kaj Andersen, centerleder ved FAOS, siger:

»Man må sige, at lovforslaget fra regeringen meget utilsløret, direkte og konkret griber ind i overenskomsterne og fjerner bestemmelser ...«.

Anerkender ministeren, at regeringen griber ind politisk ved lov i gældende overenskomster?

Kl. 15:23

Den fg. formand (Annette Lind):

Ministeren har 1 minut.

Kl. 15:23

Beskæftigelsesministeren (Ane Halsboe-Jørgensen):

Jeg har aldrig givet udtryk for ikke at tro på spørgeren eller betvivlet det, spørgeren siger – faktisk tværtimod. Det har konsekvenser for overenskomsterne. Det har både den konsekvens, spørgeren henviser til, men det har også den konsekvens, at vi som regering med troværdighed kan sige, at når du arbejder på den her fredag i fremtiden, får du faktisk løn for det. For det er jo også noget af det, de samme paragraffer går ind og gør, nemlig hæver lønnen med 0,45 pct.

Selvfølgelig er det det, der står, og jeg har aldrig betvivlet spørgerens ytringer. Nu siger spørgeren: Hvis du ikke tror på mig, så tro på nogle andre. Men det mener jeg sådan set ikke at jeg har sagt at jeg ikke gør.

Kl. 15:24

Den fg. formand (Annette Lind):

Værsgo, medspørgeren.

Kl. 15:24

Pelle Dragsted (EL):

Altså, nu synes jeg, det lyder, som om lønmodtagerne skal være glade for, at regeringen sikrer, at lønmodtagerne får løn for arbejdet. Jeg tager det som helt givet, at hvis man arbejder flere timer, får man også løn. Så det synes jeg ikke at man sådan skal rose sig selv for.

Men jeg hører ministeren sådan, at ministeren anerkender, at det her er et lovindgreb i gældende overenskomster. Så jeg vil gerne spørge ministeren: Har ministeren nogen fortilfælde fra nyere tid, hvor en regering, ikke i forbindelse med en konflikt, hvor en aftale skulle ophøjes til lov, griber ind og ændrer bestemmelser, som er forhandlet af arbejdsmarkedets parter? Har ministeren et fortilfælde?

Kl. 15:25

Den fg. formand (Annette Lind):

Værsgo, ministeren.

Kl. 15:25

Beskæftigelsesministeren (Ane Halsboe-Jørgensen):

Jeg tror egentlig heller ikke, at jeg giver udtryk for, at jeg synes, at fagbevægelsens kritik burde være jubel i stedet for. Tværtimod har jeg faktisk været meget ærlig og sagt, at jeg godt kan forstå, der er diskussion, når man beder danskerne om at arbejde mere. Jeg kan godt forstå, at der er diskussion, for vi holder alle sammen af vores helligdage.

Vi gør det, fordi det er en ekstraordinær situation. Vi gør det, fordi vi synes, der skal ske et nødvendigt løft af vores forsvar og sikkerhed i den tid, vi lever i. Så det er jo en helt ærlig udlægning i den sammenhæng, jeg synes jeg kommer med.

Kl. 15:25

Den fg. formand (Annette Lind):

Tak til hr. Pelle Dragsted. Så skal vi have hovedspørgeren igen. Værsgo. Der er ½ minut til fru Victoria Velasquez, Enhedslisten.

Kl. 15:25

Victoria Velasquez (EL):

Men hvorfor er det lønmodtageren, der skal betale i form af sine demokratiske rettigheder og at få angrebet den danske model og overenskomsterne? Hvorfor er det lønmodtageren, der skal betale, jeg nævnte før mange hundrede kroner, nogle helt op til knap 2.000 kr.?

Hvorfor er det de lønmodtagere, der skal betale økonomisk for det her, samtidig med at ministeren åbenbart mener, at det er en helt ekstraordinær situation, hvor vi skal give rekordstore skatterabatter til virksomhedsarvinger og til nogle af dem, der betaler topskat?

Kl. 15:26

Den fg. formand (Annette Lind):

Tak. Ministeren.

Kl. 15:26

Beskæftigelsesministeren (Ane Halsboe-Jørgensen):

Jeg synes jo faktisk, at hvis man som regering vil bruge penge, skal man også finde dem. Jeg synes også, det er helt fair, når et flertal i Folketinget sætter sig sammen og finder de løsninger, der skal til. Selvfølgelig skal det diskuteres i Folketingssalen. Det bliver det også lige rundt om hjørnet. Selvfølgelig skal der også være mulighed for at komme med høringssvar. Det giver vi selvfølgelig også.

Men at tro, at man kan skaffe finansiering, der ikke er nogen diskussion om, eller der ikke er nogen, der vil være imod, tror jeg bare er at bilde sig selv noget ind. Det bilder jeg mig i hvert fald ikke ind at vi kan som regering. Og derfor er det her ét finansieringselement.

Kl. 15:27

Den fg. formand (Annette Lind):

Tak til beskæftigelsesministeren. Tak til spørgerholdet, hr. Pelle Dragsted og fru Victoria Velasquez fra Enhedslisten. Det var afslutningen på spørgsmål nr. 19.

Så skal vi til spørgsmål nr. 20, og det er stadig væk til beskæftigelsesministeren. Denne gang har vi også en medspørger og en hovedspørger. Hovedspørgeren er fru Betina Kastbjerg fra Danmarksdemokraterne, og medspørgeren er fru Charlotte Munch.

Kl. 15:27

Spm. nr. S 99

20) Til beskæftigelsesministeren af:

Betina Kastbjerg (DD) (medspørger: Charlotte Munch (DD)):

Er det ministerens opfattelse, at afskaffelsen af store bededag er en indgriben i den danske model?

Den fg. formand (Annette Lind):

Værsgo, fru Betina Kastbjerg. Du må gerne stille spørgsmålet.

Kl. 15:27

Betina Kastbjerg (DD):

Tak for det. Er det ministerens opfattelse, at afskaffelsen af store bededag er en indgriben i den danske model?

Kl. 15:27

Den fg. formand (Annette Lind):

Ministeren.

Kl. 15:28

Beskæftigelsesministeren (Ane Halsboe-Jørgensen):

Jeg har stor respekt for den danske model og har også stor respekt for de overenskomstforhandlinger, som der er nogle parter der sidder og skal prøve at finde hinanden i. Det har jeg tiltro til at de godt kan.

Men jeg vil også holde fast i, at det også er os i Folketinget, der diskuterer, hvad det er for helligdage, vi har. Som jeg også lige selv har svaret på tidligere i spørgerrækken, har det en konsekvens i begge retninger, det står jeg da helt ved.

Kl. 15:28

Den fg. formand (Annette Lind):

Værsgo, spørgeren. Der er 2 minutter.

Kl. 15:28

Betina Kastbjerg (DD):

Hvad vil regeringen så gøre for, at den danske befolkning ikke får det indtryk, at regeringen i fremtiden vil blande sig i den danske model en anden gang?

Kl. 15:28

Den fg. formand (Annette Lind):

Værsgo til ministeren.

Kl. 15:28

Beskæftigelsesministeren (Ane Halsboe-Jørgensen):

Det er faktisk ret afgørende for mig, at vi samlet set med det her regeringsgrundlag styrker den danske model. Det er helt utvivlsomt vigtigt, at vi har et organiseret arbejdsmarked i Danmark, hvor arbejdsmarkedets parter har så stor styrke, som de har. Det er også derfor, vi er inde at kigge på meget af det, der strammer bardunerne i lige præcis det system, og det er jeg stolt af er rummet i det her regeringsgrundlag.

Så når vi finder finansieringen til et, synes jeg, ret nødvendigt løft af vores forsvar og sikkerhed ved at afskaffe en helligdag, så er det, fordi det er en ekstraordinær situation og ikke i det hele taget ud fra en tvivl om, om den danske model er den rigtige, for det er den.

Kl. 15:29

Den fg. formand (Annette Lind):

Værsgo, spørgeren.

Kl. 15:29

Betina Kastbjerg (DD):

Tak for det. Så vil jeg bare lige høre ministeren: Såfremt regeringen skal finde finansiering til noget andet i fremtiden, forventer I så at inddrage flere af danskernes helligdage?

Kl. 15:29

Den fg. formand (Annette Lind):

Ministeren, værsgo. Der er ½ minut.

Kl. 15:29

Beskæftigelsesministeren (Ane Halsboe-Jørgensen):

Det her har vi meget klart sagt er en ekstraordinær situation, og det er ikke regeringens politik, at det her er ét skridt ud af flere, nej.

Kl. 15:29

Den fg. formand (Annette Lind):

Tak til hovedspørgeren i denne omgang. Så skal vi have medspørgeren frem til podiet, og det er fru Charlotte Munch fra Danmarksdemokraterne, som har 1 minut.

Kl. 15:29

Charlotte Munch (DD):

Tak. Er det ministerens opfattelse, at det kan skabe forvirring om regeringens standpunkt i forhold til den danske model, når regeringen i diskussionen om EU's mindstelønsdirektiv kritiserer EU for at blande sig i den danske model, men nu selv bryder med den danske model i forhold til afskaffelsen af store bededag?

Kl. 15:30

Den fg. formand (Annette Lind):

Værsgo til ministeren.

Kl. 15:30

Beskæftigelsesministeren (Ane Halsboe-Jørgensen):

Nej, på ingen måde. Jeg synes ikke, det kan sammenlignes, og jeg synes, at i det annullationssøgsmål, vi har anlagt i dag, handler det rigtig meget om, at det her er et dansk spørgsmål, der skal håndteres i Danmark og ikke i EU.

Kl. 15:30

Den fg. formand (Annette Lind):

Værsgo til spørgeren, som har ½ minut.

Kl. 15:30

Charlotte Munch (DD):

Tak. Jeg skal så bare bede ministeren be- eller afkræfte, at det er o.k. for den danske stat at blande sig i den danske model, men ikke for EU.

Kl. 15:30

Den fg. formand (Annette Lind):

Værsgo til ministeren.

Kl. 15:30

Beskæftigelsesministeren (Ane Halsboe-Jørgensen):

Jeg mener, vi skal stå vagt om den danske model, men at annullationssøgsmålet er vigtigt. Jeg er også rigtig glad for, at et bredt flertal i Folketinget, arbejdsmarkedets parter og i det hele taget dansk opbakning har vist, at det her er noget af det, vi skal stå vagt om, for det er en vigtig grundsten i Danmark.

Kl. 15:30

Den fg. formand (Annette Lind):

Tak til medspørgeren, fru Charlotte Munch. Og værsgo til hovedspørgeren, fru Betina Kastbjerg. Værsgo.

Kl. 15:31

Betina Kastbjerg (DD):

Tak for det. Så skal jeg lige afslutningsvis høre, om ministeren er enig med den tidligere minister Peter Hummelgaards svar på spørgsmål nr. S 1310 tilbage i 2021:

»Jeg vil gerne minde om, at det er et centralt element i den danske aftalemodel, at Folketinget og den til enhver tid siddende regering overlader den løbende regulering af løn- og ansættelsesvilkår til arbejdsmarkedets parter. Det gælder f.eks. også spørgsmål om frihed med og uden løn på helligdage. Der er således ikke lovregulering af helligdage og fridage. Derfor hører spørgsmålet om valgfrie helligdage til den danske aftalemodel. Det mener jeg ikke vi skal bryde med, og vi som regering og Folketing bør fastholde, at emner som dette forhandles af og mellem arbejdsmarkedets parter.«

Kl. 15:31

Den fg. formand (Annette Lind):

Tak. Ministeren.

Kl. 15:31

Beskæftigelsesministeren (Ane Halsboe-Jørgensen):

Spørgsmålet gik meget målrettet på fleksible helligdage, og der er jeg fuldstændig enig med min forgænger – det er jeg i det hele taget i det meste, vil jeg sige; han er en dygtig minister, også på sit nye område. Men i forhold til om vi skal til at lovgive om fleksible helligdage, så mener jeg nej.

Kl. 15:32

Den fg. formand (Annette Lind):

Tak. Det var afslutningen på spørgsmål nr. 20. Tak til fru Betina Kastbjerg og fru Charlotte Munch fra Danmarksdemokraterne.

Så skal vi gå videre til spørgsmål nr. 21. Det er også til beskæftigelsesministeren, og denne gang er det fra hr. Peter Skaarup fra Danmarksdemokraterne, og fru Karina Adsbøl er medspørger.

Kl. 15:32

Spm. nr. S 103 (omtrykt)

21) Til beskæftigelsesministeren af:

Peter Skaarup (DD) (medspørger: Karina Adsbøl (DD)):

Hvad er ministerens holdning til, at den nye SVM-regering i sit regeringsgrundlag lovede at have fokus på længere svarfrister til høringssvar, men har givet en høringsfrist på kun 7 dage til sit forslag om at afskaffe store bededag?

Den fg. formand (Annette Lind):

Værsgo til hr. Peter Skaarup for oplæsning af spørgsmålet.

Kl. 15:32

Peter Skaarup (DD):

Tak for det. Spørgsmålet lyder sådan her: Hvad er ministerens holdning til, at den nye SVM-regering i sit regeringsgrundlag lovede at have fokus på længere svarfrister til høringssvar, men har givet en høringsfrist på kun 7 dage til sit forslag om at afskaffe store bededag?

Kl. 15:32

Den fg. formand (Annette Lind):

Værsgo til ministeren.

Kl. 15:32

Beskæftigelsesministeren (Ane Halsboe-Jørgensen):

Regeringen står fuldstændig ved, at det er målsætningen. Men der er også noget særligt i spil i lige præcis den her sag, der handler om ikke at være blind for timingen i forbindelse med forhandling om de private overenskomster, der pågår, og det at få klarhed over, hvad der ligger i regeringens forslag, og derfor vil vi gerne have det frem.

Kl. 15:33

Den fg. formand (Annette Lind):

Hr. Peter Skaarup, værsgo.

Kl. 15:33

Peter Skaarup (DD):

Først vil jeg sige, at jeg synes, det er meget utidigt, at regeringen ikke overholder det, man selv siger i sit regeringsgrundlag. Så er det rigtigt, at der kan komme alle mulige gode eller dårlige undskyldninger for, hvorfor man så ikke gør det. Men det er klart, at når man lavede et regeringsgrundlag for kort tid siden, hvor man sagde, at nu skal det hele være bedre, at nu skal vi ikke være magtfuldkomne, og at man nu skal sørge for, at de gode gamle dyder bliver overholdt, altså høringsfrister, der lever op til normale målsætninger, sådan at Advokatsamfundet og andre, der kommer med bidrag, har 1 måned til det, så er det jo lidt pinligt, at man kommer nu og skærer ned, så de kun har 7 dage.

Jeg vil høre, om ministeren på den baggrund vil rette ind og sørge for, at den høringsfrist, regeringen så giver organisationerne, bliver 1 måned i stedet for de 7 dage. Lad mig minde om, at fagbevægelsen, som jo er dybt involveret i de her overenskomstforhandlinger, siger, at for dem kunne man fint have en længere frist. Jeg vil også fra Folketingets side, hvor vi jo sidder med de her høringssvar og kigger meget nøje på, om der skal stilles spørgsmål eller andet, hilse og sige, at de her 7 dage jo er med til at forringe lovkvaliteten, for det arbejde, der kommer, er desto dårligere, når man kun har kort tid til at kigge på det.

Kl. 15:34

Den fg. formand (Annette Lind):

Ministeren, værsgo.

Kl. 15:34

Beskæftigelsesministeren (Ane Halsboe-Jørgensen):

Jeg er ikke sikker på, at jeg hørte et spørgsmål, men lad mig så i hvert fald kommentere på kommentaren i forhold til processen og det samlede billede. Det er vigtigt for mig, og det er mit klare indtryk, at det også gælder for den samlede regering, at det her ikke bliver reglen, og det er der heller ikke på nogen måde lagt op til.

Tværtimod skriver vi sort på hvidt, at det skal være hovedreglen, at der skal være ordentlig tid også til høringsfristen. Det kommer også til at være billedet; det vil vi bestræbe os på. For at der ikke skal være tvivl om det, er der ikke tale om hastebehandling i Folketinget. Det tænker jeg at spørgeren er helt bevidst om, men hvis der skulle sidde nogen og være i tvivl, vil jeg i hvert fald også bare lige understrege det.

Kl. 15:35

Den fg. formand (Annette Lind):

Værsgo, hr. Peter Skaarup. Der er ½ minut.

Kl. 15:35

Peter Skaarup (DD):

Tak. Jeg kan lige repetere spørgsmålet, hvis det var lidt uklart for ministeren. Spørgsmålet var simpelt hen: Når man nu har oplevet så meget diskussion om det her og organisationerne er meget pikerede over, at de har fået så kort tid til at kigge på det, og jeg siger her, at det efter vores og mange andre partiers opfattelse er dårlig lovkvalitet, når man får så kort tid til høringssvarene, fordi det jo smitter af på folketingsarbejdet bagefter, vil ministeren så her i dag tilkendegive, at man udvider den høringsfrist, så den ikke er på 7 dage, men 1 måned som normalt?

Kl. 15:35

Den fg. formand (Annette Lind):

Ministeren.

Kl. 15:35

Beskæftigelsesministeren (Ane Halsboe-Jørgensen):

Vi har lagt en proces an med en høringsfrist i den her uge, og derefter er der en fuld lovbehandling – der er ingen hastebehandling, men en fuld lovbehandling – og det er, som jeg også helt ærligt har sagt tidligere og også i mit første svar her i dag, fordi vi er helt bevidste om timingen i forhold til de private overenskomstforhandlinger, der pågår, og det er den tidsplan, jeg kører videre med.

Kl. 15:36

Den fg. formand (Annette Lind):

Tak til hr. Peter Skaarup i første omgang. Så skal vi sige velkommen til medspørgeren. Værsgo, fru Karina Adsbøl.

Kl. 15:36

Karina Adsbøl (DD):

Tak for det. Hastværk er lastværk, så jeg skal først og fremmest høre ministeren, om der er fejl i det lovforslag, der er sendt i høring med en 7-dageshøringsfrist. Det må ministeren jo svare på efterfølgende. Så vil jeg, når regeringen i sit regeringsgrundlag skriver, at høringsfrister bør være mindst 4 uger, også godt høre, om ministeren ikke kan bekræfte, at det lever man ikke op til. Man lever simpelt hen ikke op til sit eget regeringsgrundlag i forhold til det her.

Så synes jeg også, at det er sådan lidt pinligt, når ministeren henviser til, at det ikke er et hastelovforslag, og det er det jo ikke, men høringsfristen på 7 dage er da hastende. For som der også har været skrevet om, går regeringen stik imod sit eget princip med det her helligdagsforslag, og det giver jo heller ikke parterne ret mange dage til at gennemføre nogle høringssvar. Man kunne man tro, at det er for at køre parterne over, og at man måske er ligeglad med de her høringsfrister eller de høringssvar, der kommer.

Kl. 15:37

Den fg. formand (Annette Lind):

Tak. Ministeren.

Kl. 15:37

Beskæftigelsesministeren (Ane Halsboe-Jørgensen):

Tak for at bekræfte, at det ikke er hastebehandling i Folketinget. Jeg står da helt ved, at høringsfristen er kort, og jeg har også meget klart og tydeligt sagt, hvorfor jeg mener, det er at foretrække i den givne situation. Jeg vil godt understrege til fulde, at det ingenlunde er et spørgsmål om, at de høringssvar, der kommer ind, ikke bliver taget alvorligt og ikke bliver taget ned. Det gør de selvfølgelig.

Kl. 15:37

Den fg. formand (Annette Lind):

Fru Karina Adsbøl.

Kl. 15:37

Karina Adsbøl (DD):

Det virker, som om det her skal køres igennem uanset hvad, og selv om det, kan man sige, på den måde ikke er en hastelovbehandling, har man jo sat en høringsfrist på 7 dage. Hvis man nu havde sat en høringsfrist på 1 måned, altså 4 uger, så havde det måske set anderledes ud.

Men så vil jeg egentlig godt vende tilbage til det med den danske model. For det var jo netop sådan, at ministerens tidligere kollega overordnet svarede på det spørgsmål nr. S 1310 om det samme emne, som ministeren har forberedt sig på i dag:

Jeg vil gerne minde om, at det er et centralt element i den danske aftalemodel, at Folketinget og den til enhver tid siddende regering overlader den løbende regulering af løn- og ansættelsesvilkår til arbejdsmarkedets parter. Det gælder f.eks. også spørgsmål om frihed med og uden løn på helligdage. Der er således ikke lovregulering om helligdage og fridage.

Og det var jo et svar, som den tidligere minister gav.

Kl. 15:38

Den fg. formand (Annette Lind):

Tak. Ministeren.

Kl. 15:38

Beskæftigelsesministeren (Ane Halsboe-Jørgensen):

Men der kan jeg til fulde bare sige, at det, jeg lige har svaret, stadig væk står til troende, og det gør det også, når det er fru Karina Adsbøl, der spørger om det. Jeg har stor respekt for den danske aftalemodel, og jeg vil også fortsat have det, og jeg er også rigtig glad for, at vi med regeringsgrundlaget faktisk strammer op på noget af det, der også skal sikre, at vi har et organiseret arbejdsmarked i fremtiden.

Kl. 15:39

Den fg. formand (Annette Lind):

Tak til medspørgeren. Værsgo til hr. Peter Skaarup for et sidste spørgsmål. Der er ½ minut.

Kl. 15:39

Peter Skaarup (DD):

Ja, og det bliver så lige to spørgsmål. Det ene er, om regeringen, når man nu har erkendt, at man faktisk har begået fejl i den her sag – først siger man jo, at det er et krav, at pengene til forsvaret skal findes ved afskaffelsen af store bededag, og det er det måske så ikke helt alligevel, finder man ud af – så ikke også kunne erkende, at man har taget fejl med den her korte, korte høringsfrist.

Det andet spørgsmål går simpelt hen på, om ministeren vil erkende, som fru Karina Adsbøl også var inde på, at der faktisk er fejl – det har dagbladet B.T. jo fundet – i det lovforslag, der er lagt frem. Og hvornår vil man rette og hvordan vil man rette de fejl, der nu er forefundet i det her forslag?

Kl. 15:40

Den fg. formand (Annette Lind):

Tak. Værsgo til ministeren.

Kl. 15:40

Beskæftigelsesministeren (Ane Halsboe-Jørgensen):

Man må godt bruge sine 30 sekunder på to spørgsmål, hvis man kan nå det, og så skal jeg se, om jeg også kan nå at svare på begge to. I forhold til det første: Jeg mener, at der er hensyn, der taler for, at det her er tidsplanen.

I forhold til det andet er det ikke min overbevisning, eller det er ikke kommet mig i hu, at der skulle være fejl i vores lovforslag. Men det er jo også noget af det, der er mulighed for at rette til både efter høringsfristen og i forbindelse med Folketingets behandling, hvis der findes fejl. Men jeg har ikke set nogen endnu.

Kl. 15:40

Den fg. formand (Annette Lind):

Så vil jeg denne gang gerne sige tak til beskæftigelsesministeren – der er ikke flere spørgsmål – og tak til hr. Peter Skaarup og tak til fru Karina Adsbøl fra Danmarksdemokraterne. Det var afslutningen på spørgsmål nr. 21. Jeg beklager, at formanden her hoster; det er ikke så heldigt.

Vi skal til spørgsmål nr. 22, som er til den nye minister for fødevarer, landbrug og fiskeri, og spørgeren er hr. Søren Egge Rasmussen fra Enhedslisten. Og begge er klar.

Kl. 15:41

Spm. nr. S 80

22) Til ministeren for fødevarer, landbrug og fiskeri af:

Søren Egge Rasmussen (EL):

Der står intet om dyrevelfærd i regeringsgrundlaget, men rutinemæssig halekupering af grise er ulovligt i Danmark, og alligevel halekuperes over 95 pct. af de 30 mio. grise, der produceres i Danmark – hvad er ministerens holdning til det forhold, og vil ministeren gøre noget for at sikre, at der ikke reelt foretages mange halekuperinger rutinemæssigt, f.eks. for at imødekomme kravene til eksporten af de 14 mio. smågrise?

Den fg. formand (Annette Lind):

Værsgo for oplæsning af spørgsmålet.

Kl. 15:41

Søren Egge Rasmussen (EL):

Tak. Der står intet om dyrevelfærd i regeringsgrundlaget, men rutinemæssig halekupering af grise er ulovligt i Danmark, og alligevel halekuperes over 95 pct. af de 30 millioner grise, der produceres i Danmark – tror ministeren, at en stor del af halekuperingerne foretages rutinemæssigt, f.eks. for at imødekomme kravene til eksporten af de 14 millioner smågrise?

Kl. 15:41

Den fg. formand (Annette Lind):

Tak. Og værsgo til ministeren, som har 2 minutter.

Kl. 15:41

Ministeren for fødevarer, landbrug og fiskeri (Jacob Jensen):

Tak for spørgsmålet. Tak til hr. Søren Egge Rasmussen for at sætte fokus på et vigtigt problem, for det er rigtigt, at vi har en udfordring med halekuperingen i Danmark. Det er jeg fuldstændig enig med hr. Søren Egge Rasmussen i, og lad mig derfor starte med at slå fast, at dyrevelfærd er et område, som ligger både regeringen og mig meget på sinde. Derfor fremgår det faktisk også, i modsætning til spørgsmålet, af regeringsgrundlaget, at vi også har dyrevelfærd adresseret specifikt i forhold til den dispensationsmulighed fra dyrevelfærdsloven i forhold til naturnationalparkerne, som vi skal have evalueret for netop at sikre, at dyrevelfærden er i orden.

Men derudover vil jeg også som ny minister gerne undersøge, om der bør gøres mere for at sikre dyrene et ordentligt liv og en god behandling. I den forbindelse kommer vi jo ikke uden om halekuperingen, og jeg er helt enig med hr. Søren Egge Rasmussen i, at andelen af halekuperede grise i Danmark fortsat er for høj.

Det seneste år er der taget flere initiativer, som har haft til hensigt at adressere netop det problem. I 2017 blev det statslige dyrevelfærdsmærke etableret, og en af betingelserne for at opnå mærket er, at grisene skal have haft hele haler, hverken kuperede eller afbidte, ved slagtning. Derudover blev der i 2019 indført skærpede krav på området, og de indebar bl.a., at der ved halekupering stilles krav om skriftlig risikovurdering med tilhørende handlingsplan for at undgå halebid fremadrettet. Vi må dog desværre erkende, at de initiativer ikke har haft den ønskede effekt, og vi skal derfor nu finde ud af, hvordan vi får løst opgaven med at nedbringe antallet af halekuperinger.

Vi skal heller ikke glemme, at det er et svært problem, vi står over for, for halekuperingerne sker jo for, at grisene ikke skal bide hinanden i halerne, og halebidte grise er også et dyrevelfærdsmæssigt problem. Det nytter derfor ikke at sige, at vi har en nultolerance over for halekuperinger, hvis konsekvensen så bare bliver, at grisene i stedet for bliver bidt af hinanden med risiko for infektioner og dermed store smerter til følge. Det er heller ikke foreneligt med dyrevelfærd, og derfor handler det om at finde de rigtige løsninger, som rent faktisk kommer dyrene til gavn.

Kl. 15:43

Den fg. formand (Annette Lind):

Tak for det. Værsgo, hr. Søren Egge Rasmussen.

Kl. 15:44

Søren Egge Rasmussen (EL):

Tak for det. Og tak for, at ministeren erkender, at vi ikke er helt i mål. Man må jo konstatere, at i Sverige, Norge og Finland er halekupering forbudt, og der er det altså muligt at producere grise uden halekupering, og det er klart bedst for grisene.

Rutinemæssig halekupering af grise er forbudt i Danmark, men det er tilladt at halekupere pattegrisene inden for grisens 2.-4. levedøgn, såfremt der er skriftlig dokumentation for halebid. Den skriftlige dokumentation skal landmanden selv udarbejde. Vedkommende skal skriftligt med billeder lave risikovurdering og handlingsplan for sit landbrug, sådan at forholdene kan forbedres.

Ca. 14 millioner grise eksporteres, og her er standarden, at det skal være halekuperede grise. Nogle eksportører har som krav, at alle grise skal være halekuperet efter gældende lovgivning, såfremt køber har den nødvendige dokumentation herfor. Det virker, som om danske grise har så lidt plads i stalden og ikke ordentlige forhold i stalden, at halebid opstår, og importørerne af danske smågrise har lignende ringe forhold i stalden – og så kan producenter og eksportører og eksporten køre videre, fordi forholdene er lige ringe.

Det er den sammenhæng, som jeg synes der skal fokus på. For hvis vi kom frem til, at hovedparten af danske grise, der eksporteres, havde haler, så vil jeg gætte på, at der ville blive et problem under transporten under de stressede forhold, og så ville de måske komme ned til en stald, der ikke var i orden, hvor der var for lidt plads, for lidt rodemateriale, og så ville der opstå problemer.

Er ministeren enig i, at problemet med halebid ikke løses, når både producenter i Danmark og importørerne af danske smågrise har en økonomisk interesse i ikke at forbedre dyrevelfærden?

Kl. 15:46

Den fg. formand (Annette Lind):

Tak for det. Værsgo til ministeren, ½ minut. Og så tager vi lige et formandsskifte her.

Kl. 15:46

Ministeren for fødevarer, landbrug og fiskeri (Jacob Jensen):

Jeg ved, at det er noget, som vi gennem længere tid, også under min forgænger, har været i dialog med erhvervet om, og det er selvfølgelig også et samarbejde, som jeg gerne ser fortsætte. Vi skal finde løsningen på det problem, som vi her diskuterer. Jeg ved også, at Fødevarestyrelsen er i gang og netop har opdateret deres vejledninger om halekupering, som indgår i retningslinjerne for, hvordan reglerne på området skal fortolkes og anvendes i praksis. Det betyder så også, at slagtegrisproducenterne skal skifte leverandør af smågrise, hvis de forventer at kunne holde grisene med hele haler, men deres smågrisleverandør kun kan levere halekuperede grise.

Kl. 15:46

Anden næstformand (Jeppe Søe):

Tak. Så er det spørgeren.

Kl. 15:46

Søren Egge Rasmussen (EL):

I handlingsplanen for 2014-2020 – altså den frivillige aftale for bedre dyrevelfærd for svin – var målet, at andelen af halekuperede pattegrise skulle nedbringes markant. Jeg tror godt, man kan konstatere ved at kigge på resultaterne, at det ikke er blevet nedbragt markant. Mener ministeren, at det er et tilstrækkeligt fokus på at forbedre dyrevelfærden for grise, når 95 pct. af grisene bliver halekuperet?

Kl. 15:47

Anden næstformand (Jeppe Søe):

Ministeren.

Kl. 15:47

Ministeren for fødevarer, landbrug og fiskeri (Jacob Jensen):

Nej, det mener jeg ikke det er. Det er også derfor, jeg siger i min indledning, at jeg vil følge op på, hvad det er for nogle initiativer, der allerede er taget, hvad det er for nogle resultater, det har givet, og hvad det er for nogle erfaringer, man har – det kan også sagtens være fra andre lande.

Men det er også vigtigt for mig at sige, at det her er en problemstilling, hvor vi ikke skal løse det ene problem med at have en nultolerance i forhold til halekuperinger for så bare at skabe et andet problem, hvis grisene bliver bidt i halerne med deraf følgende infektionspotentiale og tilsvarende smerte. Så vi skal finde den rigtige løsning. Det skal ske i dialog med erhvervet, og det skal ske i dialog med de styrelser, som arbejder med de her ting i dagligdagen.

Kl. 15:48

Anden næstformand (Jeppe Søe):

Spørgeren, ½ minut.

Kl. 15:48

Søren Egge Rasmussen (EL):

Men altså, virkeligheden i øjeblikket er så, at der er 28 millioner smågrise, der halekuperes, hvis standarden er, ligesom den har været tidligere. Tror ministeren, at en dialog og sådan en frivillig aftale med en 6-årig handlingsplan er tilstrækkeligt for at løse problemerne? Eller er vi nødt til at komme frem til at have noget mere lovgivning, for at der sker fremdrift, så der kan blive færre grise, der bliver halekuperet?

Kl. 15:48

Anden næstformand (Jeppe Søe):

Ministeren.

Kl. 15:48

Ministeren for fødevarer, landbrug og fiskeri (Jacob Jensen):

Jeg synes, det er væsentligt, at vi har et meget, meget stærkt politisk fokus på det her. Og jeg synes også, det er væsentligt, at vi har en tæt dialog med erhvervet, som jo også er interesseret i, netop som hr. Søren Egge Rasmussen sagde i sit tidligere spørgsmål, at der i forhold til eksportmuligheder er en dialog om og en interesse for det her. Jeg ved også, at der i forbindelse med den igangværende revision af EU's lovgivning på dyrevelfærdsområdet er nogle overvejelser, som er noget, vi fra dansk side følger meget, meget tæt, så det ikke kun er en dansk løsning, men sådan set er en EU-løsning, som vi kan finde. Det tror jeg faktisk vil være den kloge vej at gå, også hvad det her angår.

Kl. 15:49

Anden næstformand (Jeppe Søe):

Tak til jer begge to. Her afsluttes spørgsmål nr. 22.

Vi går videre til spørgsmål nr. 23, og det er samme spørger.

Kl. 15:49

Spm. nr. S 81

23) Til ministeren for fødevarer, landbrug og fiskeri af:

Søren Egge Rasmussen (EL):

Der står intet om dyrevelfærd i regeringsgrundlaget, men hvert år kastreres 17,5 mio. pattegrise, hvilket ifølge reglerne skal ske med bedøvelse; imidlertid indikerer salget af bedøvelsesmidler, at kravet om bedøvelse ikke efterleves – vil ministeren gøre noget for at sikre, at kravet om bedøvelse inden kastration efterleves?

Anden næstformand (Jeppe Søe):

Velkommen til hr. Søren Egge Rasmussen.

Kl. 15:49

Søren Egge Rasmussen (EL):

Tak. Der står ikke noget om dyrevelfærd for produktionsdyrene i regeringsgrundlaget, men hvert år kastreres 17,5 millioner pattegrise, hvilket ifølge reglerne skal ske under bedøvelse; imidlertid indikerer salget af bedøvelsesmidler, at kravet om bedøvelse ikke efterleves – vil ministeren gøre noget for at sikre, at kravet om bedøvelse inden kastration efterleves?

Kl. 15:49

Anden næstformand (Jeppe Søe):

Ministeren, 2 minutter.

Kl. 15:49

Ministeren for fødevarer, landbrug og fiskeri (Jacob Jensen):

Også tak for det spørgsmål, og tak for også i det her spørgsmål at sætte fokus på et vigtigt element inden for dyrevelfærdsområdet, særlig i forhold til grisenes velfærd.

Det er og det var en klar forudsætning i svinehandlingsplanen tilbage fra 2014, at kastration uden bedøvelse skulle ophøre senest i 2018. For at sikre det blev det indarbejdet som et krav i branchens egen standard, »DANISH Produktstandard«, og ved en gennemgang i juni sidste år viste det sig, som også hr. Søren Egge Rasmussen rigtigt nok påpeger, at tallene ikke stemte. Der var ganske enkelt blevet udleveret for få bedøvende midler i forhold til det antal pattegrise, som var blevet kastreret. Så det vil sige, at det ikke var godt nok, og det skal vi selvfølgelig have fulgt op på.

Erhvervet har så også forsikret om, at de nu vil styrke indsatsen for, at branchekravet bliver efterlevet, hvilket de selvfølgelig også selv har en stor interesse i, da det jo er et løfte, de også afgiver i forhold til eksportmarkederne. Det har de så gjort på to måder. For det første har de øget deres egenkontrol og overvågning af området ved løbende at følge med i præparatforbruget på både besætningsniveau og på nationalt niveau. På den måde kan de holde øje med, om der er nogle besætninger, som bruger mistænkeligt lidt bedøvende middel i forhold til størrelsen af deres produktion. For det andet har de indført en tydelig og hurtig sanktionering, når det viser sig, at griseproducenten ikke lever op til sit ansvar, og i den forbindelse kan suspendering af DANISH-certifikatet komme på tale, hvilket potentielt kan få store konsekvenser for landmandens muligheder for at sælge grisen.

Derudover følger Fødevarestyrelsen nu med i, også meget nøje endda, om medicinforbruget passer med mængden af dyr. Jeg er åben over for at kigge på at ophøje de standarder, som branchen har pålagt sig selv, til lovgivning, hvis vi ikke kan konstatere en hurtig forbedring.

Kl. 15:51

Anden næstformand (Jeppe Søe):

Så er det spørgeren, 2 minutter.

Kl. 15:51

Søren Egge Rasmussen (EL):

Tak for det. Det lyder godt, at ministeren er åben over for, at der kan være noget lovgivning, der skal skærpes, for at sikre, at grisene bliver bedøvet, inden de bliver kastreret.

Men jeg kan ikke lade være med også at sætte fokus på, at det jo ikke er den eneste løsning. Man kan jo sådan set producere hangrise uden kastration, og det er jo så det, der er tradition for i England, Holland, Spanien og Portugal, og når man så ovenikøbet kan se, at det har en klimafordel, at vi har at gøre med hangrise, som har en bedre foderudnyttelse, så de sådan set kan få en bedre tilvækst, så er der jo et potentiale for, at man kunne komme frem til at have en produktion, der kunne være bedre, hvis man kan finde ud af at håndtere det, ligesom de kan i England, Holland, Spanien og Portugal. Og jeg undrer mig meget over, at man er endt der, hvor hangriseproduktionen til slagtning er så lille i Danmark, når nu tilvæksten er større. Altså, det plejer at være sådan inden for landbrug, at jo mere man kan få ud af foderet, jo bedre, og at det så går i den retning. Det er så ikke sket her.

Jeg vil da gerne spørge ministeren, om ministeren har kendskab til, hvorfor den her produktion af hangrise i Danmark er så lille. Den har tidligere været større. Og ser ministeren nogen muligheder for, at vi politisk kan fremme, at der kommer flere hangrise til produktion uden kastration, så det ikke kun er et spørgsmål om at sikre, at der bliver en bedøvelse, hvis det er sådan, at grisen skal kastreres, men at der sådan set også er fokus på, at man kunne have en anden produktion? Det virker lidt mærkeligt, at man i Danmark har en så ensrettet produktion, og der må være en mulighed for, at man har flere nicher. Når man har 30 millioner grise, burde der vel være plads til, at man udviklede det i forskellige retninger og fandt frem til noget, der er bedre. Og når nu der er det her potentiale med en bedre tilvækst og en klimafordel, hvorfor så ikke gå efter det?

Så det var et spørgsmål om, om ministeren ser nogle muligheder for, at vi politisk skulle gå efter, at der ikke bare er fokus på kastrationen, men også fokus på at få flere hangrise i Danmark.

Kl. 15:53

Anden næstformand (Jeppe Søe):

Tak for det. Ministeren.

Kl. 15:53

Ministeren for fødevarer, landbrug og fiskeri (Jacob Jensen):

Jeg vil altid være åben over for at diskutere, hvad det er for nogle rammebetingelser, vi giver landbrugserhvervet, og jeg tænker også, at det er vigtigt, at vi får dialogen, som jeg også sagde i min indledning, med erhvervet. For de har jo en egeninteresse i at sikre, at de her ting foregår på en fornuftig vis, for selv at leve op til deres egen standard.

Som sagt vil jeg også være klar til, hvis ikke vi kan se resultater af det, at ophøje det til lov, i givet fald at der vil være opbakning til det. For det er vigtigt, at vi kommer videre ad den vej, sådan at vi ser resultaterne og det ikke bare bliver ved snakken. For vi er ikke nået i mål endnu, så vi skal gøre yderligere, og det er jeg parat til at diskutere, også med erhvervet.

Kl. 15:54

Anden næstformand (Jeppe Søe):

½ minut går hurtigt! Spørgeren.

Kl. 15:54

Søren Egge Rasmussen (EL):

Den her indsats for en forbedret dyrevelfærd, som var frivilligt aftalt, fra 2014 til 2020 er jo ikke kommet i mål på det her punkt i en frivillig aftale, og jeg synes, det er vigtigt, at vi har en lovgivning, som sikrer en bedre dyrevelfærd. Og det vil sige, at ministeren er åben over for, at vi kan kigge på noget her, som fremmer, at vi kunne få mere kontrol over kastrationerne, og at vi også kunne komme frem til, at vi har flere produktionsgrene i vores griselandbrug, sådan at vi kan undgå så mange kastrationer.

Kl. 15:55

Anden næstformand (Jeppe Søe):

Ministeren.

Kl. 15:55

Ministeren for fødevarer, landbrug og fiskeri (Jacob Jensen):

Altså, vi har en udfordring, og det anerkender jeg, og det anerkender branchen også, og vi kan se, at den handleplan, der har ligget, ikke har leveret de resultater, vi har ønsket. Og det er derfor, at man kan sige, at der nu er kommet et ekstra politisk fokus på det, og der er også fokus på det fra branchens side. De har en egeninteresse i det, og som sagt er jeg klar til at kigge på det, også i dialog med branchen, og også til at hente erfaringer fra udlandet, som hr. Søren Egge Rasmussen henviser til. Så må vi kigge på det som et samlet hele, så vi får en løsning på det her, for det er en problemstilling, som der skal gøres noget ved.

Kl. 15:55

Anden næstformand (Jeppe Søe):

Spørgerens sidste chance.

Kl. 15:55

Søren Egge Rasmussen (EL):

Jeg har noteret mig, at Dyrenes Beskyttelse har foreslået, at man skulle gå så langt, at man skulle forbyde kastration efter en bestemt dato, og det ville jo så tvinge et erhverv til at bruge andre metoder. Det kunne f.eks. være på slagterierne at være dygtigere til at finde det, hvis der var grise med ornelugt.

Kan ministeren se, at vi kan blive nødt til at sætte en dato for, hvornår vi skulle stoppe for den kirurgiske kastration af grise?

Kl. 15:56

Anden næstformand (Jeppe Søe):

Ministeren.

Kl. 15:56

Ministeren for fødevarer, landbrug og fiskeri (Jacob Jensen):

Jeg mener som sagt fortsat, at vi skal arbejde for, at færre pattegrise bliver kastreret, og jeg vil ikke være afvisende over for, at vi også på et tidspunkt skal indføre det som et forbud. Men jeg tror heller ikke, at tiden er moden til det endnu, ud fra flere betragtninger, men bl.a. den betragtning, at en række af vores vigtigste eksportmarkeder på nuværende tidspunkt i hvert fald ikke accepterer de alternativer, der er til kirurgisk kastration.

Men det er jo også noget af det, som erhvervet skal arbejde med, og det vil jeg opfordre dem til at gøre. De skal arbejde med deres eksportmarkeder, så de får en forståelse for den her problemstilling, så vi også fortsat kan eksportere, men så vi også kan gøre det med en dyrevelfærdsmæssig tilgang, herunder til problemstillingen omkring kastration, så den bliver håndteret bedre, end den bliver for nuværende.

Kl. 15:56

Anden næstformand (Jeppe Søe):

Tak til jer begge to, for spørgsmål nr. 23 er nu afsluttet.

Det næste spørgsmål er til den samme minister, men der er en ny spørger, og det er hr. Carl Valentin fra SF.

Kl. 15:57

Spm. nr. S 94

24) Til ministeren for fødevarer, landbrug og fiskeri af:

Carl Valentin (SF):

Mener ministeren, at det er klogt at genopstarte minkindustrien i Danmark på et tidspunkt, hvor vi risikerer at få et EU-forbud mod netop minkavl allerede inden for få år?

Anden næstformand (Jeppe Søe):

Værsgo.

Kl. 15:57

Carl Valentin (SF):

Tak for det. Mener ministeren, at det er klogt at genopstarte minkproduktionen i Danmark på et tidspunkt, hvor vi risikerer at få et EU-forbud mod netop minkavl allerede inden for få år?

Kl. 15:57

Anden næstformand (Jeppe Søe):

Ministeren, 2 minutter.

Kl. 15:57

Ministeren for fødevarer, landbrug og fiskeri (Jacob Jensen):

Tak til hr. Carl Valentin for spørgsmålet. Jeg kan bekræfte, at der er en mulighed for, at amerikansk mink optages på EU's liste over invasive ikkehjemmehørende arter, og hvis tilstrækkelig mange lande ønsker at tilføje amerikansk mink til listen, kan der komme et EU-forbud mod at holde mink. Jeg har fået oplyst, at minkbranchen er blevet orienteret om det på et møde i Ministeriet for Fødevarer, Landbrug og Fiskeri den 23. september 2022, altså sidste år, og det var altså samme dag, som det blev meldt ud, at det midlertidige forbud mod at holde mink ikke ville blive forlænget. Muligheden for, at amerikansk mink optages på listen over invasive ikkehjemmehørende arter, blev også kommunikeret i en pressemeddelelse samme dag, og af den fremgik det, at der i EU kan komme et permanent forbud mod at holde mink.

Jeg er også bekendt med, at der i øjeblikket er en underskriftsindsamling i gang til det europæiske borgerinitiativ Fur Free Europe, der har til formål at forbyde pelsdyravl og salg af produkter fra pelsdyr i hele EU, og at initiativet har nået en million underskrifter på lidt over et halvt år. Danske medier har også omtalt det.

Er det så klogt at starte minkvirksomhed op igen? Jeg synes, det må være op til den enkelte avler at træffe den beslutning under de givne kendte forudsætninger. Jeg mener, at de minkavlere, der har mod til at starte op igen, skal have den mulighed, men selvfølgelig inden for den lovgivningsmæssige ramme, der er givet.

Kl. 15:58

Anden næstformand (Jeppe Søe):

Spørgeren.

Kl. 15:58

Carl Valentin (SF):

Tak. Jeg er meget glad for, at ministeren her både fremhæver borgerinitiativet, men også bekræfter, at der er risiko for eller chance for – alt efter hvordan man ser på det – at minkavl bliver forbudt på europæisk niveau allerede inden for få år. Jeg må bare sige, at det, som ministeren gør, jo ikke bare er, at han tillader, at minkavlen starter igen; regeringen vælger aktivt at støtte, at minkavl starter op igen. Der laves både en opstartsbonus, hvor man som minkavler får 150.000 kr., hvis man vælger at starte op igen, og derudover lægges der også op til, at hovedparten af de smitteforebyggende tiltag, der skal laves i forbindelse med opstart af minkproduktion, skal finansieres af skatteborgerne.

Det vil sige, at regeringen tager et aktivt valg om, at borgerne skal finansiere en genstart af den her industri, og det synes jeg er mærkværdigt i en tid, hvor vi risikerer, at det kan blive forbudt igen, for man bruger jo penge på at starte det op for så potentielt igen at skulle bruge penge på at lukke det ned. For hvis det bliver forbudt på EU-niveau, skal avlerne jo kompenseres, og man skal lave en udfasningsordning og alt det her.

Hvorfor ikke bare rive plastret af og sige: Den her industri er på vej ud rundtomkring i hele verden, lad os nu gå samme vej som de mange andre progressive lande og sige, at minkavl er fortid i Danmark?

Kl. 16:00

Anden næstformand (Jeppe Søe):

Ministeren.

Kl. 16:00

Ministeren for fødevarer, landbrug og fiskeri (Jacob Jensen):

Vi har jo en lang tradition i Danmark på landbrugs-, fødevare- og fiskeriområdet, og det er jo også en del af den tradition, som vi bærer videre. Det er også en tradition, at vi arbejder for de muligheder, der er i at fortsætte en produktion, så længe det selvfølgelig er muligt og det ikke i givet fald bliver forbudt på EU-plan, hvis det er det, der er tilfældet. Og der er ikke truffet nogen regeringsbeslutning om en anden position i forhold til det, så det er selvfølgelig der, jeg står. Vi skal give de muligheder, der er, og det er det, vi har gjort med de tiltag, som hr. Carl Valentin også relevant refererer til, i forhold til smitteforebyggelse m.v.

Kl. 16:01

Anden næstformand (Jeppe Søe):

Spørgeren.

Kl. 16:01

Carl Valentin (SF):

Jeg kunne godt tænke mig at høre ministeren om, hvad han tænker om Det Dyreetiske Råds rapport, som jo er blevet fremlagt, mens minkavl har været lukket ned. Her skriver Det Dyreetiske Råd direkte, og jeg citerer:

Rådet anser ikke hold af mink i små bure som acceptabelt, da rådet vurderer, at dyrenes velfærd ikke kan tilgodeses i tilstrækkeligt omfang.

Hvorfor fører ministeren med hovedansvaret for dyrevelfærd i Danmark en politik, som er i modstrid med Det Dyreetiske Råd?

Kl. 16:01

Anden næstformand (Jeppe Søe):

Ministeren.

Kl. 16:01

Ministeren for fødevarer, landbrug og fiskeri (Jacob Jensen):

Jeg har noteret mig, at eksperter inden for det her felt på Aarhus Universitet i 2021 udgav en undersøgelse af netop dyrevelfærden på minkfarme i 24 europæiske lande, og den viste, at velfærden på de danske minkfarme var over gennemsnittet. Men undersøgelsen viste så samtidig, at der er plads til forbedringer, så branchen er ikke i mål, kan man sige, og det skal vi selvfølgelig også følge op på rent politisk.

Kl. 16:01

Anden næstformand (Jeppe Søe):

Spørgeren.

Kl. 16:02

Carl Valentin (SF):

Den rapport er så blevet kritiseret vidt og bredt, og Det Dyreetiske Råd konkluderer noget andet. Men lad nu det ligge.

Så lad mig spørge ministeren om en anden ting. Nu er det jo sådan, at buræg skal udfases i Danmark. Det kommer ministeren også til at være med til i den her periode. Hvorfor er det, at ministeren mener, at høns ikke må stå i små bure hele deres liv, mens mink gerne må? Det synes jeg er lidt mærkeligt.

Kl. 16:02

Anden næstformand (Jeppe Søe):

Ministeren.

Kl. 16:02

Ministeren for fødevarer, landbrug og fiskeri (Jacob Jensen):

Jeg tænker, at der er en mulighed for, at vi også her kigger på, hvordan produktionsformen er. Jeg tænker, at det også er det, der er de rammebetingelser, som vi har stillet op. Det har man også kendt. Man har også kendt den risiko eller den mulighed, kan man sige – alt efter hvordan man anskuer det – i forhold til et EU-forbud, og det er inden for de rammer, at vi har sagt til erhvervet, at de kan genoptage deres erhverv, hvis de vel at mærke kan leve op til de krav, der ligger, og det er det ståsted, som vi har i regeringen.

Kl. 16:02

Anden næstformand (Jeppe Søe):

Det afslutter spørgsmål nr. 24, og dermed siger vi tak til både ministeren og spørgeren, hr. Carl Valentin fra SF.

Vi går videre til spørgsmål nr. 25. Det er til kirkeministeren, og kirkeministeren er ankommet og er klar til at svare, og spørgeren er fru Lise Bech fra Danmarksdemokraterne.

Kl. 16:03

Spm. nr. S 77

25) Til kirkeministeren af:

Lise Bech (DD):

Hvad er ministerens holdning til, at ti danske biskopper har sendt en fælles udtalelse til ministeren, hvori de udtrykker bekymring for, at en afskaffelse af store bededag vil sætte forholdet mellem stat og kirke under pres og vanskeliggøre det fremtidige samarbejde mellem Folketinget, regeringen og folkekirken?

Anden næstformand (Jeppe Søe):

Værsgo.

Kl. 16:03

Lise Bech (DD):

Tak for det. Spørgsmålet lyder jo: Hvad er ministerens holdning til, at ti danske biskopper har sendt en fælles udtalelse til ministeren, hvori de udtrykker bekymring for, at en afskaffelse af store bededag vil sætte forholdet mellem stat og kirke under pres og vanskeliggøre det fremtidige samarbejde mellem Folketinget, regeringen og folkekirken?

Kl. 16:03

Anden næstformand (Jeppe Søe):

Ministeren.

Kl. 16:03

Kirkeministeren (Louise Schack Elholm):

Tak for spørgsmålet. Lad mig indledningsvis slå fast, at jeg har stor respekt for den kirkeordning, som vi har i Danmark, og som er præget af samarbejde og respekt. Og lad mig også slå fast, at regeringen ikke ønsker at bryde med den sædvane, at regulering af folkekirkens indre anliggender sker ved kongelig resolution og med inddragelse af og dialog med bl.a. biskopperne.

Biskoppernes udtalelse af 10. januar 2023 lægger tilsyneladende til grund, at biskopperne hverken er eller vil blive inddraget i udmøntningen af forslaget i regeringsgrundlaget om at afskaffe en helligdag fra 2024. Den antagelse er imidlertid ikke rigtig. Der har på intet tidspunkt været tvivl om, at regeringen og jeg som kirkeminister ønsker at inddrage biskopperne i udmøntningen af forslaget om at afskaffe en helligdag. Men jeg medgiver, at der hersker den misforståelse blandt biskopperne, og derfor vil jeg gerne redegøre for forløbet.

Regeringsgrundlaget indeholder som sagt et forslag om at afskaffe en helligdag, men siger ikke noget om hvilken helligdag. Jeg tog derfor allerede i juledagene telefonisk uformel kontakt med biskopperne for at bede om en vurdering af spørgsmålet om valg af en konkret helligdag. Det var min klare forventning efter samtalen, at spørgsmålet ville blive behandlet til en uformel sammenkomst mellem biskopperne og mig kort efter nytår. Det skete imidlertid ikke, og i stedet modtog jeg dagen efter den første udtalelse fra biskopperne af 3. januar 2023. I udtalelsen beklager biskopperne regeringens ønske om at afskaffe en helligdag, men forholder sig ikke til valget af helligdag, som var det, jeg havde bedt om hjælp til at vurdere.

Både biskoppernes udtalelse af 3. januar og senere 10. januar er indgået i grundlaget for regeringens overvejelser forud for beslutningen om at foreslå store bededag afskaffet som helligdag. Den beslutning blev offentliggjort med beskæftigelsesministerens lovforslag den 12. januar 2023 sidst på dagen. Dermed var det også muligt for mig at tage det næste skridt med inddragelse af biskopperne, og det gjorde jeg allerede dagen efter, da jeg inviterede biskopperne til et møde i Kirkeministeriet den 20. januar 2023 for at diskutere de afledte konsekvenser, der vil være af afskaffelse af en helligdag.

Kl. 16:05

Anden næstformand (Jeppe Søe):

Tak! Det kan være, de sidste linjer kan komme med i næste svar, for her kommer i hvert fald næste spørgsmål fra fru Lise Bech.

Kl. 16:06

Lise Bech (DD):

Tak for det. Altså, jeg har jo også læst, at kirkeministeren har inviteret biskopperne, så jeg håber, at man ligesom kan finde en løsning på det. Så jeg vil gerne spørge om noget andet, men ikke noget helt andet: Tidligere medlem af Venstre Birthe Rønn Hornbech giver i Jyllands-Posten mandag udtryk for, at beslutningen om at afskaffe store bededag viser, at regeringen er magtfuldkommen – om muligt endnu mere end den forrige regering.

Er ministeren enig med sin tidligere partifælle, når hun siger, at det er uliberalt at gribe ind i arbejdsmarkedet, og at det er et udtryk for, at Danmarks Liberale Parti er afgået ved døden?

Kl. 16:06

Anden næstformand (Jeppe Søe):

Ministeren.

Kl. 16:06

Kirkeministeren (Louise Schack Elholm):

Jeg er ikke enig med Birthe Rønn Hornbech.

Kl. 16:06

Anden næstformand (Jeppe Søe):

Så er det spørgeren.

Kl. 16:06

Lise Bech (DD):

Tak for det. Jeg kan så blive ved Birthe Rønn Hornbech. I hendes kommentar til kirkeministeren i Kristeligt Dagblad har hun jo udtalt, at ministeren ikke ønsker at ændre på balancen mellem stat og kirke, og at det viser en afgrund af uvidenhed og forrykker forholdet mellem stat og kirke ud over alle grænser.

Er ministeren enig med Birthe Rønn Hornbech, og gør det indtryk på ministeren, at et tidligere Venstreikon udtaler sig på den måde?

Kl. 16:07

Anden næstformand (Jeppe Søe):

Ministeren.

Kl. 16:07

Kirkeministeren (Louise Schack Elholm):

Jeg holder meget af Birthe Rønn Hornbech, og jeg håber på, at hun får sat sig ind i sagerne og igen en dag melder sig ind i Venstre.

Kl. 16:07

Anden næstformand (Jeppe Søe):

Fru Lise Bech.

Kl. 16:07

Lise Bech (DD):

Tak. Ministeren har også i dagspressen antydet, at den her store bededag godt kunne overleve som en gudstjeneste, men ikke som en fridag. Men er det ikke bare en marginal ændring, der ikke ændrer ved, at regeringen griber ind i det danske arbejdsmarked, som staten normalt ikke blander sig i, og hvorfor skal vi holde store bededag, hvis vi ikke har fri til at holde konfirmationer, bryllupper og familiefester? Man har jo ødelagt en dansk tradition på den måde.

Kl. 16:08

Anden næstformand (Jeppe Søe):

Ministeren.

Kl. 16:08

Kirkeministeren (Louise Schack Elholm):

Det er meget vigtigt for mig at inddrage biskopperne i, hvad der skal ske med alterbogen, og i det hele taget ønsker jeg at inddrage hele kirken, for kirken er mere end biskopperne. Det er også derfor, at jeg hele tiden har haft til hensigt at invitere til et møde, når vi konkret skal udmønte afskaffelsen af store bededag, sådan at vi finder ud af, hvad vi gør med alterbogen, og hvad vi gør med teksterne.

Derfor vil jeg lytte til, hvad biskopperne vil foreslå mig, og hvad folkekirken selv ønsker på det her område.

Kl. 16:08

Anden næstformand (Jeppe Søe):

Spørgsmål nr. 25 er afsluttet. Tak til spørgeren, fru Lise Bech fra Danmarksdemokraterne, og også tak til kirkeministeren i denne omgang.

Vi går videre til spørgsmål nr. 26 til ministeren for landdistrikter, og spørgeren er fru Susie Jessen fra Danmarksdemokraterne.

Kl. 16:08

Spm. nr. S 104

26) Til ministeren for landdistrikter af:

Susie Jessen (DD) (medspørger: Betina Kastbjerg (DD)):

Anerkender ministeren, at afskaffelsen af store bededag vil gå hårdt ud over landdistrikterne?

Skriftlig begrundelse

I mange landsbysamfund er markeder, festivaler m.v. med til at holde liv i landsbyerne. Mange af disse afholdes på store bededag.

Anden næstformand (Jeppe Søe):

Værsgo.

Kl. 16:08

Susie Jessen (DD):

Mange tak. Anerkender ministeren, at afskaffelsen af store bededag vil gå hårdt ud over landdistrikterne?

Kl. 16:09

Anden næstformand (Jeppe Søe):

Ministeren.

Kl. 16:09

Ministeren for landdistrikter (Louise Schack Elholm):

Tak for spørgsmålet, der handler om regeringens lovforslag om at afskaffe store bededag. Jeg skal indledningsvis sige, at afskaffelsen af en helligdag ikke er noget, vi gør med glæde. Det er et ekstraordinært tiltag, som skal ses i lyset af den ekstraordinære situation, som vi befinder os i. Med krigen i Ukraine er truslen rykket tættere på, og det er afgørende for regeringen, at vi i Danmark tager hånd om vores fælles sikkerhed og vores velfærdssamfund. Vi kan derfor ikke komme igennem de store udfordringer, vi står over for, hvis vi ikke alle sammen er klar til at yde noget ekstra. Det vil derfor også være noget, som alle danskere kommer til at mærke; det gælder både borgere bosat i de større byer og borgere bosat i mindre bysamfund.

Jeg sætter stor pris på den energi og vilje til sammenhængskraft, der er hos mange ildsjæle i vores landsbysamfund, og som de bringer til deres lokalsamfund, bl.a. i form af festivaler, markeder og andre større sociale arrangementer. Det fællesskab, som findes i disse arrangementer, repræsenterer en vigtig del af livet på landet. Visse af disse festivaler og markeder afholdes på store bededag og vil derfor skulle flyttes til en ny dato, men det har jeg tillid til at man lokalt godt kan finde løsninger på. Afskaffelsen af store bededag vil først træde i kraft i 2024 – der vil derfor i forhold til diverse markeder og festivaler, der i dag afholdes på store bededag, være tid til at finde en anden passende helligdag eller fridag at afholde arrangementet på fremadrettet. Tak for ordet.

Kl. 16:10

Anden næstformand (Jeppe Søe):

Så er det hovedspørgeren.

Kl. 16:10

Susie Jessen (DD):

Tak til ministeren for svaret og for at gentage den kobling til forsvaret, som vi efterhånden har hørt rigtig mange gange, og som også er unødvendig. Ministeren ved som landdistriktsminister godt, hvor skrøbelige landdistrikter kan være. Vi ved også, at store bededag er en dag, der er fyldt med glade konfirmander på små lokale kroer og restaurationer, og hvor der er markeder, hvor det vælter frem med mennesker, og jeg tror også godt, at ministeren ved, hvad de her markeder og andre ting betyder for de små lokale områder.

Jeg er slet ikke i tvivl om, at ministeren har besøgt Døllefjelde-Musse Marked på Lolland-Falster, som 100.000 mennesker hvert år kommer og besøger. Og når det regner på præsten, drypper det på degnen – overskuddet fra Døllefjelde-Musse Marked går til de små lokale foreninger; sidste gang delte de 1,1 mio. kr. ud til de små lokale foreninger. Formanden for Døllefjelde-Musse Marked, Per Hansen, har sagt:

»Det er meget alvorligt for os. Både som marked og som kulturel begivenhed i et udkantsområde, hvor vi har mange borgere, som måske ikke har så mange midler. Og særligt ikke med øgede energiomkostninger.« 

Det sagde han til Ekstra Bladet, altså at det her er alvorligt for et landdistriktsområde som Lolland-Falster. Så når ministeren hører de her ting, vil jeg gerne lige spørge ministeren igen: Er der så i forhold til det her en større anerkendelse af, at det her vil ramme landdistrikterne, at det vil gå ud over dem, at det vil gå ud over en vigtig begivenhed som Døllefjelde-Musse Marked, som betyder utrolig meget for et område, som måske ikke har så mange af den slags ting i forvejen?

Kl. 16:12

Anden næstformand (Jeppe Søe):

Ministeren, der har ½ minut.

Kl. 16:12

Ministeren for landdistrikter (Louise Schack Elholm):

Tak. Jeg synes jo, Døllefjelde-Musse Marked er et eksempel på en fantastisk begivenhed, som skaber rigtig meget liv i landdistrikterne, og derfor håber jeg også, at de finder et andet tidspunkt at lægge det på. For jeg synes jo, det er vigtigt. Jeg synes, alle de her forskellige arrangementer, der er rundtom i landdistrikterne, er vigtige, og jeg håber på, alle formår at fastholde dem.

Men jeg ved f.eks., at man i 2021 på grund af corona i stedet valgte at lægge Døllefjelde-Musse Marked i en weekend i september, og jeg håber, man kan finde lignende løsninger. Hvilken løsning de ønsker, må være op til dem selv – det vil jeg sådan set ikke gøre mig til dommer over – men jeg håber på, det kan fortsætte, uanset hvornår det er.

Kl. 16:12

Anden næstformand (Jeppe Søe):

Hovedspørgeren.

Kl. 16:12

Susie Jessen (DD):

Tak. Ministeren vil også vide, at dengang Døllefjelde-Musse Marked blev lagt i september, var det også et noget amputeret marked, der blev lavet, og man var ikke helt tilfreds med resultatet; man håber sådan set på, det ikke igen skal ske. Ministeren vil også vide, at det ikke er ligetil at flytte sådan et marked på grund af tivoli og alle mulige ting, der finder sted, som er booket andre dage.

Så jeg kunne godt tænke mig lige at høre her: Mener ministeren, at aflysninger af markeder stemmer overens med den formulering, der er i regeringsgrundlaget, der hedder, at »Kultur og civilsamfund spiller en stor rolle i lokalsamfund ...«?

Kl. 16:13

Anden næstformand (Jeppe Søe):

Ministeren.

Kl. 16:13

Ministeren for landdistrikter (Louise Schack Elholm):

Det er ikke med glæde, at vi går ind og fjerner store bededag. Vi er bare nødt til at erkende, at vi er i en anden sikkerhedspolitisk situation, hvor vi alle sammen må yde noget ekstra.

Jeg er rigtig ked af, at det her ikke passer godt for Døllefjelde-Musse Marked, og jeg håber, at de finder et andet tidspunkt at lægge det på. Jeg tror ikke, man helt kan sammenligne med 2021, som var coronaramt, hvor alle var lidt bekymrede for at mødes igen og coronaen i september var på vej frem igen. Så jeg håber på, at man finder en god løsning på det, og man har heldigvis god tid til det.

Kl. 16:13

Anden næstformand (Jeppe Søe):

Da jeg præsenterede spørgsmålet, glemte jeg fuldstændig, at der jo også er en medspørger, og det er fru Betina Kastbjerg. Der er 1 minut til dig.

Kl. 16:14

Betina Kastbjerg (DD):

Tak for det. I mange af de små lokale landsbysamfund er de frivillige foreninger livsnerven. Disse foreninger tjener ofte deres penge på at holde markeder, byfester og andre initiativer, som er til stor glæde for lokalsamfundene, som vi lige har hørt min medspørger her sige.

Anerkender ministeren, at afskaffelsen af store bededag, hvor der afholdes mange lokale markeder, vil resultere i en ringere sammenhængskraft i landdistrikterne?

Kl. 16:14

Anden næstformand (Jeppe Søe):

Ministeren, 1 minut.

Kl. 16:14

Ministeren for landdistrikter (Louise Schack Elholm):

Jeg sætter utrolig stor pris på alle de mennesker, der lægger frivillige kræfter i at skabe initiativ og sammenhængskraft i lokalsamfundet ved at stå for de her arrangementer, og jeg er sikker på, at de finder en løsning i god tid inden 2024, så de får fundet et andet tidspunkt, hvis det er store bededag, deres arrangement ligger på.

Kl. 16:14

Anden næstformand (Jeppe Søe):

Medspørgeren.

Kl. 16:14

Betina Kastbjerg (DD):

Tak for det. Mener ministeren, at lokalsamfundenes ringere mulighed for at afholde markeder, hvilket det er, når vi afskaffer en helligdag, skaber de bedste rammer for de tilbud, som skal være med til at bidrage til, at alle er med i fællesskabet?

Kl. 16:15

Anden næstformand (Jeppe Søe):

Ministeren.

Kl. 16:15

Ministeren for landdistrikter (Louise Schack Elholm):

Jeg synes, det er vigtigt, at vi stadig væk har en masse lokale arrangementer, og jeg er sikker på, at man godt kan finde en løsning lokalt. Det håber jeg i hvert fald, og det vil jeg da helt klart opfordre til.

Kl. 16:15

Anden næstformand (Jeppe Søe):

Så er det hovedspørgeren, ½ minut.

Kl. 16:15

Susie Jessen (DD):

Tak. Hvordan har ministeren det egentlig med, at de her små lokale foreninger, der ligger nede på Lolland-Falster, givetvis kommer til at miste nogle penge, som de ellers kunne bruge til deres virke og til at skabe liv og dynamik og sammenhængskraft blandt unge mennesker, ældre mennesker, alle mulige forskellige mennesker, som måske ikke har den mulighed andre steder? Hvordan har ministeren for landdistrikter det egentlig med det?

Kl. 16:15

Anden næstformand (Jeppe Søe):

Ministeren.

Kl. 16:15

Ministeren for landdistrikter (Louise Schack Elholm):

Jeg håber, at man finder en løsning, så Døllefjelde-Musse Marked kan få lige så mange penge ind, som de plejer at få ind, hvornår de nu end vælger at lægge Døllefjelde-Musse Marked, hvis de ønsker at flytte Døllefjelde-Musse Marked. Så jeg håber ikke, det bliver en problemstilling; jeg håber, der kommer en løsning, der er til gavn for alle.

Kl. 16:16

Anden næstformand (Jeppe Søe):

Dermed tak til både hovedspørger og medspørger på spørgsmål nr. 26, og tak til ministeren. Det kan jeg så denne gang sige med klarhed, for der ved jeg, at vi ikke bare skifter kasket, men nu også menneske.

Nu går vi til spørgsmål nr. 27. Det er til transportministeren, og spørgeren er fru Jette Gottlieb fra Enhedslisten.

Kl. 16:16

Spm. nr. S 105

27) Til transportministeren af:

Jette Gottlieb (EL):

Hvordan vurderer ministeren konsekvenserne af de gennemførte takstforhøjelser i den kollektive transport sammenholdt med flere nedlæggelser af ruter i yderområder?

Anden næstformand (Jeppe Søe):

Værsgo.

Kl. 16:16

Jette Gottlieb (EL):

Tak. Hvordan vurderer ministeren konsekvenserne af de gennemførte takstforhøjelser i den kollektive transport sammenholdt med flere nedlæggelser af ruter i yderområderne?

Kl. 16:16

Anden næstformand (Jeppe Søe):

Der er 2 minutter til ministeren.

Kl. 16:16

Transportministeren (Thomas Danielsen):

Tak for det, formand, og tak for spørgsmålet. Jeg vil gerne indlede med at sige, at jeg naturligvis ikke synes, det er positivt, at der er behov for at hæve taksterne i den kollektive transport. Jeg har dog forståelse for, at situationen med højere energipriser, som samfundet generelt er i, også har indflydelse på trafikselskabernes udgifter, som også stiger, når energipriserne stiger, ligesom stigende brændstofpriser i øvrigt også har gjort det dyrere at befordre sig i egen bil.

Trafikselskaberne må ikke hæve taksterne mere, end takststigningsloftet tilsiger, hvilket skal sikre, at taksterne ikke stiger mere end pris- og lønudviklingen. Det er besluttet ved lov. Og inden for den lovramme fastsætter trafikselskaberne selv deres takster. Det er også besluttet ved lov. Det er også de regionale trafikselskaber, der sammen med kommuner og regioner fastlægger busruterne, og i den forbindelse er det kommuner og regioner, der beslutter serviceniveauet, for ud over billetindtægterne er det jo dem, der finansierer busserne. Tak for ordet.

Kl. 16:17

Anden næstformand (Jeppe Søe):

Spørgeren.

Kl. 16:17

Jette Gottlieb (EL):

Regeringen har jo meddelt, at den har høje ambitioner, når det gælder om at binde landet sammen og modvirke centraliseringen, og hvis jeg skal citere fra regeringsgrundlaget, handler det om en stærk infrastruktur på tværs af Danmark og om danskernes hverdag og ydermere om, at regeringen vil tage initiativer, der bekæmper støj og trængsel, og gøre den offentlige transport mere attraktiv.

Mener ministeren seriøst, at stigende billetpriser gør den offentlige transport mere attraktiv, og er ministeren enig i, at den fordeling af prisstigningerne, som er gennemført, hvor det er de korteste afstande, der får de højeste prisstigninger, vil medvirke til en styrkelse af den kollektive trafik? Og hvordan vil ministeren ydermere forholde sig til den ansøgning, som trafikselskaberne annoncerede at de vil sende, om en yderligere forhøjelse i maj?

Kl. 16:18

Anden næstformand (Jeppe Søe):

Ministeren.

Kl. 16:18

Transportministeren (Thomas Danielsen):

Tusind tak for ordførerens mange spørgsmål, og tak for ordførerens engagement. Jeg må allerede nu sige, at jeg nok ikke kan nå at svare på samtlige spørgsmål inden for min taletid, men jeg ved, at spørgeren har et spørgsmål mere.

Det er jo helt korrekt, at trafikselskaberne i bund og grund har tre muligheder: De kan hæve taksterne, de kan nedlægge nogle busruter, og de kan komme og bede om flere penge ved staten. Det er også helt korrekt, at vi i regeringsgrundlaget gør det klart, at vi ønsker at styrke sammenhængskraften, særlig i landdistrikterne, men vi har på nuværende tidspunkt ikke besluttet, om vi skal benytte os af den ene, anden eller tredje model – og jeg kan se på formanden, at taletiden er ved at være nået.

Kl. 16:19

Anden næstformand (Jeppe Søe):

Det var korrekt med taletiden, der ikke rakte helt, men der er et spørgsmål til. Spørgeren.

Kl. 16:19

Jette Gottlieb (EL):

Når ministeren nu er vidende om, at der bliver lukket busruter i yderområderne, hvordan vil ministeren så tilrettelægge det, der står i regeringsgrundlaget om, at regeringen vil: »Understøtte busdækningen for både byer og yderområder«?

Og nu hjælper det altså ikke, at ministeren siger, at vi skal nedsætte et ekspertudvalg, for busruterne lukkede faktisk ved årsskiftet, og de betragtelige prisstigningerne blev gennemført i søndags.

Kl. 16:19

Anden næstformand (Jeppe Søe):

Ministeren.

Kl. 16:19

Transportministeren (Thomas Danielsen):

Men det ændrer ikke på, at vi bliver nødt til at tage den her drøftelse både kortsigtet og langsigtet . Her og nu kommer der prisstigninger. Vi står med en tårnhøj inflation, og prisstigningerne ser ud til p.t. at være nogenlunde 50 pct. af, hvad inflationen er. Så den følger altså i hvert fald ikke inflationen på nuværende tidspunkt.

Dernæst bliver vi nødt til at se på, hvad vi gør, for at man i alle dele af landet kan befordre sig. Det er jo det, der står i regeringsgrundlaget, og det er altså med et lidt længere sigte, at vi ønsker at sikre en bedre kollektiv transport, og dermed kommer vi jo også til at forgribe os lidt på et område, som faktisk ikke er et område, vi i dag kan blande os i. Men det agter vi at gøre, for vi vil sikre bedre sammenhængskraft i hele Danmark.

Kl. 16:20

Anden næstformand (Jeppe Søe):

Spørgeren.

Kl. 16:20

Jette Gottlieb (EL):

Men jeg går ud fra, at ministeren er vidende om, at når passagererne først har opgivet den kollektive transport og har købt et individuelt motoriseret køretøj og når forældrene har måttet skære ned på deres arbejdstid for at køre deres børn i skole, så er det en meget vanskelig opgave at genoplive den offentlige transport. Og på den baggrund er det jo spørgsmålet, om ministeren er villig til at finde midler her og nu til at redde yderområdernes busdrift, f.eks. gennem en ændret afgiftsstruktur på den individuelle transport, sådan at balancen mellem den kollektive og den individuelle transport igen forskydes til fordel for den kollektive.

Kl. 16:21

Anden næstformand (Jeppe Søe):

Så er det ministeren for sit sidste halve minut.

Kl. 16:21

Transportministeren (Thomas Danielsen):

Tak. Det er også derfor, jeg tager det så alvorligt, som jeg gør. Og jeg må også bare sige, at vi står med en høj inflation. Jeg er meget opmærksom på, hvad der skal ske i forhold til takststigningerne. I øjeblikket er det sådan, at taksterne stiger gennemsnitligt knap 5 pct., og 1 l diesel er steget ca. 17 pct.

Så det er jo ikke sådan, at det nødvendigvis lige bliver mere attraktivt at befordre sig med egen bil på grund af den inflation, vi står i. Men det er komplekst, og derfor tager jeg situationen meget alvorligt. For ordføreren har fuldstændig ret i, at når først ruter er lukket ned, bliver det vanskeligere at lokke folk til at benytte dem igen.

Kl. 16:22

Anden næstformand (Jeppe Søe):

Tak for det. Det var spørgsmål nr. 27.

Spørgsmål nr. 28 har præcis samme persongalleri, så der kan I jo fortsætte med at bruge minutterne.

Kl. 16:22

Spm. nr. S 106

28) Til transportministeren af:

Jette Gottlieb (EL):

Agter regeringen at fortsætte idéudviklingen på de større infrastrukturprojekter, der har været fremlagt de seneste år, og vil ministeren oplyse om regeringens planer for Kattegatforbindelsen?

Anden næstformand (Jeppe Søe):

Det er først spørgeren, fru Jette Gottlieb.

Kl. 16:22

Jette Gottlieb (EL):

Agter regeringen at fortsætte idéudviklingen på de større infrastrukturprojekter, der har været fremlagt de seneste år, og vil ministeren oplyse om regeringens planer for Kattegatforbindelsen?

Kl. 16:22

Anden næstformand (Jeppe Søe):

Ministeren.

Kl. 16:22

Transportministeren (Thomas Danielsen):

Tak for det. Som led i infrastrukturplanen for 2035 blev der af et bredt flertal i Folketinget aftalt en række forundersøgelser og analyser. Enhedslisten er også med i den del af aftalen, der vedrører den kollektive transport. De analyser, der er blevet besluttet at lave, vil naturligvis blive gennemført som aftalt, ligesom vi gennemførte de alternative miljøvurderinger, der skal gå forud for, at infrastrukturplanens projekter kan igangsættes.

For så vidt angår spørgsmålet om en fast Kattegatforbindelse, fremlagde den tidligere regering i juni sidste år resultaterne af en forundersøgelse. Den daværende transportminister foreslog, at der gennemføres yderligere undersøgelser af projektets konsekvenser for natur, miljø og klima, før der kan tages endelig stilling til projektet. Det var der politisk opbakning til videre drøftelser af. Den nye regering har ikke taget stilling til, om sådanne yderligere undersøgelser skal gennemføres, men før yderligere undersøgelser i givet fald igangsættes, vil jeg drøfte undersøgelserne og deres indhold nærmere med Folketingets partier.

Kl. 16:23

Anden næstformand (Jeppe Søe):

Spørgeren.

Kl. 16:23

Jette Gottlieb (EL):

Når jeg spørger specielt til Kattegatforbindelsen i den her omgang, er det jo, fordi det ikke står klart, om regeringen agter at arbejde videre med projektet. Nu kan jeg godt høre, at ministeren svarer, at det ved man simpelt hen ikke. Men der er jo anvendt temmelig store summer på den forundersøgelse, og konklusionen på den var kort formuleret, at forundersøgelsen ikke gav anledning til at fortsætte projektet. Det rejser så spørgsmålet, om den nuværende regering er klar til at komme med sådan en melding, så den ikke bare bliver hængende i luften.

Er ministeren klar til at komme med en utvetydig melding, i retning af at Kattegatforbindelsen som vejforbindelse er en død sild i denne regeringsperiode?

Kl. 16:24

Anden næstformand (Jeppe Søe):

Ministeren.

Kl. 16:24

Transportministeren (Thomas Danielsen):

Nej.

Kl. 16:24

Anden næstformand (Jeppe Søe):

Spørgeren.

Kl. 16:24

Jette Gottlieb (EL):

Det er måske også mere et spørgsmål om levende sild, men så vil jeg spørge på en anden måde: Agter regeringen at afsætte midler i den kommende finanslov til yderligere undersøgelser af spørgsmålet? Så langt må regeringen være kommet.

Kl. 16:24

Anden næstformand (Jeppe Søe):

Ministeren.

Kl. 16:24

Transportministeren (Thomas Danielsen):

Nej. Men jeg kan jo sige, hvad der er af overvejelser i forbindelse med det her spørgsmål. For der er jo ingen tvivl om, at der på den ene side er en god samfundsøkonomi i Kattegatforbindelsen, men at der på den anden side også er undersøgelser, der peger på klima- og miljøkonsekvenser osv. Men ikke desto mindre er der jo grundlag for at lave nogle … Der udløb min taletid, så jeg håber på endnu et spørgsmål fra ordføreren. Tak.

Kl. 16:25

Anden næstformand (Jeppe Søe):

Spørgeren.

Kl. 16:25

Jette Gottlieb (EL):

Jamen så vil jeg opfordre ministeren til at se på den samfundsmæssige økonomi, der ligger i at lave en bane-færge-forbindelse over Kattegat i stedet for en vejforbindelse. Det vil spare betragtelig mange midler, og det har jeg indtryk af at regeringen leder efter i andre sammenhænge.

Men så vil jeg spørge, om ministeren kan afsløre forholdet mellem de meget store udgifter, der kunne forventes for en Kattegatvejforbindelse, og så den ramponering af Togfonden DK, som regeringen ønsker at sætte i værk. Togfonden DK har trods alt disponeret over et beløb på 13 mia. kr. i infrastrukturforliget.

Kl. 16:25

Anden næstformand (Jeppe Søe):

Ministeren.

Kl. 16:25

Transportministeren (Thomas Danielsen):

Tak. 13 mio. kr. ... (Jette Gottlieb (EL): 13 mia. kr. ). 13 mia. kr. rækker ikke helt så langt i det her projekt. Jeg hørte bare spørgeren omtale et projekt på 13 mio. kr., det beklager jeg.

En ting, jeg måske synes man også bør tage i betragtning, er, at vi jo efterhånden har vænnet os til den fri bevægelighed mellem Øst- og Vestdanmark, hvad angår alle vores virksomheder, fragtcentralerne og opbygningen af vores samfund, og derfor er den sidste ting, jeg måske lige vil nævne, som er værd at tage i betragtning i forbindelse med en Kattegatforbindelse, den mere sikkerhedspolitiske del. Det kunne her måske tale til fordel for en Kattegatforbindelse, at man i forhold til infrastruktursikkerheden ikke var så afhængig af Storebæltsbroen alene.

Kl. 16:26

Anden næstformand (Jeppe Søe):

Tak til ministeren, og tak til fru Jette Gottlieb. Det var afslutningen på spørgsmål nr. 28.

Nu går vi til spørgsmål nr. 29 til uddannelses- og forskningsministeren, og det er fra fru Sofie Lippert, SF.

Kl. 16:27

Spm. nr. S 63

29) Til uddannelses- og forskningsministeren af:

Sofie Lippert (SF) (medspørger: Astrid Carøe (SF)):

Hvordan vil ministeren – i lyset af at der ifølge BUPL vil mangle 14.000 ekstra pædagoger i 2030 – sikre, at der uddannes tilstrækkelig med pædagoger, herunder at pædagogmedhjælpere og pædagogiske assistenter har attraktive muligheder for at uddanne sig til pædagog?

Skriftlig begrundelse

Der henvises til artiklen »»Det er simpelthen for dumt«: Kommuner smækker kassen i over for pædagogmedhjælpere« bragt den 10. januar 2023 på Politikens hjemmeside.

Anden næstformand (Jeppe Søe):

Værsgo.

Kl. 16:27

Sofie Lippert (SF):

Tak. Hvordan vil ministeren, i lyset af at der ifølge BUPL vil mangle 14.000 ekstra pædagoger i 2030, sikre, at der uddannes tilstrækkeligt med pædagoger, herunder at pædagogmedhjælpere og pædagogiske assistenter har attraktive muligheder for at uddanne sig til pædagog?

Kl. 16:27

Anden næstformand (Jeppe Søe):

Ministeren.

Kl. 16:27

Uddannelses- og forskningsministeren (Christina Egelund):

Tak for det, og jeg er helt sikker på, at det her ikke er sidste gang, at vi to står over for hinanden i den her konstellation, og det glæder jeg mig oprigtigt til at vi skal.

Og så tak for spørgsmålet til et rigtig vigtigt emne, for dygtige pædagoger betyder rigtig meget i hverdagen for børn og unge og for udsatte, og derfor er det jo også enormt bekymrende, at der er så store udfordringer med at rekruttere nok pædagoger. Jeg tror, at løsningerne på rekrutteringsudfordringerne skal findes på tværs af mange områder, og derfor er det selvfølgelig også mit sigte som uddannelses- og forskningsminister at have fokus rettet på at sørge for, at uddannelserne på det pædagogiske område er så attraktive som overhovedet muligt.

Det er klart, at her udgør meritpædagoguddannelsen et vigtigt og mere fleksibelt supplement til den ordinære pædagoguddannelse, bl.a. i forhold til at opkvalificere allerede ansatte medarbejdere. KL har så den 1. december meldt ud, at der ikke er hjemmel i overenskomsterne til at udbetale løn for deltagelse i uddannelsesaktiviteter i forbindelse med meritpædagoguddannelsen, hvilket flere kommuner ellers har haft praksis med at gøre. Jeg anser KL's udmelding for at være et overenskomstspørgsmål, og derfor er det et anliggende mellem parterne, som jeg ikke kan gå nærmere ind i, men jeg vil gerne sige, at det er min forhåbning, at KL og parterne vil gå i dialog med hinanden om, hvordan man i fællesskab kan sikre, at der fortsat er gode vilkår for opkvalificering på området.

KL's udmelding ændrer heller ikke på, at det fortsat vil være en prioritet for mig at sikre en god og attraktiv meritpædagoguddannelse. Derfor er jeg også her som på alle mulige andre områder åben over for at lytte til gode forslag, herunder også fra spørgeren, om, hvordan meritpædagoguddannelsen kan gøres mere attraktiv og fleksibel uden selvfølgelig at gå på kompromis med uddannelsens kvalitet.

Kl. 16:29

Anden næstformand (Jeppe Søe):

Så er det spørgeren, 2 minutter.

Kl. 16:29

Sofie Lippert (SF):

Tak. Ja, regeringsgrundlaget nævner jo bl.a. også, som ministeren også nævner her, vigtigheden af at rekruttere langt flere både til pædagogfaget som helhed, men jo dermed især til pædagoguddannelsen. Det er jo derfor, det er uddannelses- og forskningsministeren og jeg, der står her, og jeg er nysgerrig på, hvad I tænker ovre i Uddannelses- og Forskningsministeriet omkring pædagoguddannelsen. Der står ikke så voldsomt meget i det her regeringsgrundlag om professionsbachelorerne på velfærdsområdet, som jo alt andet lige er ret relevante, når vi snakker rekruttering.

Evalueringen af pædagoguddannelsen fra 2021 kaldte helt klart også på forbedringer, så jeg er lidt nysgerrig på, om der er nogen konkrete tiltag, som ministeren vil sætte i søen for at tiltrække flere studerende, både til meritpædagoguddannelsen, men også til pædagoguddannelsen generelt.

Kl. 16:30

Anden næstformand (Jeppe Søe):

Ministeren.

Kl. 16:30

Uddannelses- og forskningsministeren (Christina Egelund):

Men det er jo fuldstændig rigtigt, som spørgeren siger, at der ligger en grundig evaluering af den ordinære pædagoguddannelse, som peger på, at der er områder, hvor uddannelsen godt kan blive bedre. Den har jeg læst, og jeg er sådan set også enig i konklusionerne, og med det vil jeg egentlig bare sige, at jeg er åben for alle gode idéer.

Jeg tror, at vi har en fælles ambition om, at det selvfølgelig ikke går, og at man for vores del, altså uddannelsesdelen, skal sikre, at vi har nok velfærdsmedarbejdere, og i det hele taget, at den nød skal knækkes. Så jeg er også åben over for gode idéer fra spørgeren.

Kl. 16:30

Anden næstformand (Jeppe Søe):

Spørgeren.

Kl. 16:30

Sofie Lippert (SF):

Så vil jeg gerne høre ministeren – ministeren var lidt inde på det i sit første svar – i hvor høj grad det er ministerens ambition, at det skal være meritpædagoguddannelsen, der redder os igennem, for vi ser ind i en tid med faldende ungdomsårgange, og vi har nok brug for, at det ikke bare er dem, der er 5 år yngre, men også 5 år ældre end mig, der vælger pædagogvejen.

Kl. 16:31

Anden næstformand (Jeppe Søe):

Ministeren.

Kl. 16:31

Uddannelses- og forskningsministeren (Christina Egelund):

For at være helt ærlig: Jeg tror ikke, at vi får løst det her problem med at vælge enten at styrke den ordinære pædagoguddannelse eller satse på meritpædagoguddannelsen. Som jeg også indledte med at sige, tror jeg, at vi på det uddannelsespolitiske område skal spille på mange tangenter for at løse den her problemstilling, og så er der jo også alle mulige andre vilkår i samfundet, der ikke har noget med mit område at gøre, som også er vigtige.

Det handler jo om, at uddannelserne selvfølgelig er attraktive, at rekrutteringen dér bliver stærkere. Det handler også om fastholdelse, og i virkeligheden kan vi jo så dér i fællesskab arbejde på efter- og videreuddannelse, også når man har virket som pædagog eller har en anden relevant arbejdsmarkedserfaring, som kan gøre, at man kan komme ind og blive en god pædagog.

Kl. 16:32

Anden næstformand (Jeppe Søe):

Sidste spørgsmål til spørgeren.

Kl. 16:32

Sofie Lippert (SF):

Jeg får lyst til, og det rækker lidt ud over det her, at høre, om ministeren vil være med til at sikre, at vilkårene omkring de her uddannelser så også er attraktive nok og måske endda mere attraktive på de her velfærdsområder, hvor vi har meget stor mangel, end vilkårene på andre uddannelser.

Kl. 16:32

Anden næstformand (Jeppe Søe):

Ministeren.

Kl. 16:32

Uddannelses- og forskningsministeren (Christina Egelund):

Jeg er med på, at vi har en problemstilling i, at der ikke er stort nok optag på velfærdsuddannelserne bredt set. Hvis spørgeren antyder, at for at få forbedret dem kræver det, at nogle andre uddannelser skal blive dårligere. Altså, det er jeg ikke indstillet på som uddannelsesminister.

Kl. 16:32

Anden næstformand (Jeppe Søe):

Det var således spørgsmål nr. 29.

I bliver begge to stående, for I skal tale sammen igen. Det skal I under spørgsmål nr. 30, og spørgsmålet kommer selvfølgelig fra fru Sofie Lippert fra SF.

Kl. 16:32

Spm. nr. S 64

30) Til uddannelses- og forskningsministeren af:

Sofie Lippert (SF) (medspørger: Astrid Carøe (SF)):

Hvordan mener ministeren at en forringelse af vilkårene i meritpædagoguddannelsen harmonerer med regeringsgrundlagets formulering om at »styrke mulighederne for opkvalificering og efteruddannelse gennem hele arbejdslivet« og med aftalen om minimumsnormeringer, herunder aftalen om opkvalificeringspuljen, der skal medvirke til at sikre, at erfarne pædagogmedhjælpere kan opkvalificeres til pædagogiske assistenter og meritpædagoger, mens de fortsat er ansat i en institution?

Skriftlig begrundelse

Der henvises til side 21 i regeringsgrundlaget og artiklen »»Det er simpelthen for dumt«: Kommuner smækker kassen i over for pædagogmedhjælpere« bragt den 10. januar 2023 på Politikens hjemmeside.

Anden næstformand (Jeppe Søe):

Værsgo.

Kl. 16:32

Sofie Lippert (SF):

Tak. Hvordan mener ministeren at en forringelse af vilkårene i meritpædagoguddannelsen harmonerer med regeringsgrundlagets formulering om at »styrke mulighederne for opkvalificering og efteruddannelse gennem hele arbejdslivet« og med aftalen om minimumsnormeringer, herunder aftalen om opkvalificeringspuljen, der skal medvirke til at sikre, at erfarne pædagogmedhjælpere kan opkvalificeres til pædagogiske assistenter og meritpædagoger, mens de fortsat er ansat i en institution?

Kl. 16:33

Anden næstformand (Jeppe Søe):

Ministeren, 2 minutter.

Kl. 16:33

Uddannelses- og forskningsministeren (Christina Egelund):

Tak. Der skal være gode muligheder for, at den enkelte kan dygtiggøre sig igennem hele livet. Vi skal sikre, at uddannelsessystemet er fleksibelt, og at det hindrer blindgyder for den enkelte undervejs. Derfor er jeg også glad for, at vi f.eks. har meritpædagoguddannelsen, som giver mulighed for, at personer med en hel række forskellige uddannelses- og erhvervsmæssige baggrunde kan blive pædagoger. Det har vi jo talt om at der er et stærkt behov for.

På meritpædagoguddannelsen er adgangskravet for nylig sænket fra 5 til 2 års relevant erhvervserfaring for at gøre det nemmere at opkvalificere allerede ansatte medarbejdere. Samtidig har Uddannelses- og Forskningsministeriet igangsat forsøg med en særlig tilrettelæggelse af meritpædagoguddannelsen målrettet personer, der allerede har en videregående uddannelse – det er det, man kalder for en sporskiftemodel – og det handler jo alt sammen om fleksibilitet.

Der er således blevet arbejdet på at sikre, at meritpædagoguddannelsen er en attraktiv mulighed for mange grupper, og det har jeg fortsat tænkt mig at arbejde på fremadrettet. Jeg mener ikke, at KL's udmelding grundlæggende ændrer på, at uddannelsen i sig selv er et stærkt og fleksibelt supplement til den ordinære pædagoguddannelse, men jeg er som nævnt i min tidligere besvarelse altid åben for at se, om vi kan gøre mere for at sikre en bedre og mere attraktiv merituddannelse.

Så må jeg i forhold til spørgsmålets sidste del vedrørende minimumsnormeringsaftalen og opkvalificeringspuljen henvise til min kollega børne- og undervisningsministeren, da det sorterer under denne.

Kl. 16:34

Anden næstformand (Jeppe Søe):

Spørgeren.

Kl. 16:34

Sofie Lippert (SF):

Når vi snakker om KL's udmelding her om ikke at give mulighed for at give løn, må jeg indrømme, at vi i SF netop frygter, at det bliver en udfordring. For den hidtidige ordning har været enormt gavnlig. For rigtig mange har rigtig svært ved, når de har et voksenliv med børn, boliglån og bil, at få råd til at gå ned i indkomst og tage en pædagoguddannelse og jo altså opkvalificere sig fra ufaglært pædagogmedhjælper til meritpædagog, hvilket jo er noget, som ministeren og jeg tydeligvis deler en ambition om.

Så jeg er med på, at vi måske ikke kan se bort fra KL's udmeldinger, men deler ministeren min opfattelse at, at det er oplagt at sørge for, at der ikke findes økonomiske barrierer for at uddanne sig til meritpædagog?

Kl. 16:36

Anden næstformand (Jeppe Søe):

Ministeren.

Kl. 16:36

Uddannelses- og forskningsministeren (Christina Egelund):

Ja, men selvfølgelig inden for rimelighedens grænser og inden for de grænser, som vores fælles økonomi jo også sætter. Altså, jeg er jo grundlæggende enig i, at det vil være rigtig godt, hvis KL og parterne tager en dialog om det her. Kommunerne har jo haft en praksis for at udbetale løn, og nu er der så opstået den her, jeg ved ikke, om man kan kalde det en konflikt, men i hvert fald en uoverensstemmelse, med den her nye udmelding fra KL. Og derfor er der fra min side også bare en opfordring til, at man prøver at tale sig til rette.

Kl. 16:36

Anden næstformand (Jeppe Søe):

Spørgeren.

Kl. 16:36

Sofie Lippert (SF):

Ja, og jeg kan jo læse, at din kollega børne- og undervisningsministeren kommer med en lignende opfordring og altså anbefaler, at KL og kommunerne finder en løsning på det her.

Men jeg kunne godt tænke mig at høre noget, for det er jo sådan lidt svært med ministerieopdelingerne. Kender ministeren til, at der findes en dialog med kommunerne? For det her koster jo også noget for kommunerne.

Kl. 16:37

Anden næstformand (Jeppe Søe):

Ministeren.

Kl. 16:37

Uddannelses- og forskningsministeren (Christina Egelund):

Hvis jeg skal jeg forstå det rigtigt, er spørgsmålet så, om jeg kender til, om der er en dialog mellem børne- og undervisningsministeren og kommunerne eller bare en dialog i det hele taget?

Kl. 16:37

Sofie Lippert (SF):

Om der er en dialog mellem ministerierne og kommunerne omkring det her problem.

Kl. 16:37

Uddannelses- og forskningsministeren (Christina Egelund):

Ikke mig bekendt. Det betyder ikke, at det ikke findes. Men det er i hvert fald ikke noget, jeg lige på stående fod kan erindre at jeg har hørt om.

Nu diskuterer vi jo i de her dage politisk indblanding i den danske model, og det her er et overenskomstspørgsmål, og derfor er det også noget, som det er lidt vanskeligt fra regeringens side sådan meget bastant at gå ind i. Og derfor er der selvfølgelig den her opfordring til at gøre det.

Kl. 16:38

Anden næstformand (Jeppe Søe):

Spørgeren.

Kl. 16:38

Sofie Lippert (SF):

Jeg respekterer selvfølgelig, at man ikke ønsker at blande sig i den danske model. Men til sidst vil jeg bare høre, om ministeren tror, at de her forringelser af vilkårene i meritpædagoguddannelsen vil medføre færre pædagogstuderende i fremtiden.

Kl. 16:38

Anden næstformand (Jeppe Søe):

Ministeren.

Kl. 16:38

Uddannelses- og forskningsministeren (Christina Egelund):

Det håber jeg virkelig ikke at det vil, og det er måske også værd at fremhæve, at det på trods af KL's udmelding af 1. december stadig væk er en god uddannelse, og at der stadig væk er gode vilkår for de meritpædagogstuderende. Men er der andre parametre, vi kan skrue på, for at sørge for, at det bliver en endnu stærkere uddannelse, så vi ikke risikerer et faldende optag der, så vil jeg altså absolut gerne kigge på det med åbne øjne.

Men det er stadig væk en god uddannelse og under gode vilkår, og det skal det også være.

Kl. 16:38

Anden næstformand (Jeppe Søe):

Tak til uddannelses- og forskningsministeren, og også tak til fru Sofie Lippert. Det var spørgsmål nr. 30.

Hermed er dagens spørgetid afsluttet.

Kl. 16:38

Meddelelser fra formanden

Anden næstformand (Jeppe Søe):

Der er ikke mere at foretage i dette møde.

Folketingets næste møde afholdes i morgen, torsdag den 19. januar 2023, kl. 9.00.

Jeg henviser til den dagsorden, der vil fremgå af Folketingets hjemmeside.

Tak for ordet, tak for ordene, og tak til baglandet, både jer deroppe og jer foran skærmen.

Mødet er hævet. (Kl. 16:39).


18. møde

Torsdag den 26. januar 2023 kl. 10.00

Dagsorden

1) 1. behandling af beslutningsforslag nr. B 3:

Forslag til folketingsbeslutning om mulighed for at stille folketingsspørgsmål til ministre vedrørende forhold under deres tidligere ministerembeder. 

Af Morten Messerschmidt (DF) m.fl.

(Fremsættelse 29.11.2022).

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Børne- og undervisningsministeren (Mattias Tesfaye):

Lovforslag nr. L 26 (Forslag til lov om ændring af lov om institutioner for almengymnasiale uddannelser og almen voksenuddannelse m.v. (Afstandszoner i skoleåret 2023/24)), 

Lovforslag nr. L 27 (Forslag til lov om ændring af lov om ændring af lov om folkeskolen, lov om friskoler og private grundskoler m.v., lov om social service og lov om en børne- og ungeydelse. (Udskydelse af revisionsbestemmelse)) og

Lovforslag nr. L 28 (Forslag til lov om ændring af lov om erhvervsuddannelser. (Permanentgørelse af Team Danmark-ordning)).

Justitsministeren (Peter Hummelgaard):

Lovforslag nr. L 29 (Forslag til lov for Færøerne om fuldbyrdelse af straf m.v.) og

Lovforslag nr. L 30 (Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne)).

Titlerne på de anmeldte sager vil fremgå af www.folketingstidende.dk (jf. ovenfor).

Det eneste punkt på dagsordenen er:

1) 1. behandling af beslutningsforslag nr. B 3:

Forslag til folketingsbeslutning om mulighed for at stille folketingsspørgsmål til ministre vedrørende forhold under deres tidligere ministerembeder. 

Af Morten Messerschmidt (DF) m.fl.

(Fremsættelse 29.11.2022).

Kl. 10:00

Formanden (Søren Gade):

Der er som bekendt ingen minister på dette område. Det er Folketingets eget ansvar. Jeg vil lytte opmærksomt til debatten om forslaget, der jo skal behandles i Udvalget for Forretningsordenen.

Jeg forstår, at ordføreren for forslagsstillerne ønsker at give en begrundelse for forslaget, og jeg giver ordet i 2 minutter til hr. Morten Messerschmidt.

Kl. 10:01

Begrundelse

(Ordfører for forslagsstillerne)

Morten Messerschmidt (DF):

Tak, formand. Som Folketing, som institution har vi to vigtige opgaver. Den ene kender de fleste; det er at lovgive. Den anden er at kontrollere regeringen, og der har vi en interesse i, uanset hvilket parti vi tilhører, uanset hvor i landet vi måtte komme fra, at vi giver hinanden de bedste arbejdsredskaber, at vi ikke i vores regler lægger hindringer i vejen for, at vi kan holde øje med, hvad ministrene foretager sig i deres embedsgerning.

Der er der i min og Dansk Folkepartis optik en udfordring i den måde, som forretningsordenen i dag er indrettet på, hvor vi jo i § 20 har mulighed for at stille både skriftlige og mundtlige spørgsmål, men hvor vi som Folketing har lagt en begrænsning ind, sådan at vi alene kan stille spørgsmål til ministre i relation til det embede, han eller hun måtte have i dag. Det har gjort, at man inden for en regering ved at lave rokader mellem ministre kan forhindre Folketinget i at kontrollere eller stille spørgsmål til nogle af de beslutninger, som ministre måtte have taget.

Jeg er helt åben over for, at man som minister selvfølgelig kan sige, at man ikke længere er forsvarsminister, eller at man ikke længere er transportminister, eller hvad det nu måtte være, eller at man generelt kan sige: Jeg har ikke yderligere at tilføje. Sådan må det være, og det er så ministeren, der vælger det, men jeg finder, at vi i Folketinget har en interesse i, at der ikke er nogen forhindringer for, at vi kan stille spørgsmål. Vi oplevede det i forsvarsforbeholdsafstemningen sidste år, hvor den igennem længere tid siddende forsvarsminister kunne vægre sig imod at svare på spørgsmål i forhold til ting, hun havde sagt osv. i den periode, hun var forsvarsminister, fordi hun umiddelbart før afstemningen var blevet transportminister. Der lægger vi et benspænd ind for os som Folketing for at kontrollere ministrene, og det synes jeg ikke vi skal gøre, så derfor det her forslag. Tak, formand.

Kl. 10:03

Formanden (Søren Gade):

Vi siger tak til hr. Morten Messerschmidt og giver nu ordet til den første ordfører. Det er hr. Leif Lahn Jensen.

Kl. 10:03

Forhandling

(Ordfører)

Leif Lahn Jensen (S):

Tak for det, formand. Som man kunne forstå på ordene her fra talerstolen, ønsker Dansk Folkeparti jo med det her forslag at kunne stille spørgsmål til en minister i forhold til et område, som ministeren så ikke længere er minister på; ministeren har fået et andet ressortområde. Dette kan man ikke i dag, og hvis man kigger i beslutningsforslaget, kan man se, at forslagsstilleren mener, at det strider mod grundlæggende demokratiske principper.

Hvorfor det strider mod grundlæggende demokratiske principper, forstår jeg ikke meget af, og jeg er ikke enig i den udlægning. Det må være sådan, at grunden til, at man spørger en minister om noget, er, at man vil blive klogere på en sag – det er jo den måde, vi arbejder på herinde og altid har arbejdet på – nemlig at blive klogere på, hvilken politik ministeren og dermed også regeringen ønsker, og hvilken retning vedkommende, altså ministeren og regeringen, er på vej i i en politisk sag.

Derfor er det for mig og for Socialdemokratiet mere afgørende at få at vide, hvad den nuværende minister mener, end at få at vide, hvad den tidligere minister har ment, da det netop er denne nuværende minister, der er minister for regeringen, som sætter en retning fremover, og det er den minister, der med bistand fra embedsværket har kendskab til og adgang til relevante sagsforløb og kan få udarbejdet fyldestgørende korrekte svar, som man kan bruge i sit videre arbejde. Og fyldestgørende korrekte svar er netop det redskab, som hr. Morten Messerschmidt beder om for at videreføre sit politiske arbejde, og som man dermed også kan give.

Hvis man så herigennem mener, at ministeren i sit tidligere embede har reageret forkert eller på anden måde forvaltet sit ministerområde forkert, så har vi jo redskaber i Folketinget, som netop kan bruges til at undersøge en minister, uanset om vedkommende stadig er minister eller ej.

Derfor synes Socialdemokratiet ikke, at det her forslag giver mening, og derfor støtter vi det heller ikke. Tak for ordet, formand.

Kl. 10:05

Formanden (Søren Gade):

Tak til ordføreren. Hr. Morten Messerschmidt.

Kl. 10:05

Morten Messerschmidt (DF):

Tak, formand. Hr. Leif Lahn Jensen stiller jo et spørgsmål, nemlig hvad det demokratiske problem er. Det beror måske mest på, at talen er skrevet, inden han hørte min indledende tale, for der forklarede jeg netop, hvad det demokratiske problem er.

Jeg er helt enig i, at man selvfølgelig som folketingsmedlem kan stille mundtlige spørgsmål med det formål at blive klogere, og der giver det jo fuldt ud mening, at man stiller spørgsmål i relation til den portefølje, det ministerområde, som en minister er ansvarlig for. Men jeg kan næsten ikke forestille mig, at hr. Leif Lahn Jensen ikke selv kan forestille sig en situation, hvor man også har behov for at kunne spørge til ting, der ligger i en ministers tidligere ressortområde. Jeg mindes i hvert fald fra både hr. Lars Løkke Rasmussens regering og hr. Anders Fogh Rasmussens regering masser af eksempler på socialdemokrater, der gerne ville spørge til tidligere ansvarsområder.

Så hvorfor skal Folketinget lægge det benspænd i vejen for sig selv, i forhold til at vi også kan kontrollere, hvad ministre har gjort på et tidligere embedsområde?

Kl. 10:06

Formanden (Søren Gade):

Ordføreren.

Kl. 10:06

Leif Lahn Jensen (S):

Jeg vil faktisk tillade mig at sige, at jeg ikke blev klogere af at høre ordførerens indledende tale eller læse beslutningsforslaget. Det gav ikke mere mening for mig at følge det her, så det beklager jeg.

Men jeg vil sige, at når jeg følger en politisk sag og jeg gerne vil have noget at vide om, hvad en minister eller en tidligere minister eventuelt har sagt i den sag – det har jeg også gjort før, nu har jeg også siddet i opposition i nogle år – så spørger jeg selvfølgelig den nuværende minister, fordi jeg er interesseret i at følge den politiske sag og jeg er interesseret i at få et ordentligt svar, et fyldestgørende svar, et korrekt svar, som jeg ved den nuværende minister bedre kan give end alle andre.

Hvad den tidligere minister har sagt, kan da godt betyde noget, men det er da mere vigtigt for mig, om den nuværende minister er enig i det, og om den nuværende minister har tænkt sig at gøre noget, som er anderledes end det, som jeg på det tidspunkt måske syntes var forkert eller havde en anden politisk holdning til. Derfor er det da langt mere vigtigt for mig at høre, om den nuværende regering så stadig væk har et ønske om at køre den politiske sag på den samme måde, som den tidligere har gjort. Og derfor giver det her for mig ingen mening.

Kl. 10:07

Formanden (Søren Gade):

Hr. Morten Messerschmidt.

Kl. 10:07

Morten Messerschmidt (DF):

Men hvis vi nu et øjeblik løfter blikket ud over hr. Leif Lahn Jensen selv – for det her handler jo ikke om hr. Leif Lahn Jensen, det handler ikke om hr. Leif Lahn Jensens måde at arbejde på, og det er helt fint, hvis man har sådan en relativt monoton arbejdsfacon, hvor man kun forholder sig til de ministre, der sidder i dag; det er jo Socialdemokratiets anliggende og hr. Leif Lahn Jensens anliggende – så vil jeg bede hr. Leif Lahn Jensen om at forholde sig til, at der kunne være andre kollegaer, som godt kunne tænke sig at spørge til f.eks. citater og andre ting, som ligger i en portefølje, hvor en nuværende minister ikke længere har ansvaret.

Så kunne hr. Leif Lahn Jensen prøve at hæve blikket lidt over sit eget skrivebord og interessere sig for, at der kunne være andre folketingsmedlemmer, som havde andre ting og andre interesser, og hvorfor vil hr. Leif Lahn Jensen så forhindre, at vi kan efterfølge dem?

Kl. 10:08

Formanden (Søren Gade):

Ordføreren.

Kl. 10:08

Leif Lahn Jensen (S):

Hver gang jeg kigger på sådan en sag, hæver jeg altid blikket og prøver at se, om der er fornuft i det, og der er ikke nogen fornuft i det her, og jeg står ikke her på hr. Leif Lahn Jensens vegne. Jeg står her på Socialdemokratiets vegne, og lad os nu se, når den her sag er ovre, om der ikke er et flertal, der mener det samme som mig. Og er der det, kan det jo være, at det er, fordi flere måske mener det samme som hr. Leif Lahn Jensen.

Kl. 10:08

Formanden (Søren Gade):

Vi går videre til korte bemærkninger. Den første er fra hr. Ole Birk Olesen.

Kl. 10:09

Ole Birk Olesen (LA):

Jeg gik ned i salen her med en åbenhed over for Dansk Folkepartis beslutningsforslag, men også med den mulighed i mit hoved, at det kunne være, at Socialdemokratiet eller andre partier havde gode argumenter imod forslaget. Det har jeg ikke hørt indtil videre. Jeg har ikke hørt gode argumenter fra Socialdemokratiets ordfører imod det her forslag. Jeg har hørt en negligering af temaet for forslaget, og det synes jeg er underligt, for vi kender jo problemstillingen.

Vi kender problemstillingen med, at det er en minister, der træffer beslutningerne, og Folketinget kan have et ønske om at vide, hvad baggrunden var for, at man traf de beslutninger, hvilke overvejelser man gjorde sig, og hvilke motiver man havde osv., og i det øjeblik, ministeren så træder tilbage, kan man ikke stille de spørgsmål til den person, der har truffet beslutningerne, og den nye minister svarer bare hele tiden, at det kan vedkommende ikke svare på, for på det tidspunkt var vedkommende ikke minister. Er det ikke et problem?

Kl. 10:10

Formanden (Søren Gade):

Ordføreren.

Kl. 10:10

Leif Lahn Jensen (S):

Omvendt har jeg faktisk heller ikke hørt nogen gode argumenter for det her forslag. (Morten Messerschmidt (DF):Du har da lige hørt dem!) Det har jeg faktisk ikke. For jeg er ikke enig i det der, og det er, fordi jeg har en tiltro til, at de fleste herinde går efter bolden, efter politikken, og ikke efter manden, og hvis man går efter bolden og politikken og det er en sag, man gerne vil have gjort noget ved og løst som en politisk sag, er den mest interessante at spørge da vedkommende, der sidder for bordenden for den sag: den nuværende minister.

Det er den minister, der kan dykke ned i sagsområderne. Det er den minister, der har hele embedsværket og faktisk kan give hr. Morten Messerschmidt og alle andre, der har hans ønske, det allerbedste redskab til at komme videre i den der politiske sag. Og derfor giver det her for mig ingen mening, og derfor forstår jeg ikke, hvorfor det system, vi har nu, ikke er fuldstændig, som det skal være. Det gør jeg simpelt hen ikke.

Kl. 10:10

Formanden (Søren Gade):

Hr. Ole Birk Olesen.

Kl. 10:10

Ole Birk Olesen (LA):

Men Folketingets opgave er jo ikke kun at spørge, hvad ministeren agter at gøre fremadrettet i forskellige ting og sager. Folketinget har også som opgave at kontrollere det, der er foregået, og det, der er foregået, har haft en person for bordenden, som har tænkt nogle tanker og holdt nogle møder og modtaget nogle beskeder fra Statsministeriet eller lignende. Og Folketinget kan have behov for at spørge ind til de ting, og der forekommer det bare nogle gange lidt for bekvemt, at når forsvarsministeren har rodet sig ud i alt muligt, får forsvarsministeren så bare en post som transportminister i stedet for, og så kan vedkommende ikke svare på spørgsmålet længere. Er det ikke et problem?

Kl. 10:11

Formanden (Søren Gade):

Ordføreren.

Kl. 10:11

Leif Lahn Jensen (S):

Hvis man dykker ned i de spørgsmål, jeg har stillet – nu har jeg siddet her i et stykke tid – har jeg temmelig sikkert også stillet en minister spørgsmål om ting, som en anden minister har sagt i tidligere perioder. Da har jeg så forventet, at den minister har givet mig et fyldestgørende svar, i forhold til hvordan sagen blev kørt med hensyn til de ting, der blev sagt og gjort, og spurgt, om ministeren var enig med den tidligere minister.

Men hvis der er noget ud over det, eller hvis man mener, at den daværende minister har gjort noget helt forkert i forhold til forvaltningen og alt muligt andet, har vi jo alle mulige former for undersøgelser, et Granskningsudvalg, og hvad ved jeg. Så hvis det er sådan, har vi de muligheder. Men tro mig, jeg har stillet masser af spørgsmål til en minister: Er du enig med den tidligere minister, ja eller nej? Og har du tænkt dig at gå videre med det? Det er da stadig væk muligt, og det kunne jeg da også forestille mig at de herrer, der sidder herinde i dag, også har gjort og stadig væk vil gøre, og det skal jeg da også anbefale at gøre. Det kan man gøre.

Kl. 10:12

Formanden (Søren Gade):

Vi fortsætter med de korte bemærkninger, og det er hr. Peder Hvelplund nu.

Kl. 10:12

Peder Hvelplund (EL):

Tak for det. Det her handler jo grundlæggende om, hvad det er for nogle arbejdsbetingelser, vi giver os selv i Folketinget i forhold til muligheden for at kunne kontrollere regeringen. Og der kan jeg jo i hvert fald for mit vedkommende sige, at den nuværende centrum-højre-flertalsregering jo har understreget behovet for, at vi får kigget på, hvordan vi som Folketing har muligheden for at kunne udføre den opgave, det er at kunne kontrollere regeringen. Der kan jeg ikke helt forstå, hvorfor det er Socialdemokratiets opfattelse, at man skal lægge den barriere ind i Folketingets forretningsorden, for det vil jo stadig væk være sådan, at det står enhver minister frit for at sige: Det ønsker jeg ikke at svare på, det vil jeg ønske en anden minister svarer på i stedet for.

Men som udgangspunkt må ministre jo stå til ansvar for regeringens politik, og så vil det i hvert fald komme frem i det åbne, at man ikke ønsker at svare på det her. Det kan en minister jo altid vælge, men så har Folketinget i hvert fald fået den oplysning, at det her ønsker pågældende minister ikke at svare på, men sender spørgsmålet videre. Hvorfor skal vi lægge den begrænsning på os selv, at vi overhovedet ikke kan stille det spørgsmål?

Kl. 10:13

Formanden (Søren Gade):

Ordføreren.

Kl. 10:13

Leif Lahn Jensen (S):

Der er ikke nogen begrænsning, der er ikke nogen barrierer. Alle kan stille det spørgsmål, alle medlemmer kan stille det her spørgsmål. Hr. Peder Hvelplund lægger sig jo fladt ned, for man vil jo gerne stille spørgsmål til regeringens politik, og hvis man vil det, er det altid ministeren på det ressortområde, man skal stille spørgsmålet til. Det kan da ikke være anderledes, for det er da altid den minister, man skal stille spørgsmålet til. Og hvis der er en anden minister, der handlede anderledes, da vedkommende var minister på det område, er det da rigtigt at spørge den nuværende minister, om det stadig væk er den holdning, om det stadig væk er den måde, man vil køre det på. Derfor forstår jeg ikke det med, at der skulle være nogle barrierer, for det kan man da altid gøre. Så jeg forstår simpelt hen ikke problematikken. Jeg mener ikke, at der er nogen barrierer.

Kl. 10:14

Formanden (Søren Gade):

Hr. Peder Hvelplund.

Kl. 10:14

Peder Hvelplund (EL):

Men det er der jo, i og med at man ikke kan stille spørgsmål til en minister, som tidligere har haft et andet ressortområde, og hvis vi bare åbner op for den mulighed, giver det netop den mulighed for, at pågældende minister siger: Det ønsker jeg ikke at svare på. Men så er det jo kommet ud i det åbne, at det er sådan, det forholder sig. For som hr. Ole Birk Olesen tidligere gjorde opmærksom på, kan der være tilfælde, hvor hr. Ole Birk Olesen eller jeg som folketingsmedlem har et ønske om at stille det spørgsmål. Så hvorfor skal vi lægge en begrænsning i forretningsordenen, i forhold til hvad vi kan gøre? Hvorfor ikke bare have muligheden for at stille det spørgsmål, og så kan regeringen have muligheden for at håndtere de spørgsmål, som man nu ønsker at gøre det?

Kl. 10:15

Formanden (Søren Gade):

Ordføreren.

Kl. 10:15

Leif Lahn Jensen (S):

Jeg er faktisk lidt i tvivl om, hvad man egentlig vil med det spørgsmål. Hvad er det, man vil med det spørgsmål? Når man stiller et spørgsmål til en minister, er det så ikke, fordi man vil have at vide, om regeringen stadig væk har den politik eller ej? Og hvis man virkelig vil gå efter politikken og ikke efter noget andet, hvorfor vil man så ikke stille det til den ressortminister, der bestemmer nu, til den minister, der kan kigge i sagsforløbet, til den minister, der har embedsmændene? Jeg forstår det simpelt hen ikke. Det er jo præcis der, man skal stille det spørgsmål, og præcis der, man skal have sine svar på, i hvilken politisk retning den minister vil i regeringen.

Kl. 10:15

Formanden (Søren Gade):

Fru Mette Thiesen.

Kl. 10:15

Mette Thiesen (UFG):

Tusind tak. Jeg kan se, at der sidder en masse skoleelever, tror jeg det er, og lytter med herinde. Jeg er selv skolelærer, og jeg tror, at når man følger den her debat, kan man godt synes, at argumentationen fra ordføreren omkring det her forslag svarer lidt til, hvis man som klasselærer – man skifter jo en gang imellem, sådan at man i nogle år er klasselærer for 4. B, som jo så bliver 5. B osv., og så skifter man til en ny klasse – bliver spurgt af sin skoleleder: Hvad var det, der foregik på de her møder om den pågældende klasse? Så kan man sige: Jamen ved du hvad, jeg er ikke klasselærer for den klasse længere. Så siger skolelederen måske: Nej, men du var med til de møder, hvor der blev besluttet de her ting – kan du ikke lige komme med din uddybning af det? Og så svarer man: Det kan jeg ikke, for jeg er ikke længere deres klasselærer. Det ville aldrig nogen sinde ske. Det er også derfor, at jeg nogle gange tror, at folk simpelt hen ikke forstår eksempelvis de argumenter, der kommer fra ordføreren, for det bliver ekstremt meget Christiansborgsnak.

Der vil være noget viden, der går tabt, når man skifter en minister. Hvorfor er det, at den socialdemokratiske ordfører har så stort et problem med, at man har mulighed for at blive klogere på det, som også ligger til grund for beslutninger, altså at man kan stille spørgsmål også til tidligere ministre?

Kl. 10:16

Formanden (Søren Gade):

Ordføreren.

Kl. 10:16

Leif Lahn Jensen (S):

Det er, fordi det her er Christiansborg. Vi er ikke i en skoleklasse eller noget andet, vi er på Christiansborg. Det drejer sig om, hvis man har læst beslutningsforslaget, hvem Folketinget kan stille spørgsmål til og hvornår. Det er jo det, det drejer sig om, og derfor er det Christiansborg, det handler om.

Jeg vil sige, at jeg ikke er modstander af, at man kan få mulighed for at stille de spørgsmål, man gerne vil stille – det er jeg da stor tilhænger af. Det har jeg benyttet mig af hundredvis eller sikkert tusindvis af gange i løbet af min tid herinde. Men man skal da stille dem til den relevante person, altså den, der kan svare på spørgsmålet, og i det tilfælde må det da være den minister, der er på ressortområdet. Det er jo vedkommende, der kan svare; det er vedkommende, der har fat i embedsmændene; det er vedkommende, der kan kigge ned i sagsforløbet. Så derfor giver det jo ikke mening. Jeg regner med, at når dem, der stiller sig op og stiller spørgsmål til mig nu, gerne vil stille et spørgsmål til en minister, så er det, fordi de gerne vil have et fyldestgørende svar, og den, der kan give det, er da altid den nuværende minister. Derfor forstår jeg det ikke helt, og derfor synes jeg også, at mit argument holder. Jeg har så ikke hørt et argument fra den modsattte side, der er bedre, men det kommer måske senere i dag, og det vil jeg da glæde mig til.

Kl. 10:17

Formanden (Søren Gade):

Fru Mette Thiesen.

Kl. 10:17

Mette Thiesen (UFG):

Der kan vi så være enige – jeg har sådan set heller ikke hørt et eneste godt argument fra ordføreren for, hvorfor det her ikke bare skulle blive vedtaget. Altså, hvad problemet? Der er en mulighed for, hvis det her ikke bliver vedtaget, at ret vigtig viden går tabt, at man ikke kan få konkret viden om nogle ret vigtige ting, noget, der ligger til grund for ret vigtige beslutninger.

Grunden til, at jeg nævnte det her med Christiansborgsnak, er jo, at jeg tror, at ordføreren skulle prøve at tage en tur ned og snakke med folk, der går på Strøget, og spørge: Er I ikke også enige i, at det her selvfølgelig ikke skal vedtages? Jeg tror faktisk, at de fleste danskere ville sige: Nej, det undrer vi os faktisk meget over.

Hvad er problemet? For der har selvfølgelig ligget noget til grund for en beslutning. Hvorfor er man så bange for den her åbenhed?

Kl. 10:18

Formanden (Søren Gade):

Ordføreren.

Kl. 10:18

Leif Lahn Jensen (S):

Jeg synes, man får det til at lyde, som om der ikke er åbenhed i Folketinget, og det er ikke korrekt. Der er blevet langt større åbenhed de sidste 3-4 år. Der er blevet langt større åbenhed, fordi man nu faktisk har et Granskningsudvalg og andet, så man kan få folk undersøgt. Der er langt større åbenhed end før. Så jeg synes, at man her får det til at lyde, som der ikke er åbenhed i Folketinget, og det er ikke korrekt. Man har masser af muligheder for at stille spørgsmål, og man har masser af muligheder for at få et svar fra en minister på de områder, man har interesse for. Så jeg er nødt til at sige til fru Mette Thiesen, at den der køber jeg simpelt hen ikke.

Kl. 10:19

Formanden (Søren Gade):

Der er ikke flere korte bemærkninger til ordføreren, så vi siger tak og går videre i ordførerrækken. Det er hr. Lars Christian Lilleholt.

Kl. 10:19

(Ordfører)

Lars Christian Lilleholt (V):

Tak for det, formand, og tak til Dansk Folkeparti for at have fremsat det her forslag. Venstre ser gerne, at Folketingets muligheder for at føre kontrol med den til enhver tid siddende regering styrkes. Det er også en del af regeringsgrundlaget, som vi står bag, og det kommer vi til at arbejde med i det kommende år. Vi mener dog ikke, at det her beslutningsforslag rammer den rigtige balance.

Både Folketinget og regeringen har en naturlig interesse i, at svar på folketingsspørgsmål har den højest mulige kvalitet. Den siddende ressortminister er den, der har de bedste forudsætninger for at svare fyldestgørende og korrekt på Folketingets spørgsmål, da denne minister har adgang til embedsværket på det pågældende ressort. Det er den siddende ressortminister, der er den øverste chef for et givent ressortområde, og derfor må det være den siddende minister, der må stå på mål for de forhold, der gælder i ministeriet. Det vil være et opgør med dansk ministerstyre, hvis det ikke længere er den siddende ressortminister, der svarer på spørgsmål vedrørende sit eget ressortområde. Spørgsmål fra Folketinget bør besvares af den siddende ressortminister, der er ansvarlig for det område, som spørgsmålet vedrører.

Beslutningsforslaget vil skabe uklarhed om, under hvilken ministers ansvar embedsmænd agerer, når de yder bistand til besvarelse af spørgsmål. Hvis en minister skal svare på et spørgsmål vedrørende tidligere ministergerninger, er det nærliggende, at det er nødvendigt, at embedsmænd fra dette ressort bistår med besvarelsen. Samtidig er det dog en siddende ressortminister, der er ansvarlig for sit ressortområde. Det finder vi er problematisk. Derfor kan vi ikke støtte beslutningsforslaget.

Kl. 10:21

Formanden (Søren Gade):

Der er en række korte bemærkninger til ordføreren. Vi starter med hr. Morten Messerschmidt.

Kl. 10:21

Morten Messerschmidt (DF):

Jeg vil gerne have lov til at takke hr. Lars Christian Lilleholt for faktisk at bringe et relevant og begavet argument imod forslaget på banen – i modsætning til Socialdemokratiets ordfører, som primært argumenterede med, at han ikke forstod det – nemlig om det her vil være et opgør med ministerstyret og den nødvendige bistand, der selvfølgelig skal være til en minister, for at vedkommende skal kunne besvare spørgsmål. Det er en relevant indvending.

Jeg mener dog, at det argument, som må stå over for, er, at den minister, der så måtte blive stillet et spørgsmål om sine tidligere handlinger eller udtalelser, altid vil have mulighed for at undslå sig. Det er jo ikke sådan, at jeg eller Dansk Folkeparti ønsker, at ministre skal udtale sig om noget, de ikke har nogen forudsætninger for at udtale sig om. Det, som det her handler om, ændrer ikke på regeringens interne forhold; det ændrer alene på Folketingets forhold, nemlig om vi i Folketinget skal lægge hindringer i vejen for os selv for at kunne stille den slags spørgsmål. En minister kan jo altid vægre sig ved at svare. Det tror jeg faktisk hr. Lars Christian Lilleholt har en lille smule erfaring med også.

Kl. 10:22

Formanden (Søren Gade):

Ordføreren.

Kl. 10:22

Lars Christian Lilleholt (V):

Det sidste er helt korrekt. Men jeg vil sige, at for os handler det om, at vi sikrer, at der er kvalitet i de svar, der bliver givet, at der er hold i billetterne. Hvis det er sådan, at en minister for ét område skal svare på noget på et andet område, hvor en anden ressortminister har ansvaret, vil jeg sige, at man jo så med rette kan spørge: Er det svar, der bliver givet, så korrekt? Og for os er det helt, helt afgørende, at der er kvalitet i svarene, og at Folketinget kan være sikre på, at der bliver givet de rigtige svar, og det mener vi bedst sker, ved at det er den pågældende ressortminister, der svarer på spørgsmålene.

Så er det jo sådan, at Folketinget har forskellige muligheder for at undersøge, hvad der er sket, og hvad tidligere ministre har foretaget sig, og hvad de har ment osv. Vi har også set de seneste år, at der kan man jo komme ganske, ganske langt på den måde. Og der har oppositionen også fået nye redskaber.

Kl. 10:23

Formanden (Søren Gade):

Hr. Morten Messerschmidt.

Kl. 10:23

Morten Messerschmidt (DF):

Jeg nægter simpelt hen at tro, at Socialdemokratiet eller Venstre ønsker, at vi skal nedsætte en undersøgelseskommission, hver eneste gang der er en minister, som har fået tildelt en ny portefølje med det primære formål, at vedkommende skal kunne unddrage sig ansvaret for, hvad der er foregået i det tidligere ministerium. Det nægter jeg at tro. Det argument anerkender jeg overhovedet ikke.

Må jeg så ikke bare sige: Der er ikke tale om, at en minister skal svare. Det er der ikke. Modalverberne er meget, meget raffinerede her: Der er mulighed for, at en minister kan svare. I dag forhindrer Folketingets regler, at en minister kan svare. Vedkommende skal ikke svare. Jeg ønsker bare, at det ikke er Folketingets regler, der forhindrer, at en minister kan svare, men at det så er ministeren og regeringen selv, der siger, at de ikke ønsker at svare. Er det ikke en rimelig indretning, hr. Lars Christian Lilleholt?

Kl. 10:24

Formanden (Søren Gade):

Ordføreren.

Kl. 10:24

Lars Christian Lilleholt (V):

Tak for spørgsmålet. Det er i hvert fald rigtigt, at en minister kan undslå sig for at svare. Alene det er jo sigende. Men for os er det afgørende det, der bliver sagt fra en ministers side: Er det korrekt eller ikke korrekt? Er man sikker på, at der er kvalitet i det svar, der bliver givet? Og endelig er det sådan, hr. Morten Messerschmidt, at regeringen jo er et kollegie, og det vil sige, at alle ministre og hele regeringsholdet sådan set er ansvarlige for den samlede regerings politik. Derfor er det oplagt, at man selvfølgelig stiller spørgsmålet til den minister, der er ansvarlig på området, og dermed får regeringens svar. Det er jo ikke den enkelte minister, der svarer. Når der bliver givet et svar fra en minister, er det jo dybest set et svar på hele regeringens vegne, fordi regeringen er et kollegie.

Kl. 10:24

Formanden (Søren Gade):

Vi går videre i rækken af korte bemærkninger. Fru Mette Thiesen.

Kl. 10:24

Mette Thiesen (UFG):

Tusind tak. Jeg kunne egentlig godt tænke mig at høre ordføreren om noget. Jeg er sådan set enig i, at ordføreren i hvert fald kommer med nogle flere argumenter, som et eller andet sted langt hen ad vejen gør det nemmere, tror jeg, for modstanderne af forslaget at forstå det.

Men mener ordføreren ikke også, at der i det her forslag ligger en åbenhed i at forstå, hvad der ligger bag nogle af de beslutninger, der tidligere er blevet truffet, på et ministerområde? Virker det ikke paradoksalt, at man er imod, at man kan få viden om, hvad der har ligget til grund for nogle gange ret vigtige beslutninger, i stedet for at det ligesom bare bliver slettet? Jeg går ikke ud fra, at man, når man tiltræder som ny minister, på magisk vis absorberer al viden, der ligger hos den tidligere minister, selv om der er en god overlevering. Det ville i så fald være helt ekstraordinært. Så mener ordføreren ikke, at der reelt set kan gå viden tabt ved ikke at vedtage det her forslag?

Kl. 10:25

Formanden (Søren Gade):

Ordføreren.

Kl. 10:25

Lars Christian Lilleholt (V):

Tak til fru Mette Thiesen for spørgsmålet. Det er sådan, at viden i ministeriet jo ikke forsvinder, fordi der bliver skiftet minister. Den viden er jo fortsat i ministeriet. Og det vil også være sådan, at man som ordfører også kan stille spørgsmål til den siddende minister om, hvad der er sket under den forrige ministers periode. Så det redskab har man. Men vi kan godt være enige om spørgsmålet om at sikre Folketingets muligheder for at føre kontrol med den til enhver tid siddende regering, og det er jo noget, der indgår i den her regerings regeringsgrundlag, og derfor er det også noget af det, vi på et eller andet tidspunkt kommer til at diskutere, også her i Folketinget, inden for det kommende år, altså hvordan vi sikrer, at Folketinget har de bedst mulige redskaber med hensyn til at føre kontrol med den til enhver tid siddende regering. Og der er vi optaget af, at det skal styrkes.

Kl. 10:26

Formanden (Søren Gade):

Fru Mette Thiesen.

Kl. 10:26

Mette Thiesen (UFG):

Nu kommer jeg med et måske lidt polemisk spørgsmål. Jeg vil glæde mig til at se, hvad regeringen kommer med, og så regner jeg da selvfølgelig med, at regeringen fjerner den her mørklægningslov, som offentlighedsloven også bliver kaldt. Det vil jeg glæde mig til at se. Men jeg synes egentlig ikke, at ordføreren kommer så meget ind på det, for der vil jo være noget viden, som er hos en tidligere minister, og som af gode grunde ikke kan leveres videre, altså tanker, overvejelser og sådan nogle forskellige ting. Så mener ordføreren ikke, at der reelt set kan være noget viden, der går tabt, hvis ikke man giver mulighed for det her?

Kl. 10:27

Formanden (Søren Gade):

Ordføreren.

Kl. 10:27

Lars Christian Lilleholt (V):

Det har jeg egentlig ret svært ved at forestille mig. Man kan da aldrig afvise, at der kan være viden, der går tabt, men jeg vil sige det sådan, at ministerierne jo er meget, meget store vidensbanker, som følger op på mange ting, og det er også derfor, at det er oplagt, at det er den siddende minister, der svarer på spørgsmål, for den viden ligger i ministeriet. Uanset hvor stor en hjerne man har – min egen hjerne er sikkert ret begrænset – tror jeg, det er svært at have alle de informationer og den viden, der ligger i et ministerium, i forhold til hvorfor der bliver givet bestemte svar på bestemte spørgsmål på området.

Kl. 10:27

Formanden (Søren Gade):

Hr. Ole Birk Olesen.

Kl. 10:27

Ole Birk Olesen (LA):

Vi er jo alle sammen enige om, at den siddende minister er den bedste til at svare på, hvad regeringen mener for øjeblikket, hvad regeringen agter at gøre for øjeblikket, og hvad den aktuelle tilstand er for øjeblikket.

Men vi er vel også alle sammen enige om, at Folketinget også har som opgave at dykke ned i, hvad der er sket tidligere, og at det i den forbindelse er en hæmsko, at Folketinget ikke kan indkalde en tidligere minister til at svare på, hvad ministeren tænkte, hvad ministeren besluttede, og hvad ministeren fik at vide, når man gerne vil undersøge, hvad der er sket tidligere. Og så er spørgsmålet, hvorfor man ikke bare skulle give Folketinget den mulighed, og så give den tidligere minister mulighed for at blive betjent af embedsapparatet i forhold til de ting, der var gældende for den periode, hvor vedkommende var minister. Altså, når man spørger historisk til nogle ting, må embedsapparatet også hjælpe ministeren med den historiske periode.

Kl. 10:29

Formanden (Søren Gade):

Ordføreren.

Kl. 10:29

Lars Christian Lilleholt (V):

Tak for spørgsmålet. Det optager faktisk os alle sammen her i Folketinget at sikre, at der er kvalitet i arbejdet, og at viden kommer frem, og at alle bliver stillet til ansvar så godt, som det nu overhovedet kan lade sig gøre. Men jeg synes bare, jeg må sige, at den bedste forudsætning for at svare på et spørgsmål har den, der er minister for området. Det er den, der kan hente viden.

Det her vil jo betyde, at man så skal over i tidligere ministerier, og hvem har så ansvaret for besvarelsen af spørgsmålet? Og jeg finder, at det er sådan, at den til enhver tid siddende regering er et kollegie, og at når man derfor stiller et spørgsmål til en minister, står hele holdet til ansvar for det svar, der bliver givet.

Kl. 10:29

Formanden (Søren Gade):

Hr. Ole Birk Olesen.

Kl. 10:29

Ole Birk Olesen (LA):

Men sådan er det jo ikke i virkeligheden. Virkeligheden er, at når der er skiftet minister, og man spørger til noget, der er sket tidligere og herunder gerne vil vide, hvad ministeren dengang tænkte om, hvad der skete, og hvad man besluttede, så vil den nye minister sige: Det kan jeg ikke redegøre for, jeg var ikke minister på det tidspunkt; jeg kan sige, hvad vi gør lige nu, og hvad vi agter at gøre i fremtiden osv., men jeg kan ikke redegøre for, hvad der skete i ministerens hoved, dengang ministeren var en anden.

Hvorfor må man ikke det? Og er det ikke problematisk, at man bare kan sige, at vi nu ikke længere kan stille spørgsmål til forsvarsministeren om, hvad der er sket, for nu er hun transportminister?

Kl. 10:30

Formanden (Søren Gade):

Ordføreren.

Kl. 10:30

Lars Christian Lilleholt (V):

Tak for spørgsmålet. For os handler det om at sikre, at der bliver givet et så fyldestgørende svar på spørgsmålet som overhovedet muligt, og den bedste til at svare på det spørgsmål er den siddende minister, som kan trække på de spørgsmål, der kan ligge på hele området, og den viden, der ligger i ministeriet. Og så er det jo et hold, der står til ansvar, og derfor synes vi, at den nuværende ordning er den mest rigtige.

Der kan sagtens være udfordringer – det er klart, at det er der, uanset hvilken model, man vælger – men for os er det afgørende, at man sikrer sig, at det svar, der bliver givet, er så korrekt og fyldestgørende som overhovedet muligt.

Kl. 10:30

Formanden (Søren Gade):

Hr. Peder Hvelplund.

Kl. 10:31

Peder Hvelplund (EL):

Tak for det, og tak til ordføreren for talen. Nu bragte ordføreren det jo selv på banen, netop det, at der står i regeringsgrundlaget, at man ønsker at styrke Folketingets mulighed for at kontrollere den til enhver tid siddende regering. Og ordføreren siger selv, at det her forslag ikke lige præcis ligger inden for skiven af, hvad man gør, og når nu ordføreren selv bringer det på banen, bliver jeg selvfølgelig lidt nysgerrig på, om ordføreren måske kunne løfte lidt af sløret for, hvilke andre initiativer der så vil ligge inden for skiven i forhold til at styrke Folketingets mulighed for at kontrollere regeringen. Altså, er det et spørgsmål om at rulle stramningerne i offentlighedsloven tilbage, er det muligheden for, at et mindretal kan iværksætte parlamentariske undersøgelser, eller hvad er det præcis, ordføreren tænker på der kunne ligge inden for skiven i forhold til at styrke Folketingets mulighed for at kontrollere den til enhver tid siddende regering?

Kl. 10:31

Formanden (Søren Gade):

Ordføreren.

Kl. 10:31

Lars Christian Lilleholt (V):

Tak for spørgsmålet. Så langt i processen er vi slet ikke kommet endnu. Men med det, der står i regeringsgrundlaget, er der jo klart sendt et signal om, at der er områder, hvor der kan være udfordringer, og hvor det handler om at sikre en bedre kvalitet, og hvor det handler om at sikre, at Folketinget har de rigtige redskaber og muligheder for at føre kontrol med regeringens arbejde.

Kl. 10:32

Formanden (Søren Gade):

Hr. Peder Hvelplund.

Kl. 10:32

Peder Hvelplund (EL):

Tak for det. Jeg er glad for, at jeg nu fik muligheden for at spørge ordføreren, selv om det her måske ikke lige præcis er ordførerens ressortområde, og ordføreren fik så muligheden for at svare og også give et reelt svar. Og det var sådan set i virkeligheden også bare den ret, jeg godt kunne tænke mig at vi kunne bruge i forhold til en siddende minister, og så vil den siddende minister jo også altid kunne svare, som ordføreren gør her, altså at det ønsker man ikke at svare på, fordi det ligger på et andet ressortområde. Men ville det ikke være meget rimeligt, at man som folketingsmedlem også fik den mulighed for at stille et spørgsmål til en minister?

Kl. 10:32

Formanden (Søren Gade):

Ordføreren.

Kl. 10:32

Lars Christian Lilleholt (V):

Tak for spørgsmålet. Det har jeg jo sådan set svaret på, altså at vi synes, det rigtigste er, at det er den siddende minister – det er den, der har ansvaret på det pågældende ressortområde, som har de bedste forudsætninger for at svare. Og det er jo på regeringens vegne, at man giver svar på Folketingets spørgsmål.

Men spørgeren er jo velkommen til i forbindelse med den debat, der bliver, også at rejse de her problemstillinger. Regeringen er åben og lydhør over for at diskutere, hvordan vi sikrer, at Folketinget har de bedst mulige redskaber.

Kl. 10:33

Formanden (Søren Gade):

Der er ikke flere korte bemærkninger, så vi siger tak til ordføreren og går videre i ordførerrækken. Og jeg giver nu ordet til hr. Henrik Frandsen.

Kl. 10:33

(Ordfører)

Henrik Frandsen (M):

Tak for ordet. Der skal ikke være nogen tvivl om, at vi også i Moderaterne er meget optaget af Folketingets mulighed for at kontrollere regeringen. Vi er meget optaget af åbenhed, og vi er også meget optaget af kvalitet i den måde, vi arbejder på. Der er også passager i regeringsgrundlaget, der allerede adresserer det.

Vi kan i Moderaterne ikke tilslutte os det beslutningsforslag, der ligger her, B 3, og det kan vi ikke af flere grunde. Den primære grund er, som det også blev nævnt af de to tidligere ordførere, at det altid er den til enhver tid siddende minister, der har ansvaret for sit ressortområde; det er ikke den tidligere minister, der har det. Derfor er det også naturligt, at når der kommer spørgsmål på et ressortområde, er det den siddende minister, der har ansvaret, og det er også den siddende minister, der svarer på spørgsmål. Det er også den siddende minister, der har adgang til embedsværket, der har adgang til at kunne dykke ned i sagerne, så der kan komme et kvalificeret svar, et rigtigt svar, i forhold til den viden, der er på området, og i forhold til det, som et ministerium kan levere. Den mulighed har en afgået minister, en tidligere minister, ikke – vedkommende er jo i kraft af den måde, forslaget er formuleret på, nu minister for et andet ressortområde. Det er heller ikke sådan, at der ikke er mulighed for efterfølgende at tage en ministers gerninger op, hvis man på et senere tidspunkt vil have undersøgt, om en minister har foretaget ting, der måske ikke var, som de skulle være. Der er gode muligheder for via de redskaber, der er i Folketinget, at komme efter en minister på det område.

Så som jeg startede med at sige i mit indlæg, synes vi, at det er fint, man rejser spørgsmålet, og at det er fint, vi får debatten om den måde, vi som folketingsmedlemmer har mulighed for at kontrollere regeringen på. Men Moderaterne kan ikke støtte beslutningsforslag B 3.

Kl. 10:35

Formanden (Søren Gade):

Hr. Morten Messerschmidt er indskrevet for en kort bemærkning.

Kl. 10:35

Morten Messerschmidt (DF):

Jeg synes, det er dejligt at opleve, hvordan regeringspartierne tilsyneladende allerede effektiviserer den offentlige sektor og har fået den samme taleskriver, for det er jo fuldstændig de samme taler, I har holdt – så tillykke med det.

Vi kan tage fat i den sag, jeg nævnte i min præsentation, med fru Trine Bramsen, der var forsvarsminister, og hvor regeringen vælger at udskrive folkeafstemning om afskaffelse af forsvarsforbeholdet. Det er ikke opportunt, hvad hun har sagt om det som forsvarsminister, og for at dække over det gør man hende til transportminister, altså sådan at folk ikke kan stille spørgsmål til det, hun har sagt, ment og oplevet på EU-forsvarsområdet.

Der vil jeg bare gerne høre hr. Henrik Frandsen, hvad det er for nogle værktøjer, som han og Moderaterne, forstår jeg, mener at Folketinget skulle tage i brug for at udfritte fru Trine Bramsen, med hensyn til hvad hun mente om forsvarsforbeholdet, da hun var forsvarsminister. Hvad er det for værktøjer, vi har, som fyldestgørende vil kunne finde anvendelse der?

Kl. 10:36

Formanden (Søren Gade):

Ordføreren.

Kl. 10:36

Henrik Frandsen (M):

Jamen det er jo meget naturligt, når det er det samme beslutningsforslag, vi forholder os til i de tre regeringspartier, at vi også har nogenlunde samme argumentation. Så jeg vil sige, at det da ville være underligt, hvis ikke vi brugte de samme argumenter.

Hvad angår Trine Bramsens ministergerninger, kom der jo en ny forsvarsminister, hr. Morten Bødskov. Den nye forsvarsminister har den viden, der skal til, for at svare på de spørgsmål, der måtte komme omkring det ressortområde, i og med at vedkommende har adgang til ministeriet og adgang til embedsmænd. Kommer der nogen spørgsmål omkring det, har vedkommende den viden, der skal til.

Kl. 10:37

Formanden (Søren Gade):

Hr. Morten Messerschmidt.

Kl. 10:37

Morten Messerschmidt (DF):

Så hr. Henrik Frandsen mener, at en siddende minister vil være i stand til at fortælle, hvordan en tidligere minister har oplevet en situation, altså hvad en tidligere minister, der måtte have siddet i et ministerrådsmøde og have haft private samtaler med ministerkollegaer, har oplevet. Vil det naturlige være, at det så er en minister, der ikke har deltaget i de samtaler og ikke har været en del af de overvejelser, som skal svare på spørgsmål om det? Det er bare for at være helt sikker på, hvordan Moderaterne ser på demokratiet og Folketingets muligheder for at kontrollere regeringen.

Kl. 10:37

Formanden (Søren Gade):

Ordføreren.

Kl. 10:38

Henrik Frandsen (M):

Det er helt naturligt, at det er den siddende minister, som jo også er en del af den siddende regering, der svarer på de spørgsmål, der omhandler ressortområdet, i det her tilfælde Forsvarsministeriets; det er for mig at se helt naturligt. Det er også den siddende minister, der har adgang til embedsværket og kan svare fyldestgørende på spørgsmål – og give den kvalitet, der skal til, i de svar.

Kl. 10:38

Formanden (Søren Gade):

Der er ikke flere korte bemærkninger til ordføreren. Vi siger tak til ordføreren og går videre i ordførerrækken, og jeg giver nu ordet til fru Karina Lorentzen Dehnhardt.

Kl. 10:38

(Ordfører)

Karina Lorentzen Dehnhardt (SF):

Tak for ordet. Jeg skal lige starte med at sige, at jeg også taler på vegne af Radikale Venstre, som har bedt mig om at hilse her i salen. Så har jeg sagt det, og så glemmer jeg det ikke til sidst.

Jeg må sige, at jeg virkelig har tænkt meget over det her forslag. Jeg har virkelig tænkt meget over, hvor jeg skulle stille mig henne i forhold til det, for i SF er vi jo også rigtig meget for åbenhed, kontrol og demokratisk gennemsigtighed, og derfor kan jeg faktisk godt forstå intentionen med det her forslag. For jeg tror, at vi har en stor og fælles interesse i, at vi til enhver tid kan holde den siddende regering i ørerne. Men jeg synes også, det åbner for en række problemstillinger og dilemmaer af sådan mere organisatorisk og principiel karakter, som jeg synes vi måske skal afdække, inden vi bare lige tiltræder det her.

For det første er der det her med – og det har vi jo egentlig snakket lidt om – om en minister f.eks. kan have råderet over et embedsværk på et bestemt område, hvis der er skiftet ud og der nu sidder en anden minister i stolen.

For det andet: Hvad er det, der sker med en ministers hukommelse om sager, som han eller hun har håndteret over tid? Det er klart, at hvis der er sådan en sag som den med forsvarsministeren, som er relativt ny, så er det måske lidt nemmere at svare. Men når man ellers flytter til et nyt område, fyldes hovedet jo af andre sager og tømmes tilsvarende for detaljer om tidligere sager, akkurat som det sker med vidner, som indkaldes i retssager halve eller hele år senere. Der er i hvert fald en risiko for, at vigtige detaljer forsvinder, eller, som andre har påpeget, at der måske gives urigtige svar.

Endelig kunne der jo også godt være den mulighed, at en minister bare går af og bliver almindeligt folketingsmedlem igen, og så slipper man i hvert fald helt af krogen og kan ikke spørges om noget som helst.

Så er der også den overvejelse, at så længe det handler om faktuelle ting, kan man jo altid stille spørgsmål om konkrete sager. Det kræver jo ikke, at den pågældende tidligere minister nødvendigvis er den, der svarer.

Så jeg vil sige, at jeg ikke er helt afklaret omkring det her. Jeg hælder til et nej, men jeg vil gerne bidrage til, at vi får undersøgt de her ting og bliver klogere på, hvordan sådan noget kan skrues sammen. Men jeg er i hvert fald ikke parat til bare at sige ja her i dag.

Og så vil jeg sige, at jeg måske også synes, at der er nogle ting, som jeg rigtig gerne vil have styr på først og fremmest, og det er bl.a. offentlighedsloven, som jo er noget af det, der gør, at en siddende minister inden for sit ressort i hvert fald kan holde på nogle oplysninger under henvisning til offentlighedsloven, og der synes jeg virkelig, at vi har brug for, at vi får en bedre offentlighedslov, som skaber meget mere åbenhed, ikke kun om en, som har været minister, men også for den til enhver tid siddende ressortminister. Og jeg er meget skuffet over, at regeringen har valgt at nedsætte et lovforberedende udvalg. Jeg troede sådan set, at Venstre kunne skubbe lidt til det arbejde – de har i hvert fald været meget offensive på det spørgsmål.

Så er jeg faktisk også ret optaget af, at vi får fulgt op på Tibetkommissionens anbefalinger, hvor der måske er en parallel, og alligevel ikke helt, i forhold til det her med at kunne gøre et retligt ansvar gældende over for embedsmænd, som i dag bare kan skifte job eller lade sig pensionere, og så slipper de helt for det ansvar, og det synes jeg faktisk ikke går.

Så jeg synes, at der er ting, vi kan gøre for at øge den parlamentariske kontrol, og jeg vil sige, at jeg også gerne vil være med til at undersøge de her spørgsmål, jeg har rejst, nærmere. Men lige her og nu kan vi ikke støtte forslaget, i hvert fald ikke som det ligger.

Kl. 10:42

Formanden (Søren Gade):

Hr. Ole Birk Olesen.

Kl. 10:42

Ole Birk Olesen (LA):

Hvis man er minister i et stort, bredt ministerium, kan det være svært præcis at huske i 2023, hvad man gjorde i begyndelsen af 2022, og så har man lejlighed til at læse op på dokumenter osv. for at genopfriske sin hukommelse. Så det er et forhold, der gælder, også selv om man bliver i ministeriet. Der er mange ting, der kommer ind, og der er mange ting, der skal ud for at give plads til det nye, der kommer ind osv. Så det, at man skifter ministerium, er ikke noget rigtig godt argument, for det gør sig også gældende, hvis man bliver i sit ministerium, at det kan være svært at huske. Så man skal læse op på det. Jeg synes bare, det er en ærgerlig situation, og vi har oplevet flere gange, at en minister er under kritik for sin forvaltning og har været det igennem længere tid, og det er efterhånden ved at blive lidt pinligt, og så får ministeren bare et nyt ministerressort.

Kl. 10:43

Formanden (Søren Gade):

Ordføreren.

Kl. 10:43

Karina Lorentzen Dehnhardt (SF):

Det kan man selvfølgelig godt sige, og jeg siger heller ikke, at det er uproblematisk. Jeg tror måske også, der har været sager, hvor jeg kunne have tænkt mig at spørge om nogle ting, som man så bare ikke kan få svar på. Men virkeligheden er jo bare, at så går man af, og så kan der ikke længere stilles nogen spørgsmål. Det er også fint, siger hr. Morten Messerschmidt nede fra sin stol, men så er formålet jo ligesom ikke rigtig opnået, medmindre ønsket selvfølgelig var, at ministeren skulle gå af.

Jeg tror i hvert fald, at vi skal give det her lidt mere nænsom omtanke, og lad os bare få undersøgt det noget mere. Jeg synes i hvert fald, der er nogle konsekvenser af det her forslag, og jeg har i hvert fald brug for noget mere viden. Jeg synes, det er dilemmafyldt, for på den ene side kan jeg mærke, at mit hjerte siger, at det skal vi da bare have, men jeg synes også, at der er nogle principielle overvejelser i det, som trænger til at blive mere undersøgt.

Kl. 10:45

Formanden (Søren Gade):

Hr. Ole Birk Olesen.

Kl. 10:45

Ole Birk Olesen (LA):

Jeg kan bare ikke rigtig se de hårde invendinger imod det. Der er blevet sagt flere gange af regeringspartiernes ordførere, at regeringen er et kollektiv, så den nye minister kan svare på vegne af det, der er sket i den tidligere ministers ministerium. Jo, men så kan den nye minister vel også svare på det, der skete, dengang han var minister i det ministerium, ved at blive betjent af de embedsmænd, som var der, dengang han var der, for han er jo en del af et kollektiv, som vi får at vide. Så hvorfor skulle han ikke kunne blive betjent af sine tidligere embedsmænd i ministeriet, når de nu er en del af det samme udøvende magtkollektiv, som han selv både var og stadig er? Jeg kan ikke se indvendingerne.

Kl. 10:45

Formanden (Søren Gade):

Ordføreren.

Kl. 10:45

Karina Lorentzen Dehnhardt (SF):

Jeg vil gerne være med til at undersøge det. Jeg føler mig bare ikke helt overbevist om, at det er en rigtig god idé, og jeg tror i hvert fald, jeg har brug for nogle eksempler på, hvad det præcis er, der ikke kan afdækkes, for man kan jo altid spørge faktuelt ind til en sag, og det er vel sagen, som man er optaget af. Om en minister eventuelt skifter holdning til et eller andet, eller om en ny minister sætter en ny retning, må jo være den nye ministers sag, men det er vel ikke længere så interessant for Folketinget, tænker jeg.

Kl. 10:46

Formanden (Søren Gade):

Hr. Morten Messerschmidt.

Kl. 10:46

Morten Messerschmidt (DF):

Jamen jeg vil gerne komme med en række konkrete eksempler. Vi har lige talt om fru Trine Bramsen, der som forsvarsminister havde nogle betragtninger om, at det ville være uklogt at afvikle forsvarsforbeholdet. Det var inopportunt for regeringen at have sådan en forsvarsminister under forsvarsforbeholdsafstemningen; derfor skiftede man hende over i Transportministeriet, og vupti, så kunne Folketinget ikke spørge til de ting og de erfaringer, hun havde gjort sig om EU-forsvarsforbeholdet som forsvarsminister.

Jeg synes egentlig, de i øvrigt kloge betragtninger, som ordføreren kommer med i indledningen af sin tale, er relevante, hvis man er minister. Men det her er altså Folketinget, og vi skal kontrollere regeringen. Og det er jo ikke sådan, at vi med vold og magt og fogedens hjælp kan tvinge en minister ned i Folketingssalen for at skulle svare på spørgsmål, hvor vedkommende ikke føler sig klædt på. Ministeren kan bare sige: Det kan jeg ikke svare på. Jeg ønsker ikke at svare på det.

I dag er problemet, at når vi stiller sådan et spørgsmål, er det Folketingets eget system, der siger til os folketingsmedlemmer, at vi ikke må stille spørgsmålet. Hvorfor ikke i det mindste give os den mulighed at få en nu minister i et andet ressort til at forholde sig til det? Så kan vi ikke gøre andet end at afsætte vedkommende, udskrive folketingsvalg, hvad ved jeg. Men det skal da ikke være Folketingets regler, der afskærer os fra muligheden for at stille de spørgsmål.

Kl. 10:47

Formanden (Søren Gade):

Ordføreren.

Kl. 10:47

Karina Lorentzen Dehnhardt (SF):

Altså, jeg kan se både for og imod, og jeg rækker jo sådan set også en hånd frem og siger: Lad os få det undersøgt nærmere. For som jeg startede med at sige, synes jeg, det er lidt dilemmafyldt; jeg kan mærke, at en del af mig synes, at det kunne være en god idé, men jeg synes også, der er nogle principielle ting, som vi bør undersøge nærmere. Jeg har i hvert fald brug for, at der er nogle, der klæder mig lidt på omkring det her, i stedet for at jeg bare siger ja på mit glatte ansigt.

Kl. 10:48

Formanden (Søren Gade):

Hr. Morten Messerschmidt.

Kl. 10:48

Morten Messerschmidt (DF):

Det kvitterer jeg positivt for, og det håber jeg så også gør sig gældende for det andet parti, som fru Karina Lorentzen Dehnhardt taler på vegne af i dag. Det lyder i hvert fald lidt radikalt, at man på den ene side, på den anden side osv.

Så jeg håber da, at vi i udvalgsbehandlingen kan overbevise både SF og Radikale Venstre om, at det her handler om, at Folketinget skal stå stærkt over for regeringen. Og hvis der er spørgsmål, som en minister ikke agter at svare på, har jeg en forventning om, at man som minister har styrke nok til at sige: Det er ikke mig.

Kl. 10:48

Formanden (Søren Gade):

Ordføreren.

Kl. 10:48

Karina Lorentzen Dehnhardt (SF):

Lad os få det undersøgt nærmere. Som jeg startede med at sige, synes jeg faktisk, at det her var lidt svært at gå til. Jeg synes faktisk ikke, det var ligetil at finde ud af, om det var et ja eller nej, og det kan så godt være, at det lyder radikalt, men nogle gange støder vi jo faktisk ind i nogle ting, hvor det er lidt dilemmafyldt, og så synes jeg faktisk, at det er fint at blive klogere.

Kl. 10:48

Formanden (Søren Gade):

Der er ikke flere korte bemærkninger til ordføreren. Vi siger tak til ordføreren og går videre i ordførerrækken, og jeg giver nu ordet til hr. Peter Skaarup.

Kl. 10:49

(Ordfører)

Peter Skaarup (DD):

Tak for ordet, og tak til Dansk Folkeparti for at have fremsat det her beslutningsforslag. Beslutningsforslaget foreslår en ændring af Folketingets forretningsorden, så der fremover bliver mulighed for, at der kan stilles folketingsspørgsmål til ministre vedrørende handlinger og udtalelser under de pågældendes tidligere ansvarsområder som ministre. Helt grundlæggende deler vi forslagsstillernes ambition om, at det er Folketingets opgave at føre kontrol med regeringen og ikke nogen som helst andres. Og det er i øvrigt vigtigt, at vi har en stærk opposition, der hele tiden holder regeringen op på de ting, som man har stillet danskerne i udsigt. Det kan der måske lige præcis i den her tid være ekstra grund til, altså at man af og til er meget opmærksom på, hvad det egentlig er, der er blevet stillet i udsigt. Det gør vi jo så ved hjælp af debatter, vi stiller spørgsmål, indkalder til samråd og lignende, og på den måde holder oppositionen regeringen op på ting og sager.

I Danmarksdemokraterne er vi altså varme tilhængere af og bruger også de her redskaber og værktøjer, som vi har i Folketinget og skal bruge for at kunne kontrollere regeringen. Det er der som nævnt måske i særlig grad brug for lige i øjeblikket, hvor vi reelt har fået en flertalsregering.

Når vi sådan kigger ned over beslutningsforslaget, er der rigtig mange gode intentioner, som vi deler. Der er også nogle udfordringer, som jeg lige vil vende tilbage til. Her vil man jo gerne kigge en minister i kortene på et ansvarsområde, han eller hun tidligere har haft. Det er så en nuværende minister. Man kunne jo måske med lige så god ret sige, at det også kunne være interessant at kigge en minister, som er helt afgået og ikke er minister nu, i kortene, hvis man endelig skulle komme dertil. På den måde kan der være forskellige diskussioner i forbindelse med det her forslag, som man måske med fordel kan kigge nærmere på. Flere har også været inde på, at man kan kigge nærmere på nogle af de facetter, der er omkring forslaget. Det kunne være i form af en beretning, eller det kunne være en opgave i Udvalget for Forretningsordenen.

Der, hvor der er nogle udfordringer – hvis vi skal tage det – er jo, hvor vi gerne vil have flere redskaber i Folketinget. Vi har fået Granskningsudvalget, en granskningskommission og lignende til at undersøge ministre under deres tidligere ministerembeder. Der er også det, at der er et ansvar, man skal gøre gældende. Der kan man sige, at for en minister, der ikke sidder på det område, vedkommende har siddet på, er der jo et ministeransvar, som vedkommende ikke på samme måde kan holdes op på, når vedkommende udtaler sig om noget, som vedkommende ikke længere har ansvaret for, eller som er vedkommendes ressort. Så udfordringen ved sådan en ordning er, at det kan være svært at gennemføre i praksis, for af gode grunde vil fru Trine Bramsen, hvis det var hende, måske holde sig meget tilbage med at udtale sig om forskellige ting og sager, der relaterer sig til hendes ministertid, af forskellige gode grunde set fra fru Trine Bramsens side. Derfor kan det i virkeligheden være svært at bruge det her redskab til så meget.

Så man skal ikke foregøgle, at man, hvis man gennemførte det her, ville få et vildt godt redskab, der kan bruges i alle mulige situationer, for tendensen vil måske være, at en række af de ministre, der kunne være interesse for, ikke vil sige noget, fordi de har forladt posten. Så hvordan det skal administreres, at en minister pludselig skal stå til ansvar for et område, som vedkommende tidligere har været minister for, men som vedkommende ikke er det for længere, vil det i praksis, når det kommer til stykket, være ganske svært at sige. Og sådan nogle redskaber skal jo gerne kunne bruges i praksis.

Men jeg vil gerne gentage, at vi grundlæggende er tilhængere af, at man holder ministre op på deres ansvar for det, de har gjort, og det skal vi finde vores måde at gøre på, så vi gør det på den rigtige måde her i Folketinget. Det skal der ikke være tvivl om. Derfor synes jeg, vi skal have en opfølgning på det her forslag i Udvalget for Forretningsordenen, hvor vi i øvrigt jo også lige har nedsat Granskningsudvalget, der får nok at se til her i den kommende tid. Der er spændende sager på tapetet, som vi skal have fat på. Så vi er altså grundlæggende positive over for intentionen her, men mere skeptiske over for, om man lige nøjagtig kan gøre det på den måde, som forslagsstillerne har lagt op til i forslaget her.

Kl. 10:54

Formanden (Søren Gade):

Hr. Morten Messerschmidt.

Kl. 10:54

Morten Messerschmidt (DF):

Tak for talen og for refleksionerne. Og det er helt fair, at man har nogle overvejelser – om man skal den ene vej eller den anden vej og sådan noget. Hvis forslaget går til anden behandling, som det ligger nu, agter man så at stemme ja eller nej?

Kl. 10:54

Formanden (Søren Gade):

Ordføreren.

Kl. 10:54

Peter Skaarup (DD):

Som det ligger nu, kan man ikke gennemføre det – som det er på papiret. Men som sagt er der ikke flertal for det i Folketingssalen, som det er, og derfor er det jo en god lejlighed til – ligesom vi gør i de andre tilfælde – at lave en beretning eller arbejde videre med forslaget i udvalget.

Kl. 10:54

Formanden (Søren Gade):

Ønsker hr. Morten Messerschmidt en yderligere bemærkning? Nej, så går vi videre til hr. Peder Hvelplund.

Kl. 10:54

Peder Hvelplund (EL):

Tak for det, og tak for talen og de refleksioner, der var i den. Jeg skal egentlig bare lige spørge til det, ordføreren selv nævner med, at det også kunne være ministre, som ikke var ministre tidligere. Men det er vel netop det, der ligger i det her forslag, altså at det her udelukkende handler om ministre, der fortsat er ministre, og som dermed også er underlagt ministeransvarlighedsloven og derfor også skal stilles juridisk til ansvar for de udtalelser, de kommer med. Så det er vel den ene ting i det.

Den anden ting er vel, at netop når en minister udtaler sig under ministeransvarlighedsloven, er der jo også muligheden for, at man så kan undlade at udtale sig eller undlade at svare, og at det her alene giver muligheden for, at vi som Folketing kan stille spørgsmål, og så vil det være op til ministeren og regeringen at vurdere, om man inden for ministeransvarlighedslovens rammer vil kunne udtale sig fyldestgørende i forhold til det.

Så hvorfor er det, at vi ikke skal give Folketinget den mulighed? For ordføreren har jo ret i, at det ikke er sikkert, at det kommer til at betyde, at vi reelt får meget mere åbenhed, men at vi kan stille spørgsmål, og at vi kan få afdækket, om det er noget, en tidligere minister ønsker at svare på.

Kl. 10:55

Formanden (Søren Gade):

Ordføreren.

Kl. 10:55

Peter Skaarup (DD):

Jamen som sagt synes jeg også, vi skal arbejde videre med intentionerne i det her forslag. Jeg siger bare, at som det er lige på papiret, er der i hvert fald nogle ting, der skal tages stilling til. Og hr. Peder Hvelplund er i sit punkt 2 inde på noget af det, der skal tages stilling til.

Kl. 10:56

Formanden (Søren Gade):

Hr. Peder Hvelplund.

Kl. 10:56

Peder Hvelplund (EL):

Det ser jeg frem til, og jeg synes, det er udmærket, at vi også får det afdækket i udvalgsbehandlingen. Men jeg synes, at som forslaget ligger her, er den afgrænsning der jo egentlig, fordi det udelukkende handler om siddende ministre. Det kan så være på et andet ressortområde, men det er jo stadig væk medlemmer af regeringen, og dermed er det også udtalelser fra det kollektiv – eller arbejdsfællesskab, hedder det vist i dag – som regeringen er. Så derfor synes jeg, at det egentlig er dækket ind i det forslag, der ligger her.

Kl. 10:56

Formanden (Søren Gade):

Ordføreren.

Kl. 10:56

Peter Skaarup (DD):

Altså, det, jeg kan sige om forslaget, er, at vi som sagt grundlæggende er positive over for intentionerne i det, man har tænkt fra forslagsstillernes side her. Men det, der jo ikke rigtig er beskrevet, er, at hvis det er en siddende minister, der skal svare på noget på et ministerområde, som vedkommende var minister på på et tidspunkt, hvordan skal vedkommende så forholde sig? Altså, skal vedkommende svare, eller skal man ikke svare? Hr. Peder Hvelplund siger så, at man ikke nødvendigvis skal svare, men det er jo ikke beskrevet nærmere her, så derfor kan man måske ikke sige, at det her forslag er helt, som det skal være – for der er også noget omkring ministeransvarlighedsloven, man skal iagttage. Så det synes vi at man kan kigge nærmere på på et tidspunkt.

Kl. 10:57

Formanden (Søren Gade):

Der er ikke flere korte bemærkninger. Vi siger tak til ordføreren og går videre i ordførerrækken, og jeg giver nu ordet til hr. Ole Birk Olesen.

Kl. 10:57

(Ordfører)

Ole Birk Olesen (LA):

Tak for det. Vi har alle lagt mærke til situationer, hvor Folketinget, offentligheden, pressen og befolkningen går op i en ministers måde at have været minister på, beslutninger, som ministeren har truffet, og årsagen til, at ministeren har truffet de beslutninger. Og både pressen og Folketinget stiller berettigede spørgsmål til ministeren i håb om, at ministeren kan afklare, hvad der er foregået, og hvorfor ministeren gjorde, som ministeren gjorde osv. Der er det jo en stor hjælp i den afdækningsproces, at Folketinget har muligheden for at indkalde ministeren i samråd – både lukket, men også åbent, så hele befolkningen kan se med og pressen kan se med – hvor man kan spørge: Hvad var det, der skete i den situation? Hvorfor traf ministeren denne beslutning? Hvad førte beslutningen til? Hvilke overvejelser gjorde ministeren sig? Det er en stor hjælp.

Så kan der ske det, at midt i sådan en proces, hvor man er i gang med at afklare tingene, så stopper ministeren som minister, ikke for at hellige sig et civilt erhverv eller blot sætte sig ned på bageste række i Folketinget, men for at overtage en anden ministerpost. Og folk tænker helt berettiget: Nå, det var da belejligt for regeringen og for ministeren, for nu kan Folketinget ikke længere stille spørgsmål til ministeren om de gerninger, som ministeren har foretaget sig. Nu er det den nye minister, der skal svare på, hvad der skete på det ministerområde. Og den nye minister kan til nogle af spørgsmålene komme med oplysninger om helt faktuelle ting, men på spørgsmål om, hvorfor den daværende minister traf den beslutning, kan den nye minister sige: Det kan jeg ikke udtale mig om, for jeg var ikke minister på det tidspunkt. Og den gamle minister kan ikke indkaldes til en lignende spørgerunde. Dermed forhindres opklaringen af, hvad der er foregået i bemeldte sag.

Folketingets opgave er at vedtage politik for at gøre samfundet bedre, eller at stoppe politik, som ville gøre samfundet dårligere. Men Folketingets opgave er også at kontrollere den udøvende magt, og med den forretningsorden, der er i dag, hvor man ikke kan spørge en tidligere minister om, hvorfor han gjorde, som han gjorde, eller hvorfor hun tænkte, som hun tænkte, forhindres en af de måder, hvorpå man ville kunne opklare, hvad der er sket, og en af de måder, hvorpå man kan kontrollere den udøvende magt.

Derfor synes jeg, det er et godt forslag fra Dansk Folkeparti om, at hvis man stadig væk er en del af regeringskollektivet, hvis man stadig væk er minister, bør man også stadig væk kunne indkaldes til samråd af Folketinget om, hvordan man gjorde, og hvorfor man gjorde det, og hvad man mente med det, dengang man var minister for området. Det vil vel også forhindre det der med, at ministre pludselig får et andet ressortområde, ikke fordi de tænkes at være de bedst egnede til det ressortområde, men fordi de ikke længere er de bedst egnede til det ressortområde, de engang havde, fordi der er så meget ballade på området, og det, at ministeren stadig væk sidder der, gør, at balladen på en eller anden måde fortsætter, og at opklaringen af sagen kan være med til at generere oplysninger, som ikke er belejlige for regeringen.

Så vi er tilhængere af det her beslutningsforslag og har ikke hørt nogen indvendinger fra denne talerstol, som gør, at vi ikke burde være tilhængere. Jeg kom til den her debat med den tanke, at det nok var et forslag, jeg stillede mig positivt over for, men nogle gange har jeg oplevet, at andre partier har kunnet sige ting, som har gjort, at jeg måtte sige: Okay, det var måske ikke så positivt alligevel. Derfor havde jeg den åbenhed i mit sind, at hvis nu de andre partier sagde noget, som var vægtigt, så ville jeg kunne ændre mening og sige heroppe på talerstolen: Under indtryk af de gode argumenter, der er blevet benyttet af de andre partier, vil vi nu stemme imod beslutningsforslaget, selv om vi egentlig var åbne over for det. Men jeg har ikke hørt nogen gode argumenter imod beslutningsforslaget fra dem, der er imod det. Jeg har kun hørt udenomstale, og derfor ender vi med at stemme for beslutningsforslaget, hvis det kommer til afstemning i Folketingssalen.

Kl. 11:02

Første næstformand (Leif Lahn Jensen):

Jeg siger tak til hr. Ole Birk Olesen. Der er ikke flere spørgsmål. Den næste er fru Mai Mercado fra Det Konservative Folkeparti.

Kl. 11:02

(Ordfører)

Mai Mercado (KF):

Tak, formand. Også tak til Dansk Folkeparti for at fremsætte beslutningsforslaget, og også tak for en god debat – en debat, der måske startede lidt hårdt heroppefra med Socialdemokratiets ordfører, hvor man i hvert fald må sige, at Socialdemokratiet ikke sådan rigtig lod til at anerkende, at der godt kan være en problemstilling. Jeg synes faktisk også, at debatten indtil nu har vist, at det er et af de måske få forslag, hvor de forskellige ordførere også har noget eftertanke, og det synes jeg egentlig er godt.

I dag er der jo en række forskellige værktøjer, hvis man skal undersøge eller kontrollere en minister. De helt almindeligt kendte er, at man giver en næse, en kritik, eller at man fyrer en minister. Men der er jo også den mulighed, at hvis man gerne vil sikre, at man kommer til bunds i en sag, så kan man iværksætte en kommissionsundersøgelse. Jeg synes, det er rigtig godt, at vi har fået den mulighed, at man kan lave hurtigtarbejdende kommissionsundersøgelser på kun 1 år, sådan at det ikke trækker ud i årevis. Og man må jo bare sige, at hvis ikke det havde været for en kommissionsundersøgelse, var hr. Mogens Jensen ikke blevet afhørt eller udspurgt om sine tidligere gerninger som minister. Men det blev han dog immer væk, for det var det redskab, man havde i værktøjskassen.

Så der er et værktøj, men det er vel egentlig også det eneste værktøj, og man må jo sige, at forslagsstillerne har en pointe her: at det er et lidt tungt værktøj at trække op af værktøjskassen. I Det Konservative Folkeparti er vi sådan set optaget af at gøre værktøjskassen bedre. Noget af det, vi har set for os, og som man ikke er kommet i mål med endnu, er faktisk det lovforslag, som regeringen egentlig havde accepteret før valget, nemlig at give mulighed for, at man kan pausere forældelsesfrister for ministre, når en kommissionsundersøgelse er i gang. Jeg havde ikke lige nået at tænke over det til at få stillet spørgsmål til det, men jeg synes i hvert fald, at vi i Udvalget for Forretningsordenen lige skal være opmærksomme på, at det lovforslag kommer. Det er et vigtigt lovforslag.

Men tilbage står altså spørgsmålet om, om der mangler et redskab. Det kan godt ske, at der gør det, og vi vil gerne dykke ned i det. Men sådan som forslaget ligger i dag, kommer vi ikke til at stemme for det, og det er, fordi det her beslutningsforslag også rejser nogle problemstillinger. Som minister – det er blevet sagt flere gange – svarer man inden for ressort, og man får også bistand fra sit eget embedsværk inden for ressort. Så kan man bare lade være med at svare. Ja, men så vil det første spørgsmål jo selvfølgelig være, hvad man skjuler, eller hvad man gerne vil undgå kommer frem.

Men det, som er bekymringen i Det Konservative Folkeparti, er, at med det forslag, som vi læser her, så har man ikke et embedsværk til rådighed til at bidrage til at levere sagsakter, og det gør, at der vil være en indbygget risiko for, at man som minister, som skal svare på et spørgsmål inden for ens tidligere ressort, svarer forkert. Og som minister skal man svare sandfærdigt – det ligger i ministeransvarsloven, for ellers lyver man; enten svarer man sandfærdigt, eller også lyver man – og det vil faktisk kunne betyde, at ministre, som altså ikke har en elefants eller et embedsværks hukommelse, risikerer ikke at tale sandfærdigt og dermed lyve og give urigtige oplysninger over for Folketinget. Og det kan godt give en problemstilling, som der i hvert fald ikke er blevet svaret på heroppefra, for så overtræder man jo ministeransvarsloven. Det må i hvert fald overvejes, inden man stemmer for et sådant beslutningsforslag.

Så en konklusion eller opridsning fra Det Konservative Folkeparti er, at der ikke er mange værktøjer foruden kommissionsundersøgelsen i dag, og der skal meget til, for at man nedsætter en kommission. Men der er også uafklarede spørgsmål, i forhold til hvordan det sikres, at man rent faktisk kan leve op til ministeransvarsloven, som man jo skal. Derfor vil det være vores ønske – og flere andre har også nævnt det – at man i Udvalget for Forretningsordenen kan tage tråden op. I vores gruppe talte vi både om selv at få den drøftelse, men måske også at få nogle input udefra til, hvordan man rent faktisk kan sikre, at man i højere grad kan få ministre i tale, men hvor man altså retssikkerhedsmæssigt ikke stiller dem svært. Så det skal være ordene herfra. Vi håber, vi får en videre drøftelse i Udvalget for Forretningsordenen.

Kl. 11:07

Første næstformand (Leif Lahn Jensen):

Tak. Vi har et enkelt spørgsmål indtil videre fra hr. Morten Messerschmidt. Værsgo.

Kl. 11:07

Morten Messerschmidt (DF):

Tak for den reflekterede tale. Jeg synes, at det både som menneske, men især som politiker, hvor man påtager sig et skæbneansvar også for andre folk, er væsentligt, at man kan sætte sig ud over sig selv. Jeg må indrømme med al respekt, at med de ordførere, der har været på talerstolen, på nær hr. Ole Birk Olesen, er det, som om at hvis man tilhører et parti, der har tradition for at sidde i regering, eller hvis man måske endda selv har siddet som minister, så tænker man mere som minister end som folketingsmedlem – altså tænker mere på: Hvordan ville jeg som minister nu kunne komme i problemer, hvis jeg af Folketinget blev spurgt om noget, jeg havde gjort i en tidligere embedsførelse?

Der vil jeg bare mane til og bede om, at vi tænker som Folketing. Det er altså ikke vores opgave som dem, der kontrollerer regeringen, at finde ud af, hvordan en minister skal undslå sig for at svare på noget, hun måtte have gjort i en tidligere ministerrolle. Så jeg vil gerne høre mere konkret, hvad det er for nogle ting, fru Mai Mercado tænker der skal ændres her, før Det Konservative Folkeparti kan bakke op om forslaget.

Kl. 11:08

Første næstformand (Leif Lahn Jensen):

Ordføreren.

Kl. 11:08

Mai Mercado (KF):

Jamen jeg ser ikke for mig, at vi kommer til at bakke op om det forslag, der ligger her, og jeg synes, det er svært at se vejen frem for at udvikle et nyt redskab, det skal jeg også sige. Men vi vil være åbne over for det, og det, vi almindeligvis plejer at gøre og også har gjort på andre områder, er jo at tage en drøftelse i Udvalget for Forretningsordenen for at se, om der derigennem  kan være nye redskaber. Det har vi faktisk gjort så sent som i den sidste periode, hvor vi både fik nedsat Granskningsudvalget, men faktisk også fik mulighed for at lave nye typer af parlamentariske undersøgelser. Så Udvalget for Forretningsordenen har jo tidligere været brugt til både at forstærke den parlamentariske kontrol og sikre, at man kan føre bedre kontrol med regeringen.

Kl. 11:09

Første næstformand (Leif Lahn Jensen):

Spørgeren.

Kl. 11:09

Morten Messerschmidt (DF):

Jo, men hvorfor kan vi ikke bare tage den snak her? Jeg går ikke ud fra, at der er nogen, der forestiller sig, at man skal iværksætte en kommissionsundersøgelse eller en granskningsundersøgelse for at spørge, hvad transportministeren, der meget belejligt lige er blevet transportminister, måtte have ment, da hun for en måned siden var forsvarsminister, men kun er blevet transportminister, fordi regeringen nu skal have afviklet et EU-forsvarsforbehold. Altså, det ville jo være nonsens.

Ordføreren startede med at sige, at man gerne ville udvide værktøjskassen, og så kommer hun med et våben, som det jo kræver ti værktøjskasser at rumme. Så hvad er det for nogle nye stykker værktøj, man forestiller sig i Det Konservative Folkeparti, hvis ikke det her fuldstændig tilgængelige forslag er et af dem?

Kl. 11:10

Første næstformand (Leif Lahn Jensen):

Ordføreren.

Kl. 11:10

Mai Mercado (KF):

Jo, i Det Konservative Folkeparti tillader vi os også at se nuanceret på tingene, og det er både det at veje for og imod. Og jeg kan godt forstå, at forslagsstillerne helst vil veje på den ene vægt og veje de ting, som ligger til gunst for beslutningsforslaget, og jeg synes også – som jeg sagde i min indledende tale – at der er gode tanker i beslutningsforslaget og også den eftertanke, som man sidder med, når man hører de andre indlæg.

Men jeg synes, at drøftelsen rettelig bør tages i Udvalget for Forretningsordenen, hvor man jo lige præcis kan tillade sig at komme ned og være nuanceret, og hvor man både kan udfordre de redskaber, der er, men også kan udvikle nye. Det er det svært at gøre fra Folketingets talerstol.

Kl. 11:10

Første næstformand (Leif Lahn Jensen):

Så siger vi tak til fru Mai Mercado – der er ikke flere spørgsmål – og velkommen til hr. Peder Hvelplund fra Enhedslisten.

Kl. 11:10

(Ordfører)

Peder Hvelplund (EL):

Tak for det, formand, og tak til Dansk Folkeparti for at fremsætte det her beslutningsforslag. Det handler om noget meget væsentligt, nemlig om de arbejdsbetingelser, vi som Folketing har for at kunne udføre vores opgave i forhold til at kunne kontrollere den til enhver tid siddende regering. Og der skal jo ikke herske nogen tvivl om, at vi gerne så, at de muligheder blev styrket.

Det kunne både handle om at tilbagerulle stramningerne i offentlighedsloven, og det kunne handle om at styrke muligheden for, at et kvalificeret mindretal kunne igangsætte parlamentariske undersøgelser, men det kunne også være et redskab som det her. Det er selvfølgelig klart, at det, når det handler om at kunne stille spørgsmål til ministre på tidligere ressortområder, så er et område, man skal tilgå med stor forsigtighed, fordi det jo kan have nogle temmelig alvorlige konsekvenser, og derfor må jeg også tilstå, at jeg har haft mine tvivl i forhold til det her forslag, men jeg synes faktisk, at det, som det er beskrevet her, er rimelig oplagt, og at det er noget, som vi fra Enhedslistens side vil kunne bakke op omkring.

For det centrale er jo, at man her stadig væk får muligheden for at stille spørgsmål til ministrene, og at man stiller spørgsmål til regeringen, men at man også har muligheden for at kunne stille spørgsmål til en minister på et tidligere ressortområde. Og som sagt vil det være sådan, at en minister altid vil kunne undslå sig for at svare og sige, at man ikke ser sig i stand til at svare, når man netop gør gældende, at ministeransvarlighedsloven selvfølgelig stadig væk gælder, og derfor skal man netop sikre, at man afgiver et fyldestgørende svar, men den mulighed er der jo så også, altså at det kan en regering, en minister altid vælge at benytte sig af. Derfor er spørgsmålet, om vi i Folketinget skal pålægge os selv det benspænd, at vi ikke har den mulighed, når det til stadighed vil være sådan, at en minister kan afslå at svare eller undslå sig for at svare, men at det netop kan være med til at kvalificere den demokratiske debat, i forhold til at spørgsmålet kan stilles, og ministeren vil så også skulle forholde sig til det, enten ved at svare eller ved at sige, at det ser man sig ikke i stand til, eller at det vil man ikke.

Så derfor har jeg svært ved at se, hvad argumentet imod forslaget skulle være. For det er ikke noget, hvor vi påtvinger nogen at gøre noget, vi udsætter ikke nogen for en procesrisiko i forhold til en ministeransvarlighedslov, og det er stadig væk de samme betingelser, der skal gøre sig gældende, men vi fjerner det benspænd, der ligger for vores arbejde, i forhold til at vi ikke har den mulighed for at gøre det. Og jeg så gerne, at jeg som folketingsmedlem selv kunne definere, om jeg ønsker at stille et spørgsmål, og at det så ligesom må være op til regeringen, ministeren, at vurdere, hvordan der skal svares på det, præcis som vi gør det hernede i Folketingssalen, hvor vi også har muligheden for at stille spørgsmål til folketingsmedlemmer på alle mulige områder, og så kan man jo selv vælge, i hvilket omfang man ønsker at svare.

Det er klart, at der er nogle særlige regler, der gør sig gældende for ministre, eftersom de er underlagt ministeransvarlighedsloven, men de vil også fortsat have den mulighed, at de kan sige, at det her ønsker de ikke at svare på. Så den eneste indvending, man kan have, er, at det måske vil være begrænset, hvor stor en effekt det vil have i virkelighedens verden, altså hvor meget det her redskab vil blive brugt, og hvor stor en effekt man vil få af det. Men jeg har svært ved at se et principielt argument imod det, netop fordi det giver muligheden for, at vi som folketingsmedlemmer får et yderligere redskab, som vi kan bruge i forhold til den vigtige opgave, der ligger i at kontrollere den til enhver tid siddende regering.

Så vi kommer til at bakke op om beslutningsforslaget, som det ligger her, men vi indgår selvfølgelig også gerne i de drøftelser af de spørgsmål, der er blevet rejst af andre ordførere.

Kl. 11:14

Første næstformand (Leif Lahn Jensen):

Vi siger tak til hr. Peder Hvelplund. Der er ikke nogen spørgsmål. Den næste er fru Christina Olumeko fra Alternativet.

Kl. 11:15

(Ordfører)

Christina Olumeko (ALT):

Tak for ordet. Først og fremmest vil vi i Alternativet gerne takke Dansk Folkeparti for at tage en vigtig problemstilling op. Det er helt nødvendigt og centralt i det fungerende demokrati, at Folketinget har gode rammer for at føre kontrol med den udøvende magt, som i det her tilfælde er regeringens ministre.

I Alternativet anerkender vi fuldt ud den problemstilling, at ministre ikke kan stilles spørgsmål til ressortområder, som de tidligere har beskæftiget sig med. I et land, hvor ministerrokader i de seneste år er blevet meget hyppige, sker det ofte, at Folketinget har spørgsmål til en tidsperiode, som den siddende minister ikke har haft ansvaret for. Det betyder, at ministre kan undgå kritiske spørgsmål og forklare sig med, at de ikke var ministre på det tidspunkt, som spørgsmålet vedrører, ligesom det bliver svært at stille en minister til ansvar for noget, som er sket på et tidligere ministerområde.

Vi ser dog med forslaget en risiko for, at folketingsspørgsmål vil blive brugt uhensigtsmæssigt i et omfang, hvor siddende ministre forhindres i at udføre deres ministerarbejde. Samtidig mener vi, at det kan blive meget svært for ministre at svare på spørgsmål vedrørende tidligere ministerembeder, simpelt hen fordi de ikke længere har adgang til det respektive embedsværk. På den anden side mener vi, at forslaget kan styrke Folketingets kontrol med regeringen, og det er som sagt centralt.

Spørgsmålet er dog, om vi kan opnå bedre rammer for Folketingets kontrol med andre og bedre midler. Vi har i Alternativet eksempelvis foreslået, at man kan styrke Folketingets Lovsekretariat, således at Folketinget har egne ressourcer til at vurdere lovforslag. Vi har også foreslået, at et mindretal skal kunne oprette undersøgelseskommissioner, ligesom det før har været diskuteret, om Folketinget skal have mulighed for at lave parlamentariske høringer, hvor både embedsfolk og ministre kan stilles spørgsmål.

Jeg vil slutte af med at sige, at vi i Alternativet i dag ikke er afklarede omkring forslaget. Vi ser frem til en rigtig god debat, og vi lytter opmærksomt til de fordele og ulemper, som også i dag er blevet præsenteret, og vi ser frem til at blive klogere sammen med jer.

Kl. 11:17

Første næstformand (Leif Lahn Jensen):

Der er ingen spørgsmål. Jeg siger tak til fru Christina Olumeko. Den næste på talerstolen er fru Mette Thiesen, uden for grupperne, som privatist. Velkommen.

Kl. 11:17

(Privatist)

Mette Thiesen (UFG):

Tak. Jeg vil egentlig ikke sige så meget, for der er sagt rigtig meget godt heroppefra. Jeg synes altid, at man som folketingsmedlem skal trykteste forslag, der kommer herinde, i forhold til hvad man egentlig selv ville gøre, før man sad i Folketinget – hvad ville man selv tænke om det? Eventuelt kunne man trykteste det hos nogen, som ikke sidder i Folketinget, som ikke er herinde bag de tykke mure på Christiansborg. Ville de egentlig synes, at det her ville være ganske fornuftigt?

Det her er jo et af de der forslag, hvor jeg tænker, at man ikke kunne få et eneste menneske inde på Strøget til at sige, at det var dårlig idé, for man vil netop sikre sig, at der ikke er viden, der går tabt. Derfor synes jeg også, det er et rigtig godt forslag, og jeg støtter det selvfølgelig.

Kl. 11:18

Første næstformand (Leif Lahn Jensen):

Jeg siger tak til fru Mette Thiesen. Der er ingen spørgsmål. Så er det ordføreren for forslagsstillerne, hr. Morten Messerschmidt fra Dansk Folkeparti. Velkommen til.

Kl. 11:18

(Ordfører for forslagsstillerne)

Morten Messerschmidt (DF):

Tak, formand. Det her er jo ikke noget stort forslag. Vi har allerede, som det har været nævnt af andre ordførere, masser af muligheder for at indkalde i samråd, stille spørgsmål osv. osv. – men ikke desto mindre finder jeg, at det er et nødvendigt forslag. Og jeg vil bare lige læse op, hvad det var for et spørgsmål, jeg tilbage i maj 2022 af Folketingets Administration fik afvist at måtte stille hernede til fru Trine Bramsen. Spørgsmålet lød: Hvorfor har ministeren skiftet holdning til det danske forsvarsforbehold, i forhold til hvad hun mente som forsvarsminister, og kan det skyldes, at danskerne skal til folkeafstemning den 1. juni 2022?

Det spurgte jeg altså om i maj. På det tidspunkt var hr. Morten Bødskov så blevet forsvarsminister. Jeg har bare svært ved at forstå, hvordan hr. Morten Bødskov skulle kunne svare på, hvorfor fru Trine Bramsen havde skiftet holdning til det danske forsvarsforbehold, i forhold til hvad fru Trine Bramsen havde ment som forsvarsminister. Altså, jeg tror ikke, at der er en eneste af de meget, meget dygtige embedsmænd ovre i Forsvarsministeriet, som var i stand til at give et fyldestgørende svar, som hr. Morten Bødskov så kunne have formidlet videre. Og derfor ville det da være mere end relevant i en situation, hvor man beder danskerne om at tage stilling til, om vi skal bevare eller vi skal afvikle et forsvarsforbehold, og hvor vi har en forsvarsminister, som åbenlyst har skiftet holdning til spørgsmålet, at vi som folketingspolitikere og som Folketing kunne få lov til at spørge om det.

Men det fik jeg at vide at jeg ikke måtte; ikke af regeringen, ikke af fru Trine Bramsen som minister, ikke af hr. Morten Bødskov som minister, men af vores eget embedsværk her i Folketinget. Jeg forstår simpelt hen ikke, hvorfor vi laver – for at bruge hr. Peder Hvelplunds udtryk – det benspænd for os selv. Og jeg er ikke blevet klogere, må jeg sige, igennem de ordførertaler, der har været holdt her i dag. Tværtimod tror jeg, at jeg vil give en undskyldning til Socialdemokratiets ordfører, for jeg tror i virkeligheden, at han holdt den mest forklarende tale om, hvorfor han stemmer nej til det her. Han sagde gentagne gange: Jeg forstår det ikke, jeg forstår det ikke. Og man er jo ikke forpligtet ud over sine evner. Men de øvrige ordførere har ikke tilkendegivet, at det er, fordi de ikke har forstået forslaget; de synes bare, at det er naturligt – tilsyneladende – at Folketinget laver det benspænd for sig selv.

Det her handler jo ikke kun om fru Trine Bramsen og afstemningen om forsvarsforbeholdet. Det er altså en relativt sædvanlig ting, at Folketinget med de regler, der gælder i dag, lægger begrænsninger ind for, hvad vi så må foretage os, hvad vi må spørge om for at kontrollere ministrene. Jeg kan huske en sag – det var ligeledes hr. Morten Bødskov – som handlede om beregningsgrundlaget for hybridbiler, hvor det var kommet frem, at en dansk undersøgelse godtgjorde, at pluginbiler ikke var grønne. Der havde den tidligere skatteminister sagt nogle interessante ting, man lavede et belejligt skifte, og Folketinget kunne ikke stille spørgsmål til det, som den tidligere skatteminister havde sagt.

Vi har også oplevet det i forhold til statsministeren, hvor statsministeren i den tidligere regering – fru Mette Frederiksens etpartiregering – har vægret sig ved at svare på spørgsmål om, hvad der er foregået i hendes ministerium i forhold til den praksis, der har været, om at slette sms'er, og har henvist til justitsministeren. Vi kunne ikke gøre noget ved det.

Vi har oplevet det på en række områder, og jeg føler mig overbevist om, at alle kollegaer, der har siddet i Folketinget, måske bare en årrække, vil have oplevet det her. Og det er jo ikke, fordi ministre skal på gyngende grund, og det er jo ikke, fordi vi hele tiden prøver at få en minister til at sige noget, vi så efterfølgende kan holde hende op på og sige: Det var usandt, der er ministeransvar osv. Det er slet ikke det, det handler om. En minister må selvfølgelig forventes at have styrke nok til at kunne sige: Prøv nu at høre, kære venner, det er ikke mig, der kan give det mest fyldestgørende svar. Og det er helt rimeligt. Det sker jo hver eneste dag. Og så accepterer vi det som folketingsmedlemmer og siger: Fint, vi vil egentlig gerne høre, hvad regeringens holdning er. Vi vil faktisk gerne blive klogere på den her sag. Og så accepterer vi jo at stille spørgsmålet til en anden minister – eller gøre det på en anden måde.

Men det, som det her forslag handler om, er, når man som regering forsøger at undslå sig for den kontrol fra Folketingets side, som er vores grundlovsgivne forpligtelse. Og der kan jeg ikke forstå, og der har hr. Leif Lahn Jensen og jeg så noget tilfælles, hvorfor det er Folketingets regler, der skal lave det benspænd. Det er jo fint, hvis man gerne vil have en refleksion i Udvalget for Forretningsordenen, som jeg hører Det Konservative Folkeparti lægger op til. Det ser jeg meget, meget gerne. Det er også rigtig fint, hvis vi kan finde nogle andre værktøjer, hvormed vi kan forøge Folketingets muligheder for at kontrollere regeringen.

Kl. 11:23

Men det her er ikke en stor sag; det er ikke noget, der burde være kontroversielt. Jeg vil nærmest sige, at det må være en fortalelse, at man har valgt at formulere forretningsordenen på den måde, man har gjort i dag, for der er jo ikke tale om, at vi nærmest skal hive afgåede ministre op af graven, for at de så skal stå til ansvar for, hvad de sagde for 20 år siden. Det, der er tale om, er, at det er siddende ministre, altså i de tilfælde, hvor man inden for en regering foretager en rokade for at undslå sig for, at Folketinget har mulighed for at kunne stille de relevante spørgsmål.

Og selvfølgelig, hvis det bliver af teknisk art, eller hvis man har brug for bistand osv., vil Folketinget være forstående over for, at der så er andre, der skal på banen. Det er vi jo også, når vi f.eks. har samråd. Det er jo ikke ualmindeligt, at vi kalder en minister i samråd, men at det så ofte er embedsfolk, der sidder og forklarer, al den stund at embedsmændene meget ofte har en mere detaljeret og sådan mere fagligt baseret indsigt, end en minister måske har. Så når Folketinget er ude efter sagkundskab, fungerer det jo godt nok – det kan vi sagtens finde ud af. Men modsat bør reglerne altså også give mulighed for, at vi i politiske sager kan stille spørgsmål af den art her.

Så jeg håber, at debatten her har gjort folk lidt klogere på forslaget, på intentionerne. Det er faktisk ikke et forsøg på at genere nogen; det er faktisk et forsøg på at styrke Folketinget – ikke fra mus til gorilla, men bare med et lille værktøj, som jeg synes ville være naturligt. Så jeg håber, at vi i den proces, der nu kommer, kan tale om tingene, og at det her på den ene eller anden måde kan finde vej ind i forretningsordenen. Tak, formand.

Kl. 11:25

Første næstformand (Leif Lahn Jensen):

Vi siger tak til hr. Morten Messerschmidt.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udvalget for Forretningsordenen. Hvis ingen gør indsigelse, betragter jeg dette som vedtaget.

Det er vedtaget.

Kl. 11:25

Meddelelser fra formanden

Første næstformand (Leif Lahn Jensen):

Der er ikke mere foretage i dette møde.

Folketingets næste møde afholdes tirsdag den 31. januar 2023, kl. 13.00.

 Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 11:26).
