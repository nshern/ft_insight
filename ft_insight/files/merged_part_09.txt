

6. møde

Tirsdag den 13. december 2022 kl. 13.00

Dagsorden

1) 2. (sidste) behandling af beslutningsforslag nr. B 4:

Forslag til folketingsbeslutning om ændring af forretningsorden for Folketinget og om ophævelse af folketingsbeslutning om nedsættelse af et udvalg vedrørende grønlandske forhold og folketingsbeslutning om nedsættelse af et udvalg vedrørende færøske forhold. (Opfølgning på visse af EU-reformgruppens anbefalinger og ændring af Færøudvalgets og Grønlandsudvalgets retsgrundlag).

Af Udvalget for Forretningsordenen.

(Forslag som fremsat (i betænkning) 05.12.2022. 1. behandling 08.12.2022).

2) 1. behandling af beslutningsforslag nr. B 5:

Forslag til folketingsbeslutning om iværksættelse af en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten.

Af Pernille Vermund (NB) m.fl.

(Fremsættelse 08.12.2022).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Søren Egge Rasmussen (EL) m.fl.:

Beslutningsforslag nr. 7 (Forslag til folketingsbeslutning om en ambitiøs strategi for energieffektiviseringer og energibesparelser frem mod 2030).

Pia Kjærsgaard (DF) m.fl.:

Beslutningsforslag nr. 8 (Forslag til folketingsbeslutning om at indføre et forbud for elever og ansatte mod at bære islamisk tørklæde i grundskolen).

Søren Søndergaard (EL) og Karsten Hønge (SF) m.fl.:

Forespørgsel nr. 1 (Vil regeringen tage initiativ til, at Danmark anlægger et annullationssøgsmål i henhold til EUF-traktatens artikel 263 med henblik på at få EU-direktivet om mindstelønninger kendt ugyldigt og sikre, at dette sker inden deadlinen den 18. januar 2023?).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 2. (sidste) behandling af beslutningsforslag nr. B 4:

Forslag til folketingsbeslutning om ændring af forretningsorden for Folketinget og om ophævelse af folketingsbeslutning om nedsættelse af et udvalg vedrørende grønlandske forhold og folketingsbeslutning om nedsættelse af et udvalg vedrørende færøske forhold. (Opfølgning på visse af EU-reformgruppens anbefalinger og ændring af Færøudvalgets og Grønlandsudvalgets retsgrundlag).

Af Udvalget for Forretningsordenen.

(Forslag som fremsat (i betænkning) 05.12.2022. 1. behandling 08.12.2022).

Kl. 13:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:01

Afstemning

Formanden (Søren Gade):

Der stemmes om forslagets endelige vedtagelse. Afstemningen starter.

Afstemningen slutter.

Forslaget til folketingsbeslutning er enstemmigt vedtaget med 109 stemmer.

[For stemte 109 (S, V, M, SF, DD, LA, KF, EL, RV, ALT, NB, DF og Mette Thiesen (UFG), imod stemte 0, hverken for eller imod stemte 0.]

Det sidste punkt på dagsordenen er:

2) 1. behandling af beslutningsforslag nr. B 5:

Forslag til folketingsbeslutning om iværksættelse af en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten.

Af Pernille Vermund (NB) m.fl.

(Fremsættelse 08.12.2022).

Kl. 13:02

Forhandling

Formanden (Søren Gade):

Jeg må bede om ro om i salen.

Der er som bekendt ingen minister på dette område. Det er Folketingets eget ansvar, og jeg vil derfor lytte opmærksomt til debatten om forslaget, der skal behandles i Udvalget for Forretningsordenen.

Samtidig vil jeg gøre opmærksom på, at vi i dag tager hul på en forsøgsordning, hvor ordføreren for forslagsstillerne på private beslutningsforslag får mulighed for at få ordet til en begrundelse af forslaget – altså som det allerførste under førstebehandlingen.

Taletiden for begrundelsen er 2 minutter, og andre medlemmer kan derfor ikke tage korte bemærkninger til begrundelsen. Forsøgsordningen vil gælde i dette folketingsår og det næste folketingsår. Og jeg kan forstå på forslagsstilleren af det beslutningsforslag, vi behandler i dag, at forslagsstilleren ikke ønsker at benytte sig af denne mulighed.

Forhandlingen er derfor åbnet, og den første ordfører er hr. Rasmus Stoklund fra Socialdemokratiet.

Kl. 13:03

(Ordfører)

Rasmus Stoklund (S):

Tak, formand. Med beslutningsforslaget ønsker Nye Borgerlige, at Folketinget iværksætter en advokatvurdering på baggrund af Minkkommissionens beretning.

Forløbet omkring håndteringen af aflivningen af mink er grundigt belyst, og minksagen har haft konsekvenser for både ministre og embedsmænd. I forbindelse med debatten om beslutningsforslaget synes jeg, det er værd at minde om baggrunden for, at minkene blev aflivet, nemlig risikovurderingen fra Statens Serum Institut. Her lød konklusionen:

En fortsat minkavl under en igangværende covid-19-epidemi indebærer en betydelig risiko for folkesundheden, herunder for mulighederne for at forebygge covid-19 med vacciner.

Situationen var altså dybt alvorlig, og som professor i klinisk mikrobiologi Hans Jørn Kolmos sagde i Debatten DR 2, var der mange nordjyder, som blev smittet i lokalsamfundet med den her minkvariant. Den fandt ind på plejehjemmene, der var dødsfald, og der var mange flere, som blev alvorligt syge. Det var alvor. Citat slut.

Flere end 4.000 danskere blev smittet med coronavarianter fra mink. Da det så værst ud i Nordjylland, var omtrent 60 pct. af alle positive coronasvar minkrelaterede. Samtidig var dansk erhvervsliv truet på eksporten, briterne stoppede al dansk indrejse, og Kina satte import fra Danish Crown på hold, og derfor skulle det gå stærkt. Men havde regeringen vidst, at der manglede lovgivning i zone 3, var det selvfølgelig blevet sagt straks. Det var samtidig regeringen selv, der blev opmærksom på fejlen, og som straks gik i gang med at rette op på den.

Det er dog en ret lille andel af de mange millioner mink, som blev aflivet, der blev aflivet uden lovhjemmel. De fleste mink blev aflivet lovligt i de såkaldte smittezoner, altså zone 1 og 2. Det var nogle relativt få tusinde mink i zone 3, som blev krævet aflivet, inden problemet med hjemmel stod klart. Myndighederne deltog i øvrigt heller ikke i nogen aflivninger, hvor der manglede hjemmel.

Efter at fejlen omkring den manglende hjemmel blev opdaget, rettet og beklaget, blev granskningskommissionen nedsat. Kommissionen afhørte herefter politikere såvel som embedsmænd, gennemgik store mængder materiale og afleverede sin ni bind lange beretning i sommer. I beretningen kommer kommissionen med en markant kritik af den proces, der gik forud for regeringens beslutning om at aflive alle mink i Danmark. Men i forhold til statsministeren afviser kommissionen, at hun var vidende om, at det, hun sagde på pressemødet den 4. november 2020, var vildledende. Statsministeren har derfor ikke haft forsæt til at bryde loven.

Kommissionen bekræfter i sin beretning dermed grundlæggende det, regeringen og statsministeren hele tiden har sagt, altså at statsministeren ikke vidste, at der manglede hjemmel til beslutningen. Kommissionen bekræfter også, at det, statsministeren har oplyst til Folketinget om sagen, er korrekt. Hun har overholdt sin sandhedspligt.

Kommissionens beretning giver heller intet grundlag for at tale om grov uagtsomhed. I almindelighed kan ministre ikke forventes at kende til kompliceret speciallovgivning. De må med rette kunne forvente, at de advares af embedsværket, hvis der er noget under opsejling, der er i karambolage med loven. Myndighederne havde i øvrigt arbejdet med aflivningen af mink siden juni 2020, og især i måneden op til pressemødet den 4. november 2020 havde man i Fødevareministeriet arbejdet med forskellige scenarier for håndteringen af mink. På den baggrund kan statsministeren naturligt have haft en forventning om, at myndighederne havde haft den nødvendige tid.

Ikke desto mindre var der tale om en fejl – en fejl, som var alvorlig og kritisabel, og som er blevet beklaget mange gange, og som har haft en række konsekvenser: konsekvenser for den daværende ansvarlige minister, som tidligt forlod sin post, konsekvenser, da et flertal inklusive Socialdemokratiet på baggrund af beretningen besluttede, at statsministeren og den forhenværende fødevareminister skulle have næser for deres håndtering af sagen. Sagen blev dermed lukket med en parlamentarisk kritik før sommerferien, som Socialdemokratiet også stemte for, og regeringen lagde herefter op til en række fremadrettede initiativer, så vi undgår, at noget lignende kan ske i fremtiden.

I forhold til en vurdering af kommissionens rapport er det et helt centralt spørgsmål, hvad ministre ved, og hvad de har fået at vide af deres embedsværk. Her er kommissionens konklusion klar: Statsministeren vidste ikke, at der manglede hjemmel. Det er afgørende for ansvaret og derfor også fremhævet af en række juridiske eksperter, som i øvrigt næsten enstemmigt er rørende enige om, at der ikke er grundlag for en rigsret. Senest har tre professorer inden for forvaltningsret, statsret og strafferet endda hen over 30 sider gennemlyst spørgsmålene. De tre rigsretssager, der hidtil har ført til dom i Danmark, har netop ført til dom, fordi den anklagede minister har ageret groft uagtsomt eller handlet med forsæt. Minkkommissionens beretning efterlader en konklusion, som hverken efterlader indtryk af grov uagtsomhed eller forsæt.

Det bringer mig afslutningsvis til en mere overordnet betragtning, nemlig at det ikke er og efter vores mening ikke bør være vanen, at Folketinget inddrager advokatbistand til at håndtere kommissionsrapporter. Det har man ikke haft tradition for at gøre, og det mener vi heller ikke at man bør begynde på nu. Der kan være særlige tilfælde, hvor ekstern bistand bliver nødvendig, fordi der er tegn på, at der er blevet begået lovovertrædelser, men det er der ikke i denne sag, og det er fuldstændig i tråd med ministeransvarlighedslovens ånd, at Folketinget selv håndterer og placerer et politisk ansvar på baggrund af en kommissionsrapport. På den baggrund kan Socialdemokratiet ikke støtte beslutningsforslaget.

Kl. 13:08

Formanden (Søren Gade):

Tak for det. Der er en række spørgere, og jeg giver først ordet til hr. Peter Skaarup, Danmarksdemokraterne.

Kl. 13:08

Peter Skaarup (DD):

Tak for indledningen her af Socialdemokratiets ordfører. Vi står nu i en situation, hvor det ser ud, som om der er partier, der nu vakler – altså ikke vil have en uvildig advokatundersøgelse af minksagen. Jeg kunne godt tænke mig at høre ordføreren fra Socialdemokratiet, om det er et krav, som Socialdemokratiet og den fungerende statsminister, kan man sige, har stillet, nemlig at for at komme med i en regering kan man ikke stå fast på en uvildig advokatundersøgelse af minksagen.

Kl. 13:09

Formanden (Søren Gade):

Ordføreren.

Kl. 13:09

Rasmus Stoklund (S):

Jeg har ikke deltaget i regeringsforhandlingerne, og jeg har heller ikke nogen kommentar til regeringsforhandlingerne, men der er jo ikke noget som helst nyt under solen fra Socialdemokratiets side i den her sag – altså, vi står på den samme position, som vi har stået på hele vejen igennem. Vi mener, at den her sag blev afsluttet parlamentarisk før sommerferien i det udvalg, hvor vi vedtog næser og udtalte en kritik.

Kl. 13:09

Formanden (Søren Gade):

Så er det hr. Peter Skaarup for en opfølgning.

Kl. 13:09

Peter Skaarup (DD):

Hvis man har rent mel i posen, var det så ikke meget godt, at der kom en uvildig advokatvurdering af minksagen, sådan at vi en gang for alle kunne få konstateret, om den fungerende statsminister er skyldig eller uskyldig?

Kl. 13:10

Formanden (Søren Gade):

Ordføreren.

Kl. 13:10

Rasmus Stoklund (S):

Vi har fuldstændig rent mel i posen, og jeg mener faktisk, at uanset hvilket stykke papir man får lagt foran sig, er man jo selv nødt til at læse konklusionerne på det, og det er det, der er Folketingets opgave i den her sammenhæng. Det er fuldstændig i ministeransvarlighedens ånd – det er det, der er opgaven – og når vi nu har nogle konklusioner, der siger, at statsministeren ikke var klar over, at der manglede lovhjemmel, og at hun ikke kunne forventes at kende til speciallovgivning på det her område, så er der jo sådan set ikke noget at komme efter her, hvis man læser den juridiske faglitteratur inden for det her felt.

Kl. 13:10

Formanden (Søren Gade):

Så er det fru Mai Mercado fra Det Konservative Folkeparti.

Kl. 13:10

Mai Mercado (KF):

Dengang vi behandlede Instrukskommissionen, var det meget magtpåliggende for Socialdemokratiet, at der blev lavet en juridisk ansvarsvurdering. Det var ikke nok, at det bare var politisk; der skulle laves en juridisk vurdering.

Hvad har ændret sig? Hvorfor er det, at der ikke skal laves en juridisk vurdering af det politiske ansvar, når man har en statsminister, som groft har vildledt befolkningen?

Kl. 13:11

Formanden (Søren Gade):

Ordføreren.

Kl. 13:11

Rasmus Stoklund (S):

Først vil jeg sige, at når man bruger formuleringen groft vildledt i beretningen, henviser det jo til, at det er en sag af alvorlig karakter. Det henviser ikke til, at man mener, at statsministeren har vildledt for at vildlede. Det er jo også en af de bemærkninger, der fremgår af kommissionens beretning. Det er den ene del.

Den anden del er, at Folketinget jo masser af gange har modtaget kommissionsrapporter, uden at man har fået advokatvurderinger ud af dem. Vi mener ikke, det er relevant her, fordi der ikke er noget i konklusionerne i den kommissionsberetning, vi har modtaget, der peger i retning af, at der er nogen, der har gjort noget med forsæt eller groft uagtsomt.

Kl. 13:11

Formanden (Søren Gade):

Fru Mai Mercado.

Kl. 13:12

Mai Mercado (KF):

Men kan ordføreren så forstå, hvorfor rigtig mange vælgere, som har stemt, nu sidder med opfattelsen af, at man altså bare kan veksle politisk ansvar for en minkskandale til ministerbiler? Og har Socialdemokratiets pris været så høj, at man altså tager så mange partier med ind, at man nu får et flertal, således at man kan undgå nogen sinde at få stillet den statsminister til ansvar?

Kl. 13:12

Formanden (Søren Gade):

Ordføreren.

Kl. 13:12

Rasmus Stoklund (S):

Socialdemokratiet har haft den samme linje i den her sag hele vejen igennem. Vi har ikke ændret position på noget tidspunkt, og derfor har vælgerne jo vidst den 1. november, hvis de gik ned og stemte på Socialdemokratiet, hvad vores indstilling og holdning har været i den her sag. Og jeg mener sådan set, at når man læser konklusionerne i den her rapport, som jeg nu har nævnt et par gange, og det fremgår, at statsministeren ikke var klar over, at der manglede lovhjemmel, så ville det være underligt at begynde at få advokater til at læse det samme og så gengive det samme synspunkt.

Kl. 13:13

Formanden (Søren Gade):

Tak for det. Og det er nu hr. Ole Birk Olesen fra Liberal Alliance.

Kl. 13:13

Ole Birk Olesen (LA):

Minkskandalen handler om nogle tusinde mink, som blev aflivet ulovligt af myndighederne, sådan som hr. Rasmus Stoklund sagde på talerstolen. Den handler også om millioner af mink, som blev aflivet af avlerne selv, fordi Socialdemokratiet stillede dem i udsigt, at hvis de gjorde det hurtigt, så ville de få en særlig bonus, en pengebonus, og denne bonus var også ulovlig. Og regeringen blev ved med at love den pengebonus, efter at det var gået op for regeringen og statsministeren, at man ikke havde lovhjemmel til at gøre det. Så disse millioner af mink, som blev aflivet, fordi man stillede en ulovlig pengebonus i udsigt, var også en del af minkskandalen.

Mit spørgsmål er: Når Minkkommissionen har lavet sin redegørelse, hvorfor er det så Socialdemokratiet meget magtpåliggende, at Folketinget ikke må hyre advokater til at vurdere, om Minkkommissionens redegørelse giver anledning til at rejse en rigsretssag?

Kl. 13:14

Formanden (Søren Gade):

Ordføreren.

Kl. 13:14

Rasmus Stoklund (S):

For det første er det jo forkert, når hr. Ole Birk Olesen siger, at myndighederne har aflivet mink ulovligt. Altså, myndighederne deltog ikke i aflivning af mink i perioden fra den 4. til den 8.-9. november. Altså, det var ikke myndighederne, der aflivede mink i den periode; det er forkert.

For det andet er grunden til, at vi ikke mener, at man skal hyre advokater, jo, at når vi har fået en kommissionsberetning i ni bind, der konkluderer, at statsministeren ikke har vidst, at der manglede lovhjemmel, og der ikke er noget, der peger i retning af grov uagtsomhed eller andet, fordi der ikke var nogen advarselslamper, der var blevet tændt over for statsministeren, så er der jo ikke noget grundlag for at hyre nogen advokater. Det har heller ikke været traditionen, når Folketinget har modtaget kommissionsrapporter; traditionen har aldrig været, at man så hyrede advokater til at læse rapporterne for sig.

Kl. 13:14

Formanden (Søren Gade):

Hr. Ole Birk Olesen.

Kl. 13:14

Ole Birk Olesen (LA):

Tiden er ikke til de faktuelle detaljer lige nu. Jeg skal have svar på spørgsmålet: Hvorfor er det meget magtpåliggende fra Socialdemokratiets side, at Folketinget ikke beder advokater om at hjælpe sig med at vurdere, om der ville kunne falde dom ved en rigsretssag – altså om der ville kunne falde dom ved en rigsretssag? For sagen er jo bestemt ikke så klar, som hr. Rasmus Stoklund siger. Der er masser af eksperter derude, der mener, at det ville kunne føre til det – ikke fordi statsministeren nødvendigvis gjorde det af ond vilje, men fordi statsministeren ikke havde omsorg nok for, at tingene skulle foregå ordentligt.

Kl. 13:15

Formanden (Søren Gade):

Ordføreren.

Kl. 13:15

Rasmus Stoklund (S):

Det er jo ikke rigtigt, at der er masser af eksperter, der mener det. Altså, den helt generelle opfattelse blandt folk med juridisk ekspertise inden for de her felter er jo, at der ikke er noget grundlag for en rigsret her. Det er jo det billede, der står tilbage, også hvis man følger med i den offentlige debat. Spørger man landets juraprofessorer, er det det langt dominerende flertal, der har den opfattelse.

Derfor har jeg lidt svært ved at se, hvad det skulle føre til, at man fik nogle advokater til at læse en beretning, hvor der er nogle konklusioner, som Folketinget jo i forvejen har mulighed for at læse selv, nemlig at statsministeren ikke var klar over, at der manglede lovhjemmel.

Kl. 13:16

Formanden (Søren Gade):

Tak for det. Og nu er det hr. Alex Vanopslagh, Liberal Alliance.

Kl. 13:16

Alex Vanopslagh (LA):

Når man hører hr. Rasmus Stoklund, får man jo det indtryk, at der står i Minkkommissionens rapport, at man kan konkludere, at der ikke var tale om grov uagtsomhed hos statsministeren. Men det står der ikke. Det har man ikke vurderet. Det er rigtig, at der står, at det ikke var forsætligt – det er der heller ingen der har påstået. Men der står til gengæld i Minkkommissionens rapport, at det var statsministeren og Statsministeriet, der styrede processen, som ledte til den ulovlige beslutning; at den proces var så forceret, at det førte til ulovligheder; at det var en unødvendig forcering af processen; at der var tid til at sende sagen over til fagministeriet; og at man lægger til grund, at statsministeren udmærket godt vidste, at den unødvendige forcering ville medføre en større risiko for fejl. Med andre ord: Mette Frederiksens måde at lede på i den her sag har ført til ulovligheder. Og så er det jo et juridisk spørgsmål: Er det grov uagtsomhed eller simpel uagtsomhed? Men vi ved det ikke. Vi kan ikke konkludere, at vi ved på forhånd, at det ikke er tilfældet. Og mit spørgsmål er ganske enkelt: Hvorfor er det, at I er så bange for at få nogle advokater til at vurdere det?

Kl. 13:17

Formanden (Søren Gade):

Ordføreren.

Kl. 13:17

Rasmus Stoklund (S):

Vi er sådan set ikke bange for noget, men vi mener også, at der må være visse punkter, hvor man fastholder, at tanken med ministeransvarlighedsloven er, at det er Folketinget, der skal holde ministre ansvarlige. Og det er fuldstændig i ministeransvarlighedslovens ånd, at det er Folketinget, der tager stilling, og ikke tilfældigt udpegede advokater, der ikke har nogen særlig ekspertise inden for statsret eller lignende. Og derudover – nu hvor hr. Alex Vanopslagh kommer ind på spørgsmålet om uagtsomhed – når man ser på den ene rigsretssag, der har været i Danmark, hvor en minister blev dømt for grov uagtsomhed, så var det, da Sigurd Berg blev dømt i 1910. Og han blev netop dømt, fordi han, selv om han blev advaret af sin departementschef om, at der var svindel, altså det, der siden blev en stor del af Albertiaffæren, ikke foretog sig noget. Det var groft uagtsomt, og derfor blev han dømt. Der er intet, der indikerer, at man kan sige noget tilsvarende i den her sag.

Kl. 13:18

Formanden (Søren Gade):

Hr. Alex Vanopslagh.

Kl. 13:18

Alex Vanopslagh (LA):

Jamen jeg vil ikke afvise, at hr. Rasmus Stoklund har ret. Jeg vil ikke afvise, at Socialdemokratiet har ret i, at der ikke er fugls føde på den her sag, og at statsministeren er ren som sne, og at der ikke er noget at komme efter. Men hvis det er tilfældet, hvorfor så ikke få lavet den advokatvurdering? Så kommer de jo frem til den åbenlyse konklusion, og det vil lukke munden på de fleste af os herinde. Jeg lover i hvert fald højt og helligt, at jeg nok skal klappe i om de mink, for så er det et lukket kapitel, og jeg skal nok rette mig efter en sådan juridisk vurdering – måske er der nogle, der ikke vil. Men hvorfor ikke bare gøre det? Hvis I er så sikre i den sag, hvorfor så ikke bare få taget den advokatvurdering? Så har I lukket munden på os.

Kl. 13:19

Formanden (Søren Gade):

Ordføreren.

Kl. 13:19

Rasmus Stoklund (S):

Der kommer jeg lidt tilbage til det, jeg sagde før, nemlig at jeg har svært ved at se, hvilken relevans det skulle have. Vi har en kommissionsberetning i ni bind, der grundigt belyser det her spørgsmål. Hvilken relevans det så skulle have, at man får to advokater, der ikke har nogen særlig ekspertise inden for forfatningsret eller lignende, til at vurdere det her spørgsmål, har jeg svært ved at se. Jeg har svært ved at se, hvad det skulle bidrage med. Hvis man så endelig har et behov for at få en retlig vurdering, synes jeg da at man skulle læse den retlige vurdering, som der er tre professorer, nemlig Jørgen Albæk Jensen, Jens Elo Rytter og Jørn Vestergaard, der har lavet hen over 30 sider. Den kan man jo så læse. De når jo frem til samme konklusion som den, jeg har redegjort for.

Kl. 13:19

Formanden (Søren Gade):

Tak. Nu giver jeg ordet til hr. Mikkel Bjørn, Nye Borgerlige.

Kl. 13:19

Mikkel Bjørn (NB):

Ordføreren siger, at myndighederne ikke deltog i aflivningen af mink. Men når man laver en ulovlig tempobonus til minkavlerne, altså når myndighederne ringer til minkavlerne og siger, at hvis ikke I afliver jeres mink, så vil der komme nogle andre og gøre det, så deltager myndighederne jo i aflivningen af mink, i hvert fald på en indirekte måde.

Så siger ordføreren også, at Minkkommissionen ikke giver grundlag for at tale om grov uagtsomhed. Men som hr. Alex Vanopslagh lige har gjort opmærksom på, tager Minkkommissionen overhovedet ikke stilling til spørgsmålet om grov uagtsomhed. Og så siger ordføreren til sidst, at de tre professorer har været ude at sige, at der ikke er noget at komme efter her. Omvendt har vi også juraprofessorer, eksempelvis Lasse Lund Madsen, der er ude at sige, at hvis han skulle tage stilling til den her sag, så ville han hælde til domfældelse.

Essensen af det her er jo, at ja, man må gerne træffe uforberedte beslutninger, man må gerne lave fejl, men man må ikke gøre det med hovedet under armen. Og det er jo uvægerligt sådan, at der ude i befolkningen er en tvivl om, hvad det er, der er foregået her, og om det er foregået på en ordentlig måde. Hvorfor ikke få undersøgt den her sag til bunds, så den tvivl er forduftet? Jeg vil gerne istemme det, hr. Alex Vanopslagh siger, nemlig at hvis der kommer en advokatvurdering af det her spørgsmål, som bekræfter, at der ikke er noget at komme efter, så skal vi nok lægge sagen ned. Men indtil da vil tvivlen jo stadig være der, og er det ikke vigtigt at få den her sag undersøgt på en ordentlig måde?

Kl. 13:21

Formanden (Søren Gade):

Jeg vil gerne henstille til, at vi overholder tiden. Der er rigtig mange, der ønsker ordet, og vi har mange ordførere, der skal igennem.

 Ordføreren, værsgo.

Kl. 13:21

Rasmus Stoklund (S):

Jeg er jo enig i, at den her sag skulle undersøges til bunds. Det er derfor, at Socialdemokratiet bakkede op om, at der skulle nedsættes en granskningskommission. Den kommission har så undersøgt sagen til bunds. Vi har modtaget ni bind. De er blevet endevendt af både folk med juridisk ekspertise og af Folketingets medlemmer, som har haft dem med i strandtasken hen over sommeren. Jeg synes sådan set, at når man læser konklusionerne der, så står det jo klart, at statsministeren ikke var klar over, at der manglede lovhjemmel. Og der er ikke noget, der tyder på, at der er foregået noget som helst groft uagtsomt i den her sammenhæng. Der har ikke været hejst nogen advarselsflag eller lignende foran statsministeren, som skulle gøre, at statsministeren burde stoppe op og sige: Her er der noget helt galt. Det er noget af det, der er det afgørende i den her sammenhæng. Nu bliver man ved med at tale om, at man ønsker en advokatvurdering. Altså, hvorfor man ikke synes, at det er bedre at få en retlig vurdering foretaget af tre professorer med juridisk ekspertise inden for det her felt, forstår jeg ikke helt.

Kl. 13:22

Formanden (Søren Gade):

Så er det Hr. Mikkel Bjørn for en opfølgning.

Kl. 13:22

Mikkel Bjørn (NB):

Det bliver gentaget, at statsministeren ikke var klar over, at der manglede lovhjemmel. Altså, i spørgsmålet om iværksættelse af en advokatvurdering eller i forlængelse deraf en rigsret er det jo sådan set ikke spørgsmålet, om statsministeren vidste, at der var hjemmel. Spørgsmålet er: Handlede statsministeren groft uagtsomt? Handlede hun med hovedet under armen? Det er det, der er relevant at få belyst. Og jeg er igen interesseret i at høre, hvorfor ordføreren ikke synes, at det er relevant.

Kl. 13:23

Formanden (Søren Gade):

Ordføreren.

Kl. 13:23

Rasmus Stoklund (S):

For så skulle der jo fremgå noget af kommissionens beretning, der tydede på, at statsministeren havde handlet groft uagtsomt. Der er intet, der tyder på det. Det er derfor, jeg trækker parallellen til Sigurd Berg, som netop blev dømt for grov uagtsomhed. I de to andre rigsretssager i Danmark, hvor der er faldet dom, er det forsæt, man er blevet dømt for. Men grov uagtsomhed blev hr. Sigurd Berg netop dømt for, fordi han sad alvorlige advarsler overhørig og han ikke forholdt sig til de klare advarselsflag, som hans departementschef rejste foran ham.

Kl. 13:23

Formanden (Søren Gade):

Tak for det. Og jeg giver nu ordet til hr. Rasmus Jarlov, Det Konservative Folkeparti.

Kl. 13:23

Rasmus Jarlov (KF):

Det er jo helt absurd at høre Socialdemokratiet holde fast i, at der ikke var nogen tegn på, at der foregik noget ulovligt, og at statsministeren ikke vidste det. Regeringen skrev selv over til Folketinget og bad os lave loven om, således at de handlinger, regeringen var i gang med, blev lovlige. Derved ved man jo godt, at det, man foretager sig, er ulovligt, så længe loven ikke er lavet om. Der er ikke noget at diskutere. Man vidste godt, det var ulovligt, og man fortsatte i 11 dage med en ulovlig tempobonus på 0,5 mia. kr. – et kæmpestort beløb, som blev lovet ud ulovligt.

Derudover er jeg lidt overrasket over, at jeg kommer til så hurtigt. Jeg ved ikke, om det er den nye formand, der bare nedprioriterer sit eget parti. Det undrer mig, at Venstres bidske minkordførere – Thomas Danielsen, Preben Bang Henriksen, Morten Dahlin og mange andre – ikke har taget ordet her sammen med Moderaterne. Hvor er Jakob Engel-Schmidt? Og det rejser jo spørgsmålet: Hvad er der sket, siden de partier lige pludselig ikke længere stemmer for? Har Socialdemokratiet stillet som krav i regeringsforhandlingerne, at der ikke må være en advokatvurdering?

Kl. 13:24

Formanden (Søren Gade):

Ordføreren.

Kl. 13:24

Rasmus Stoklund (S):

Lad mig tage det sidste først. Altså, jeg kommenterer ikke på regeringsforhandlinger. Jeg har ikke deltaget i de regeringsforhandlinger, hvis hr. Rasmus Jarlov skulle have haft den opfattelse.

Derudover vil jeg sige til den første del af spørgsmålet: Den 4. november på pressemødet, hvor der bliver sagt, at alle mink skal slås ned, er det klart, at der er man ikke klar over, at der mangler lovhjemmel. Da man så bliver klar over det nogle dage senere, går man jo i gang med at rette op på fejlen. Man kontakter Folketinget. Man kontakter relevante aktører – minkavlere, presse osv. – og gør opmærksom på, at her er et problem. Og så er det rigtigt, at så går man selvfølgelig i gang med at løse problemet. Men det afgørende er jo, at man ikke ved det på det tidspunkt, hvor beslutningen bliver truffet.

Kl. 13:25

Formanden (Søren Gade):

Hr. Rasmus Jarlov, Konservative.

Kl. 13:25

Rasmus Jarlov (KF):

Nej, det er faktisk ikke det afgørende. Det afgørende er, at man fortsætter en ulovlighed, selv om man ved, at det, der bliver gjort, er ulovligt, og i stedet for at stoppe det beder man Folketinget lave loven om. Det er indlysende, at det selvfølgelig er ulovligt at fortsætte på den måde.

Hvis hr. Rasmus Stoklund ikke kan svare på, hvad Socialdemokratiet har af krav for at indgå i en regering, kan vi så ikke få en ordfører på talerstolen, som kan svare på det? For vi vil rent faktisk gerne vide, hvad Socialdemokratiets ageren er, og hvilken position Socialdemokratiet har, og derfor synes jeg, det er et meget naturligt spørgsmål at stille, og det er også rimeligt at forvente at få svar på, om det er et krav for at være med i en regering, at man ikke stemmer for en advokatvurdering.

Kl. 13:26

Formanden (Søren Gade):

Ordføreren.

Kl. 13:26

Rasmus Stoklund (S):

Jo, men jeg synes også, det er rimeligt, at Socialdemokratiet afgør, hvilke ordførere Socialdemokratiet stiller med, og så afgør Det Konservative Folkeparti, hvilke ordførere de stiller med. Nu er vi jo inviteret her i eftermiddag til at diskutere et beslutningsforslag fra Nye Borgerlige om en advokatundersøgelse af den beretning, som vi modtog og behandlede før sommerferien.

Kl. 13:26

Formanden (Søren Gade):

Tak for det. Jeg giver nu ordet til fru Karina Lorentzen Dehnhardt, SF.

Kl. 13:26

Karina Lorentzen Dehnhardt (SF):

Jeg har egentlig ikke et spørgsmål om selve advokatvurderingen, men jeg håber alligevel, at det er okay, at jeg vover pelsen her og stiller et andet spørgsmål, for det er nemlig en udløber af minksagen.

Forleden kunne man læse, at en af de departementschefer, Henrik Studsgaard, som jo blev undersøgt tjenstligt, slipper af krogen, fordi han har fået et andet arbejde. Og en af de ting, som vi før valget lavede en aftale med Socialdemokraterne om, var jo netop, at der skulle nedsættes et demokratiudvalg, som bl.a. skulle kigge på, hvordan man også kan lave de her retlige vurderinger af embedsmænd, der stopper, så de ikke slipper af krogen. Vi ved jo ikke, hvad sagen ville være endt med, men jeg vil bare høre, om det er Socialdemokraternes holdning, at vi stadig væk skal have det.

Kl. 13:27

Formanden (Søren Gade):

Ordføreren.

Kl. 13:27

Rasmus Stoklund (S):

Altså, jeg har hverken nogen forudsætninger for eller lyst til at gå ind i konkrete personalemæssige spørgsmål, men ud fra en mere principiel, overordnet betragtning vil jeg sige, at det mig bekendt er sådan, at den mest alvorlige tjenstlige sanktion, man kan blive udsat for, er at blive afskediget. På den måde er der jo ikke nogen sanktion, som, hvis nu det skulle være det mest alvorlige, der måtte være relevant i en given sammenhæng, ikke kommer til at ske, fordi vedkommende har fundet et andet job.

Men altså, de øvrige forhandlinger om, hvad der i øvrigt skal ske i forhold til håndteringen af personalesager og tjenstlige sanktioner og den slags, må vi tale om ved en anden lejlighed.

Kl. 13:28

Formanden (Søren Gade):

Fru Karina Lorentzen Dehnhardt.

Kl. 13:28

Karina Lorentzen Dehnhardt (SF):

Når jeg spørger, er det jo faktisk, fordi det er en anbefaling fra Tibetkommissionen, som konkluderede, at det er lidt en udfordring, at man bare kan stoppe og få et andet arbejde og så alligevel ikke får den kritik, som man ligesom kunne have fået. Og det er derfor, jeg er lidt optaget af, om Socialdemokraterne stadig væk tænker, at det er en god idé at få undersøgt, hvordan vi kan gøre nogle retlige vurderinger gældende, selv om folk stopper.

Kl. 13:28

Formanden (Søren Gade):

Ordføreren.

Kl. 13:28

Rasmus Stoklund (S):

Det er der, hvor jeg synes, at der jo trods alt fremgår en ganske markant kritik af en række embedsmænd i Minkkommissionens beretning. Den er jo ikke forsvundet, fordi man så får et andet arbejde, men derfor kan det da sagtens fortsat være relevant at diskutere, hvordan man håndterer den slags sager i fremtiden. Det vil jeg da i hvert fald ikke stå her og afvise noget omkring på forhånd.

Kl. 13:29

Formanden (Søren Gade):

Tak for det. Jeg giver nu ordet til hr. Carsten Bach, Liberal Alliance.

Kl. 13:29

Carsten Bach (LA):

Tak. Hr. Rasmus Stoklund svarede ved flere lejligheder, at der ikke er noget nyt under solen, og at Socialdemokraterne ikke har skiftet standpunkt. Det gør sig måske gældende, når der er tale om minkskandalen, og tillykke med det. Det er der så andre der har måttet skifte standpunkt om, om jeg så må sige. Det leder mig så hen til spørgsmålet til Socialdemokraternes ordfører i den her sammenhæng. Har hr. Rasmus Stoklund måske lyst til at lette sit hjerte her og nu? For det kunne jo være, at der var andre områder, hvor Socialdemokraterne har været tvunget til at skifte standpunkt, og da jeg så også er forsvarsordfører, interesserer FE-skandalen mig også en lille smule. Så det kunne jo være, at vi måske her i salen også kunne få at vide, om Socialdemokraterne har skiftet standpunkt, når det gælder en tilbundsgående undersøgelse af FE-skandalen.

Kl. 13:30

Formanden (Søren Gade):

Ordføreren.

Kl. 13:30

Rasmus Stoklund (S):

Jeg er her for at diskutere det beslutningsforslag, som Nye Borgerlige har lagt frem.

Kl. 13:30

Formanden (Søren Gade):

Vi diskuterer et beslutningsforslag, der omhandler en uvildig advokatvurdering omkring mink, og ikke FE-sagen. Det er bare for lige at sige det.

Så giver jeg ordet til fru Lise Bech, Danmarksdemokraterne.

Kl. 13:30

Lise Bech (DD):

Tak for det. Jeg vil gerne lige rette en lille ting, som ordføreren startede med at sige i talen i forhold til den der farlige minkvariant. Der var 12 personer i Nordjylland, der blev smittet med cluster-5-varianten, men regeringen lukkede ni nordjyske kommuner. Vi kunne ikke få lov til at krydse grænserne. Jeg spurgte senere, hvor mange kommuner der egentlig havde den der cluster-5-variant – det var kun to kommuner. Prøv at tænke, hvad det har kostet erhvervet, at man lukkede ni kommuner.

Mit spørgsmål er: Hvis ordføreren og Socialdemokratiet stadig væk mener, at statsministeren ikke var klar over, at der ikke var lovhjemmel, ville det så ikke være bedre for alle parter, at vi tog en advokatundersøgelse, der kunne frikende statsministeren? Det synes jeg da kunne være fint.

Kl. 13:31

Formanden (Søren Gade):

Ordføreren.

Kl. 13:31

Rasmus Stoklund (S):

Jamen mig bekendt er der ikke nogen, der ønsker en undersøgelse, for undersøgelsen er jo lavet. Altså, det, det drejer sig om, er, at den beretning, vi har modtaget i ni bind, skal læses af et par advokater, og så skal advokaterne konkludere for Folketinget, i stedet for at Folketinget selv læser konklusionerne i den beretning, som vi har modtaget. Det var jo det, Folketinget gjorde, da vi modtog den i Granskningsudvalget, og Folketinget konkluderede så på den baggrund.

Men det er klart, at der er nogle partier, som stemte for en rigsret, inden kommissionen overhovedet var gået i gang med sit arbejde, og der har vi jo altså forskellige tilgange.

Kl. 13:32

Formanden (Søren Gade):

Fru Lise Bech.

Kl. 13:32

Lise Bech (DD):

En uvildig advokatvurdering kunne jo simpelt hen også bringe ro i vores lille land, for der er trods alt stadig væk rigtig mange danskere, der synes, at der er sket en uretfærdighed, ved at det ikke bliver prøvet. Og det må da være til alles bedste, at vi kunne få det undersøgt – også for statsministeren i forhold til at få hende frikendt.

Kl. 13:32

Formanden (Søren Gade):

Ordføreren.

Kl. 13:32

Rasmus Stoklund (S):

Der synes jeg så, at man skal overveje at læse den ca. 30 sider lange retlige vurdering, som tre professorer med relevant juridisk ekspertise har skrevet om netop den her sag, som jo er det, der efterspørges – altså, tre uvildige professorer fra henholdsvis Aarhus Universitet og Københavns Universitet med ekspertise inden for offentlig ret, statsret og strafferet; det er jo så relevant, som det overhovedet kan blive. Og de når frem til den samme konklusion som den, jeg har redegjort for i min tale.

Kl. 13:33

Formanden (Søren Gade):

Tak for det. Og nu giver jeg ordet til hr. Torsten Gejl, Alternativet.

Kl. 13:33

Torsten Gejl (ALT):

Tak, formand. I Alternativet er vi interesseret i at få den her type beslutninger ud af Folketingssalen, så det ikke er politikere, der skal bestemme, om der skal være en advokatvurdering i sådan en sag som den her; der går jo tydeligvis politik i det. Dengang Moderaterne og Venstre sagde, at de ville frafalde kravet om en advokatvurdering, kom de med forslag til, hvordan det her kunne afpolitiseres, f.eks. ved at man kunne dele Justitsministeriet op i to og på den måde få en instans, der kunne træffe mere uvildige beslutninger.

Hvad tænker ordføreren om at få afpolitiseret den her type beslutninger, f.eks. i forhold til det forslag, som V og M har stillet?

Kl. 13:34

Formanden (Søren Gade):

Ordføreren.

Kl. 13:34

Rasmus Stoklund (S):

Jeg har ikke noget behov for at indgå i sådan en stor studiekreds lige nu, hvor formålet jo er, at vi skal forholde os til det beslutningsforslag, der er lagt frem af Nye Borgerlige. Men helt generelt vil jeg sige, at jeg har respekt for ministeransvarlighedsloven, og at det er fuldstændig i dens ånd, at det er Folketinget, der tager stilling, hvis Folketinget mener, at der er en minister, der ikke har levet op til sit ansvar.

Kl. 13:34

Formanden (Søren Gade):

Hr. Torsten Gejl.

Kl. 13:34

Torsten Gejl (ALT):

Arh, det er da lidt arrogant at kalde det for en studiekreds – det er det væsentligste argument, som Venstre og Moderaterne har brugt for at kunne gå i regering med Socialdemokraterne og droppe advokatundersøgelsen. Og det bliver bare hældt ned ad brættet som en studiekreds. Kan ordføreren ikke i stedet for bare at diskvalificere det sige, hvad ordføreren mener om at få den type beslutninger afpolitiseret, f.eks. det forslag, som de partier, som Socialdemokratiet har tænkt sig at gå i regering med, er kommet med?

Kl. 13:34

Formanden (Søren Gade):

Ordføreren.

Kl. 13:34

Rasmus Stoklund (S):

Det var sådan set ikke for at være arrogant – jeg kan godt lide studiekredse – men jeg siger bare, at det ikke er derfor, jeg er her nu. Jeg er her lige nu for at forholde mig til det beslutningsforslag, som Nye Borgerlige har lagt frem, der går ud på, at vi skal forholde os til, om vi mener, at der skal være en advokatvurdering eller ej. Det mener vi ikke der skal være.

Det andet spørgsmål kan vi sagtens drøfte ved andre lejligheder, men det er bare ikke lige derfor, jeg er her i eftermiddag.

Kl. 13:35

Formanden (Søren Gade):

Tak for det. Jeg giver nu ordet til hr. Pelle Dragsted fra Enhedslisten.

Kl. 13:35

Pelle Dragsted (EL):

Mange tak for det. Jeg tror, der er mange danskere, der ser sådan lidt måbende på det menageri, som foregår oppe på Marienborg i de her timer og dage, og ikke mindst den sådan tuskhandel, kan man vel godt sige, som omgærder hele den sag, vi diskuterer her i dag. Jeg forstår virkelig godt, hvis de vælgere, der har stemt på Venstre eller Moderaterne, føler sig taget et vist sted og føler, at deres stemmer, som de lige har afgivet i tillid, bliver misbrugt til det modsatte af det, der var blevet lovet, altså dem, for hvem det virkelig betød meget.

Men jeg tror også, der sidder mange, der har stemt socialdemokratisk, derude og er bekymret lige nu, nemlig for hvad prisen er. Hvad er det, Socialdemokraterne i den her handel betaler for at få de to partier til at opgive deres allervigtigste mærkesag i valgkampen? Er det selskabsskattelettelser? Er det skattelettelser til de rigeste i det her samfund? Er det de fattige familier, som ikke skal have den børnecheck, som Socialdemokraterne har forpligtet sig til? Er det privatiseringer? Hvad er det, Socialdemokraterne betaler?

Kl. 13:36

Formanden (Søren Gade):

Ordføreren.

Kl. 13:36

Rasmus Stoklund (S):

Vi er her for at diskutere et beslutningsforslag fra Nye Borgerlige, der handler om, hvorvidt vi skal have en advokatvurdering af minksagen, og det er derfor, jeg er her.

Kl. 13:36

Formanden (Søren Gade):

Hr. Pelle Dragsted.

Kl. 13:36

Pelle Dragsted (EL):

Det var et kort svar. Og jeg forstår, at ordføreren ikke er meget for at snakke om den handel, for det er ikke kønt, hvad der foregår. Det er ikke kønt, når retsprincipper handles mod løftebrud, og det er det, der er ved at ske, og det er det, vi er vidner til alle sammen i det her land lige nu.

Jeg kan jo blive konkret: Ordføreren selv var ude for få uger siden i ret hårde vendinger at advare mod sænkelser af topskatten. Vil ordføreren stadig væk advare mod sænkelser af topskatten?

Kl. 13:37

Formanden (Søren Gade):

Ordføreren.

Kl. 13:37

Rasmus Stoklund (S):

Jeg har ingen kommentarer til de aktuelle regeringsforhandlinger, men jeg vil da sige sådan helt overordnet, at det jo er rigtigt, at vi anerkender, at man er nødt til at indgå kompromiser, hvis man skal lave brede aftaler, og det står vi selvfølgelig ved. Men nu er vi jo her i Folketingssalen i dag for at diskutere, om der skal foretages en advokatvurdering eller ej af Minkkommissionens beretning – og det er derfor, jeg står her på talerstolen.

Kl. 13:37

Formanden (Søren Gade):

Tak for det. Jeg giver nu ordet til hr. Peder Hvelplund fra Enhedslisten.

Kl. 13:37

Peder Hvelplund (EL):

Tak for det. Jeg vil egentlig følge op på min kollega hr. Pelle Dragsteds spørgsmål. En del af anledningen til, at vi står her i Folketingssalen, er jo også den pludselige kovending, der er kommet fra bl.a. Moderaterne og Venstre, i forhold til at man tidligere har ønsket en uvildig advokatvurdering af Minkkommissionens konklusioner, men nu har frafaldet det krav. Og der er det klart, at det virker forholdsvis åbenlyst, at der kan være en sammenhæng med de forhandlinger, der foregår oppe på Marienborg, og netop den studehandel, hvor man kan være med til at ofre demokratiske principper på magtens alter.

Derfor er spørgsmålet til hr. Rasmus Stoklund også bare, om hr. Rasmus Stoklund fuldstændig kan afvise, at der foregår den form for politisk handel, hvor Socialdemokraterne også har ofret nogle fundamentale principper i forhold til velfærd, i forhold til klima og i forhold til miljø på det alter, altså  at nu skal der laves en aftale for enhver pris.

Kl. 13:38

Formanden (Søren Gade):

Ordføreren.

Kl. 13:38

Rasmus Stoklund (S):

Nu stiller hr. Peder Hvelplund jo stort set det samme spørgsmål som hr. Pelle Dragsted, så derfor forventer hr. Peder Hvelplund måske også at få det samme svar – det ved jeg ikke. Men det er i hvert fald det samme svar, der kommer: Vi er her nu for at diskutere, om man skal lave en advokatvurdering af minksagen. Det mener vi ikke at der er grundlag for. Jeg vil anbefale, hvis man mener, at man har brug for noget at støtte sig til i sin læsning af Minkkommissionens beretning – og det kan da være fornuftigt – at man forholder sig til alle de juridiske eksperter, der har udtalt sig i den offentlige debat; det synes jeg da er relevant. Der er jo et overvældende flertal, der konkluderer nogenlunde det samme, som jeg har redegjort for i min tale. Og den mest grundige gennemgang er nok lavet af de tre professorer Jørgen Albæk Jensen, Jens Elo Rytter og Jørn Vestergaard, og den kan man jo så læse.

Kl. 13:39

Formanden (Søren Gade):

Tak for det. Så er det hr. Peder Hvelplund for et opfølgende spørgsmål.

Kl. 13:39

Peder Hvelplund (EL):

Tak for det. Så lad mig omformulere spørgsmålet en lille smule. Vi er vidner  til – og det er jo en del af den her debat – at der er to partier, som grundlæggende har ændret holdning, formentlig med baggrund i at man sidder i nogle regeringsforhandlinger. Kan den socialdemokratiske ordfører, hr. Rasmus Stoklund, fuldstændig afvise, at Socialdemokraterne kunne have en lignende tilgang til de forhandlinger, altså at man ofrer nogle helt grundlæggende principper for at få en aftale i hus?

Kl. 13:40

Formanden (Søren Gade):

Ordføreren.

Kl. 13:40

Rasmus Stoklund (S):

Jeg står ikke her for at lave regeringsforhandlinger eller for at redegøre for regeringsforhandlinger; jeg står her for at redegøre for Socialdemokratiets holdning til et beslutningsforslag fremsat af Nye Borgerlige.

Kl. 13:40

Formanden (Søren Gade):

Tak for det. Nu giver jeg ordet til fru Mai Villadsen fra Enhedslisten.

Kl. 13:40

Mai Villadsen (EL):

Tak for det. Enhedslistens position i den her sag er sådan set uforandret, men ikke desto mindre er det jo en meget relevant og interessant debat, der er blevet rejst her i salen. For indtil for 2 dage siden var der jo flertal for det her beslutningsforslag, da det flertal forsvandt som dug for solen, fordi Venstre og Moderaterne lavede det rent politisk største løftebrud, jeg kan huske. Og derfor er det jo rigtig, rigtig interessant for os at forstå, hvad Socialdemokratiet har måttet give til gengæld for det løftebrud, den kæmpe kovending, der er blevet foretaget.

Jeg kan jo så forstå her i dag, at ordføreren ikke udtaler sig om regeringsforhandlingerne. Nuvel, ordføreren har i hvert fald ikke holdt sig tilbage fra at udtale sig om rigtig mange af de ting, vi kan forstå ligger på bordet. En af de ting er topskattelettelser, som ordføreren var ude at harcelere imod i løbet af valgkampen – der er nogle rigtig fine citater fra ordføreren, hvor han siger, hvor meget man er imod topskattelettelser. Så hvordan vil ordføreren have det med skulle stemme for de topskattelettelser til gengæld for at have fået den her indrømmelse?

Kl. 13:41

Formanden (Søren Gade):

Ordføreren.

Kl. 13:41

Rasmus Stoklund (S):

Jamen det er da sikkert en debat, vi kan få meget sjov ud af i alle mulige sammenhænge. Men nu er vi jo inviteret i dag for at diskutere et beslutningsforslag fra Nye Borgerlige, der handler om en advokatvurdering af Minkkommissionens beretning, og der har jeg redegjort for, hvad Socialdemokratiets holdning er.

Kl. 13:41

Formanden (Søren Gade):

Fru Mai Villadsen.

Kl. 13:41

Mai Villadsen (EL):

Vi kom jo ikke så meget nærmere, hvad det er, Socialdemokratiet så har givet til gengæld. Det bliver sløret nok løftet for inden for meget kort tid. Til gengæld vil jeg bare bruge et af ordførerens egne citater – det kan vi jo måske komme til at gøre en del i det næste stykke tid. Det er et citat fra noget, ordføreren sagde til Inger Støjberg for under 2 måneder siden, og det lyder sådan her:

»Vis mig dine venner, og jeg skal sige dig, hvem du er. Inger Støjbergs venner vil forgylde Whiskeybæltet med topskattelettelser, så det kommer til at ske.«

Nu må man jo se, hvem der har fået nye venner i dansk politik.

Kl. 13:42

Formanden (Søren Gade):

Ordføreren.

Kl. 13:42

Rasmus Stoklund (S):

Foreløbig kan jeg jo fornemme på stemningen herinde, at jeg i hvert fald ikke har så mange venner.

Kl. 13:42

Formanden (Søren Gade):

Tak for det. Vi går videre i rækken, og det er nu hr. Per Larsen, Det Konservative Folkeparti.

Kl. 13:42

Per Larsen (KF):

Tak for det. Situationen har jo rigtigt nok ændret sig, for der var jo rent faktisk et flertal for en advokatundersøgelse før weekenden, men det er jo så desværre forduftet, og det kan man jo være ganske ærgerlig over. Grunden til, at jeg lige tager ordet, er, at ordføreren i sin ordførertale sagde, at sagen var grundigt belyst, at der var sket fejl, og det var der undskyldt for. Med den række af ulovligheder synes jeg det er lidt flot at sige at det var en fejl. Men det, der står tilbage efter ordførerens tale her i dag, er: Hvem havde det politiske ansvar for skandalen?

Kl. 13:43

Formanden (Søren Gade):

Ordføreren.

Kl. 13:43

Rasmus Stoklund (S):

Men jeg mener faktisk, at den her sag er behandlet enormt grundigt, og jeg mener, at det, der skete, var en fejl, for ellers havde vi jo ikke stået her og diskuteret det i dag. Hvis ikke der var sket den meget alvorlige fejl, at man den 4. november havde sagt, at man skulle aflive mink på en måde, hvor der manglede hjemmel, havde vi jo ikke skullet have den her lange opfølgende diskussion og debat og en kommissionsundersøgelse osv.; altså, hvis ikke den fejl var sket, havde det jo ikke været nødvendigt. Det er ikke for at negligere sagen.

Kl. 13:44

Formanden (Søren Gade):

Hr. Per Larsen.

Kl. 13:44

Per Larsen (KF):

Det var jo en ganske alvorlig fejl. Det har i hvert fald som udgangspunkt kostet mindst 19 mia. kr., bare i kompensation til erhvervet. Derudover kostede det vel i omegnen af 6 mia. kr., at Nordjylland var lukket ned i de to uger, hvor man ikke havde lov til at bevæge sig på kryds og tværs af kommunegrænsen. Men hvem har det politiske ansvar? For der er vel ikke nogen, der tror på, at det var en beslutning, som Mogens Jensen traf.

Kl. 13:44

Formanden (Søren Gade):

Ordføreren.

Kl. 13:44

Rasmus Stoklund (S):

Når man siger, at det har kostet 19 mia. kr., så er det jo ikke rigtigt, for så bliver præmissen igen, at alle mink blev aflivet ulovligt, og det gjorde de jo ikke. Langt, langt de fleste mink blev aflivet med hjemmel i lovgivningen. De blev aflivet i zone 1 og zone 2, og siden lovgivningen blev tilvejebragt, blev de også aflivet lovligt i zone 3. Det, der var problemet, var jo, at der var en kort periode, hvor der blev aflivet mink ulovligt i zone 3, men det er jo ikke dem, der udgør udgiften på de 19 mia. kr.

Kl. 13:45

Formanden (Søren Gade):

Tak for det. Jeg giver nu ordet til hr. Kristian Bøgsted fra Danmarksdemokraterne.

Kl. 13:45

Kristian Bøgsted (DD):

Tak. Ordføreren bliver ved med at henvise til sit fine papir med de tre professorer, der siger, at der ikke er noget at komme efter. Men alligevel vælger man selv fra Socialdemokratiets side at sige: Der er lidt at komme efter, for vi afskediger en minister.

Hvorfor er det, man ikke vil have undersøgt nærmere, hvilken rolle statsministeren havde i det her? Få det nu afklaret endeligt og få det lukket ned.

Kl. 13:45

Formanden (Søren Gade):

Ordføreren.

Kl. 13:45

Rasmus Stoklund (S):

Det ville vi skam også gerne have undersøgt. Det var derfor, vi bakkede op om Minkkommissionen – om, at den skulle nedsættes, og om, at der skulle laves en grundig beretning. Der er det jo grundigt belyst på alle leder og kanter. Det vil ikke være en ny undersøgelse, der laves, hvis man hyrer et par advokater, som ikke har nogen særlig ekspertise inden for det her felt, til at skulle læse beretningen. Altså, det vil være selve undersøgelsen, de så bare skulle læse.

Kl. 13:45

Formanden (Søren Gade):

Hr. Kristian Bøgsted.

Kl. 13:45

Kristian Bøgsted (DD):

Hvis det er så stort et problem, at de ikke har nogen ekspertise, må man jo finde nogle advokater, der har lidt mere ekspertise i det. Lige så vel som man kan finde professorer, der har ekspertise, findes der også advokater med ekspertise inden for det her. Så find dem, lav advokatundersøgelsen i stedet for, og kom videre med det.

Kl. 13:46

Formanden (Søren Gade):

Ordføreren.

Kl. 13:46

Rasmus Stoklund (S):

Der er jeg nok af den opfattelse, at eftersom der er en lang række professorer med juridisk ekspertise inden for det her, sågar også dommere med ekspertise inden for det her og advokater med ekspertise inden for den slags emner her, som har udtalt sig, kunne man jo også lytte til dem. Nu er der jo, som hr. Kristian Bøgsted nævnte før, lavet en ret grundig retlig vurdering af tre professorer, og så kan man jo bl.a. læse den, hvis man mener, man har det behov. Men man kan jo også bare, og det er fuldstændig i ministeransvarlighedslovens ånd, læse beretningens konklusioner og se, at statsministeren ikke var klar over, at der manglede lovhjemmel.

Kl. 13:46

Formanden (Søren Gade):

Tak for det. Jeg giver ordet til hr. Søren Søndergaard, Enhedslisten.

Kl. 13:46

Søren Søndergaard (EL):

Tak. Jeg har forstået, at den socialdemokratiske ordfører ikke vil udtale sig om indholdet i regeringsforhandlingerne, fair nok. Derfor vil jeg bare spørge: Hvis nu der skulle vise sig et flertal her i Folketingssalen for det beslutningsforslag, vi behandler i dag, er det så en forhindring for, at Socialdemokratiet kan indgå i en kommende regering?

Kl. 13:47

Formanden (Søren Gade):

Ordføreren.

Kl. 13:47

Rasmus Stoklund (S):

Det er ikke mig, der laver forhandlinger på vegne af Socialdemokratiet, når det gælder om at danne regering.

Kl. 13:47

Formanden (Søren Gade):

Hr. Søren Søndergaard.

Kl. 13:47

Søren Søndergaard (EL):

Vil det sige, at man er gået til debatten i dag uden at have nogen som helst viden om, hvad konsekvenserne af en eventuel vedtagelse er? Altså, det kan jo teoretisk set blive vedtaget. Men det har man vel ikke overvejet hvordan man forholder sig til?

Kl. 13:47

Formanden (Søren Gade):

Ordføreren.

Kl. 13:47

Rasmus Stoklund (S):

Det er jo vilkårene i et demokrati som det danske, at et beslutningsforslag og et lovforslag enten kan forkastes eller vedtages. Og det må vi jo forholde os til. Men jeg er gået til debatten i dag ved at have forberedt mig på den måde, at jeg har læst op på Minkkommissionens beretning, og det er så på den baggrund, at jeg prøver at redegøre for Socialdemokratiets holdning til det beslutningsforslag, vi er her for at diskutere.

Kl. 13:48

Formanden (Søren Gade):

Tak for det. Jeg giver nu ordet til fru Sólbjørg Jakobsen fra Liberal Alliance.

Kl. 13:48

Sólbjørg Jakobsen (LA):

Tak for ordet. Hr. Rasmus Stoklund nævner flere gange, at det allerede er undersøgt, og at Socialdemokratiet gik med til at få Minkkommissionen til at undersøge sagen til bunds, og så nævner ordføreren, at derfor ved man, at der ikke er noget at komme efter. Det synes jeg kalder på en korrektion. Hvorvidt en minister eller statsministeren har handlet ansvarspådragende, var ikke Minkkommissionens ansvar eller opgave at undersøge. Det er ikke undersøgt. Og at tage undersøgelser, som nogle har lavet, uden at nogen har bedt dem om det, er ikke noget, vi som Folketing kan lægge til grund. Det kalder på, at vi skal have en advokatundersøgelse til at vurdere, om der er lavet noget, som kalder på, at en minister eller statsministeren har overtrådt loven groft uagtsomt, som det ville være i det her tilfælde. Derfor vil jeg gerne høre, om ordføreren har tænkt sig at lægge den undersøgelse, som nogle har lavet frivilligt, og som ordføreren har med, til grund for folketingsarbejdet.

Kl. 13:49

Formanden (Søren Gade):

Ordføreren.

Kl. 13:49

Rasmus Stoklund (S):

Det er rigtigt, at i Minkkommissionens beretning og i Minkkommissionens opdrag er det jo ikke en opgave, at man skal forholde sig til grov uagtsomhed, men det ændrer jo ikke på, at når man så læser beretningen og læser konklusionerne, er bl.a. det, der handler om, og hvor der henvises til, at man som minister ikke forventes at kende til speciallovgivning, og at man må forventes at blive advaret, hvis man er ved at foretage sig noget ulovligt, jo det, der er det afgørende i den her sammenhæng.

Hvis der var hejst en masse advarselsflag omkring det – og det blev der ikke, men hvis der var det – så var diskussionen her en anden. Men det gjorde der ikke, og det er noget af det, der er det afgørende, og det er også derfor, jeg synes, at parallellen til hr. Sigurd Bergs dom i 1910 er relevant, fordi der blev advarselsflagene hejst, og derfor var det en helt anden situation.

Kl. 13:50

Formanden (Søren Gade):

Fru Sólbjørg Jakobsen.

Kl. 13:50

Sólbjørg Jakobsen (LA):

Det er rigtigt, at der er nogle paralleller til tidligere sager, og jeg synes, at hvis ordføreren skal tage, hvad andre har sagt, uden at Folketinget har bedt dem om det, så er det måske relevant at kigge på, hvad Torben Goldin, som var dommer i tamilsagen, sagde, da han forholdt sig til Minkkommissionens rapport: »Jeg fatter det ikke.« Det er en, som har været med til at dømme i en lignende sag, og han siger selv, at der er paralleller. Hvordan forholder ordføreren sig til, at den sidst levende dommer fra en rigsretssag, tamilsagen, siger, at han ikke fatter de manglende konsekvenser?

Kl. 13:50

Formanden (Søren Gade):

Ordføreren.

Kl. 13:50

Rasmus Stoklund (S):

Jeg siger, at i tamilsagen blev hr. Erik Ninn-Hansen jo ikke dømt for grov uagtsomhed. Han blev dømt for fortsæt. Han blev dømt, fordi han krævede, at man administrerede imod lovgivningen. Det står der ikke noget om i den her beretning, vi modtog i sommer, at nogen minister krævede. Folketinget kan jo læse i konklusionerne i beretningen, at det står der ikke noget om. Det er også derfor, at jeg synes, at parallellen, der er relevant at drage, er til hr. Sigurd Berg, når nu det er grov uagtsomhed, man taler om, for her blev hr. Sigurd Berg dømt for grov uagtsomhed.

Kl. 13:51

Formanden (Søren Gade):

Tak for det. Vi siger tak til ordføreren og går videre i ordførerrækken. Jeg vil give ordet til hr. Thomas Danielsen fra Venstre.

Kl. 13:51

(Ordfører)

Thomas Danielsen (V):

Tak for det, formand. Vi behandler forslag til folketingsbeslutning om iværksættelse af en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten. Forslaget, vi behandler i dag, er fremsat af Nye Borgerlige og afspejler i høj grad, hvad blå blok før valget søgte vælgernes opbakning til. Valgets tale er dog, at danskerne har sammensat Folketinget således, at rød blok har fået det absolutte flertal. Rød blok har samlet peget på den kongelige undersøger og fungerende statsminister, og dermed har blå blok ikke flertal, end ikke sammen med Moderaterne. Det er kendsgerningerne, uanset hvor meget man kunne ønske det anderledes.

Venstre har på partiets landsmøde fået opbakning til at søge maksimal politisk indflydelse, sågar ved at kunne gå ind i et regeringssamarbejde. Den indflydelse afsøges nu. En konsekvens af valgets udfald er derudover, at der ikke længere er politisk opbakning til en advokatvurdering, hvorfor Venstre ser disse realiteter i øjnene. Og endelig vil ingen regering kunne starte regeringsførelsen med en advokatvurdering af dele af en kommende regering.

Derfor kan og vil det ikke være et krav, at der skal foretages en advokatvurdering i forbindelse med Minkkommissionen af de involverede ministre.

Kl. 13:53

Formanden (Søren Gade):

Tak for det. Inden vi starter på den lange række af spørgere, vil jeg gerne henstille til, at man overholder tiden, og bare gøre opmærksom på, at det er blevet kutyme, at ordførerne står heroppe i ca. 60 minutter.

Jeg giver straks ordet til fru Inger Støjberg, Danmarksdemokraterne.

Kl. 13:53

Inger Støjberg (DD):

Tak for det. Det er klart, at vi er mange, der følger med i forhandlingerne på Marienborg, dog på sidelinjen, bl.a. jo fordi vi helt klart sagde til den fungerende statsminister allerede på førstedagen af regeringsforhandlingerne eller -sonderingerne, at et af vores krav selvfølgelig var, at der skulle en advokatundersøgelse til i forhold til minkskandalen.

Men jeg kan så forstå, at sådan ser Venstre ikke på det mere. Jeg skal bare lige sådan af interesse høre: Er det en enig folketingsgruppe, der står bag at løbe fra alle løfter lige nu?

Kl. 13:54

Formanden (Søren Gade):

Ordføreren.

Kl. 13:54

Thomas Danielsen (V):

Tak for det, formand. Jeg taler på vegne af en enig folketingsgruppe i forhold til behandlingen af det her beslutningsforslag. Og det er også en enig folketingsgruppe, der giver fuldtonet opbakning til det forhandlerteam, der er på Marienborg.

Kl. 13:54

Formanden (Søren Gade):

Fru Inger Støjberg.

Kl. 13:54

Inger Støjberg (DD):

Det er selvfølgelig rart at vide, at det er hele Venstres folketingsgruppe, der står bag at løbe fra de her løfter i forhold til minkavlerne og deres familier og i forhold til den retsbevidsthed, som de fleste danskere jo ellers har.

Men der er sådan set bare det at sige til det, at vi selvfølgelig ser meget frem til at finde ud af, hvad det her ender med, og at Danmarksdemokraterne jo står, hvor vi altid har stået. Vi mener fortsat, at der skal være en advokatvurdering af det her.

Kl. 13:55

Formanden (Søren Gade):

Ordføreren.

Kl. 13:55

Thomas Danielsen (V):

Tak for det. Som jeg sagde i min korte tale, vil jeg – i respekt for at jeg kun har en time på talerstolen – ikke bruge tiden på at holde en lang tale. Det er ellers kendt, at ministre bruger den taktik.

Så er valget jo faldet ud på en måde, som vi ikke håbede før valget, men vi må se realiteterne i øjnene, og det er så det, vi gør i Venstre. Og så kan man jo enten stille sig ud på den sidelinje, fru Inger Støjberg nævnte, og se de andre spille bold, eller man kan være med inde på banen på det blå hold, der spiller mod de røde.

Kl. 13:55

Formanden (Søren Gade):

Tak for det. Og jeg giver ordet til fru Katrine Daugaard, Liberal Alliance.

Kl. 13:56

Katrine Daugaard (LA):

Hr. Thomas Danielsen skrev den 5. juli på Facebook:

»Håber et flertal af danskerne til Folketingsvalget stemmer på blå blok, så man ikke per automatik kan gå fri for personligt ansvar, blot fordi man er minister. I Danmark skal loven være lige for alle!« 

Nu taler ordføreren om at se realiteterne i øjnene. Skal det forstås sådan, at alle i Danmark ikke længere er lige for loven?

Kl. 13:56

Formanden (Søren Gade):

Ordføreren.

Kl. 13:56

Thomas Danielsen (V):

Nej. Altså, ordføreren citerede jo helt korrekt fra den 5. juli. Og forskellen er jo bare, at vi dengang håbede på et flertal til blå blok. Jeg kan godt forstå, det er træls at se realiteterne i øjnene, og jeg var da også skuffet, da jeg så valgresultatet. Men realiteten er jo bare, at blå blok ikke fik det flertal, som vi havde håbet dengang. Så fortiden har jo ikke ændret sig. Men man kan sige, at sammensætningen af Folketinget med valget heller ikke har ændret sig – i hvert fald i forhold til hvem der har flertallet.

Kl. 13:57

Formanden (Søren Gade):

Fru Katrine Daugaard.

Kl. 13:57

Katrine Daugaard (LA):

Men ordføreren svarer ikke på mit spørgsmål: Skal det forstås sådan, at alle ikke længere er lige for loven i Danmark?

Kl. 13:57

Formanden (Søren Gade):

Ordføreren.

Kl. 13:57

Thomas Danielsen (V):

I Danmark skal alle være lige for loven, og i Folketinget kan man godt føle, man har ret uden at få ret. Men det ændrer ikke på, at vores grundlæggende princip er, at alle skal være lige for loven. Selvfølgelig skal de det. Men vi må jo se realiteterne i øjnene, nemlig at der ikke er et flertal for en advokatvurdering af dele af den tidligere regerings arbejde på grund af den måde, som Folketinget er blevet sammensat på af partier. Og så kan man godt være utilfreds med det og ærgre sig over det, men det er jo bare realiteterne.

Kl. 13:58

Formanden (Søren Gade):

Tak for det. Jeg giver ordet til fru Susie Jessen, Danmarksdemokraterne.

Kl. 13:58

Susie Jessen (DD):

Tak for ordet. Jeg noterede mig, at ordføreren hele tiden siger, at en af grundene til, at I har trukket jer i forhold til den her advokatvurdering, er, at der ikke er et flertal mere. Så jeg vil meget gerne spørge ordføreren: Såfremt der havde været et flertal – hvis nu vi siger, at Moderaterne også stadig stod bag den her advokatvurdering – ville I så også stadig have en advokatvurdering?

Kl. 13:58

Formanden (Søren Gade):

Ordføreren.

Kl. 13:58

Thomas Danielsen (V):

Altså, når jeg siger, at der ikke er flertal, er det jo, fordi rød blok har absolut flertal i sig selv, og alle i rød blok har peget på den fungerende statsminister, så det står man jo sammen om. Jeg er med på, at Alternativet for et par dage siden kom frem til, at man nu også ville støtte en advokatvurdering – igen. Men det tror jeg nok er den svageste måde, man kan sige det på, altså at hvis bare den fungerende statsminister vil forhandle med os igen, så skal vi nok give køb på den advokatvurdering.

Kl. 13:59

Formanden (Søren Gade):

Fru Susie Jessen.

Kl. 13:59

Susie Jessen (DD):

Jeg synes ikke helt, at jeg fik svar på spørgsmålet. Hvis nu vi siger, at der var et flertal for en advokatvurdering her i Folketinget, og hvis Venstre havde mulighed for at bakke op om det, ville Venstre så også bakke op om en advokatvurdering?

Kl. 13:59

Formanden (Søren Gade):

Ordføreren.

Kl. 13:59

Thomas Danielsen (V):

Det kan godt være, at jeg ikke forstår spørgsmålet, for der er ikke flertal for en advokatvurdering i Folketinget. Derfor kan jeg sige lidt mere principielt, at hvis man skulle indgå i en regering, er det jo lige meget, om det er en rent rød regering, eller om det er en rød-blå-regering. Så skal en regering jo også bygge på tillid. Og hvordan den kommer til at se ud og i hvilken form, hvis der skulle komme en rød-blå-regering eller en rød, må vi så vente og se. Men det er klart, at man ikke kan have en regering, hvor der ikke er tillid, for så ville man jo ikke kunne regere.

Kl. 14:00

Formanden (Søren Gade):

Tak for det. Jeg giver ordet til fru Mai Mercado fra De Konservative.

Kl. 14:00

Mai Mercado (KF):

Tak. I de her dage bliver der stillet spørgsmål fra flere herinde, om prisen for at gå med i regering bliver meget høj, og der kan man jo se fra lækkede optagelser fra et forretningsudvalgsmøde hos Venstre, at der i hvert fald er tre ting på bordet: Det er lettelser i topskatten, generationsskifteskatten og så skattelettelser i bunden. Man kan sige, at alle tre er sådan kendte og gode konservative mærkesager, men faktisk er kun det ene af kravene Venstres politik. Så er prisen egentlig tilstrækkelig høj, når det, man får igennem, kun er skattelettelser i bunden, hvor det andet ikke er det, man er gået til folketingsvalg på?

Kl. 14:01

Formanden (Søren Gade):

Ordføreren.

Kl. 14:01

Thomas Danielsen (V):

Skal jeg forstå på fru Mai Mercado, at hun synes, at det er strategisk uhensigtsmæssigt for Venstre at gå efter vælgergruppen hos De Konservative – eller hvordan?

Kl. 14:01

Formanden (Søren Gade):

Fru Mai Mercado.

Kl. 14:01

Mai Mercado (KF):

Det er vel bare et spørgsmål om, at når man nu sælger ud, kan man lige så godt sælge ud rigtigt og gøre det grundigt. Og der kan man jo sige, at I i hvert fald ikke sælger ud, således at det er solid kernepolitik og mærkesager for Venstre, som I nu får igennem. Det må man i hvert fald bare konstatere.

Kl. 14:01

Formanden (Søren Gade):

Ordføreren.

Kl. 14:01

Thomas Danielsen (V):

Jeg kan høre, at lækkene åbenbart er bredere end fra Venstres forretningsudvalgsmøde, når Mai Mercado har den indsigt, hun har.

Kl. 14:01

Formanden (Søren Gade):

Tak. Inden vi går videre i ordførerrækken, tror jeg lige vi skal indskærpe, at vi holder os til det beslutningsforslag, B 5, som vi behandler i dag.

Jeg giver nu ordet til hr. Niels Flemming Hansen, Det Konservative Folkeparti.

Kl. 14:02

Niels Flemming Hansen (KF):

Mange tak for det. Nu kunne man jo godt stå og argumentere med, hvad hr. Thomas Danielsen og andre har sagt tidligere under valgkampen osv., men jeg vil tage noget helt aktuelt fra Venstres hjemmeside – det bliver vel nærmest ikke mere aktuelt – hvor der står: »Venstre har minkavlernes ryg.« Der står sågar også:

»Venstre kommer til at forfølge hvert eneste lille spor af den her skandale. Ansvaret skal placeres.«

Nu er det så bare et spørgsmål herfra, som lyder: Hvordan føler hr. Thomas Danielsen at ansvaret bliver placeret i den her sag, når man vælger ikke at ville have en advokatvurdering af sagen?

Kl. 14:02

Formanden (Søren Gade):

Ordføreren.

Kl. 14:02

Thomas Danielsen (V):

Jamen jeg tror ikke, at du finder mange minkavlere, der ikke vil sige, at vi har deres ryg, at vi er gået all in i den sag. Tværtimod har vi jo fået en hel del kritik for, at vi har gjort for meget for minkavlerne. Om og hvordan der eventuelt vil komme noget i et regeringsgrundlag, kan jeg selvfølgelig ikke sige noget om her.

Kl. 14:03

Formanden (Søren Gade):

Hr. Niels Flemming Hansen.

Kl. 14:03

Niels Flemming Hansen (KF):

Så ordføreren mener altså, at man ved at sige, at man dropper advokatvurderingen, stadig væk har minkavlernes ryg og stadig væk følger deres sag helt til dørs og forsvarer minkavlerne med næb og kløer til det yderste.

Kl. 14:03

Formanden (Søren Gade):

Ordføreren.

Kl. 14:03

Thomas Danielsen (V):

Jamen det er jo ikke mig, der skal være dommer over det. Altså, jeg kunne konstatere, at minkavlernes formand var ude at bifalde det, men det skal jeg jo ikke gøre mig til dommer over. Vi søger nogle resultater ud fra den måde, som Folketinget er blevet sammensat på, og så håber vi, at både minkavlere og alle andre i det danske samfund kommer til at bifalde det. Hvis ikke de gør det, fungerer vores demokrati jo sådan, at man bliver straffet, hvis man ikke leverer varen. Så det er jo demokratiets spilleregler.

Men vi er et indflydelsesparti i Venstre – vi søger indflydelse, og vi søger at gøre det bedre for Danmark. Og med den måde, som Folketinget er sammensat på i dag, kan man godt blive ved med at dvæle ved den her advokatvurdering, men hvis der ikke kan skabes flertal for den, ved jeg ikke rigtig, om det er tiden værd, må jeg indrømme.

Kl. 14:04

Formanden (Søren Gade):

Tak for det. Jeg giver ordet til hr. Peder Hvelplund fra Enhedslisten.

Kl. 14:04

Peder Hvelplund (EL):

Tak for det. Ordføreren har jo stået hernede i salen og argumenteret for en rigsretssag, inden kommissionen havde færdiggjort sit arbejde, og har også efterfølgende argumenteret for en rigsretssag og har i hvert fald i valgkampen meget tydeligt over for vælgerne indikeret, at det var et fuldstændig kardinalt og ultimativt krav for Venstre, at der skulle laves en uvildig advokatvurdering.

Så derfor vil jeg godt spørge ordføreren: Når nu Venstre har skiftet holdning, hvad er så baggrunden for det? Er det en anden tilgang til hele det her spørgsmål, fordi det er åbenlyst, at der fortsat vil være et flertal i Folketingssalen for en uvildig advokatvurdering? Hvis ikke Venstre og Moderaterne havde skiftet holdning til det, stod det flertal jo efter folketingsvalget. Men når Venstre har skiftet holdning, er det så, fordi der er nogle særskilte begrundelser for det? Eller er det, fordi Venstre har en konkret forventning om, at man fra Socialdemokratiets side i de forhandlinger, der pågår lige nu, får nogle indrømmelser på andre områder?

Kl. 14:05

Formanden (Søren Gade):

Ordføreren.

Kl. 14:05

Thomas Danielsen (V):

Jamen der er ikke et reelt flertal for en advokatvurdering, hvis du kigger på rød blok og det flertal. Og jeg ved ikke, om det er, fordi hr. Peder Hvelplund så forestiller sig, at vi skal zappe ud og ind af forhandlingslokalerne, alt efter om der har været gruppemøde i Alternativet. Men sådan kan man jo heller ikke agere, vel? Altså, man kan i hvert fald ikke kalde det et ultimativt krav fra Alternativet, at man skal have en advokatvurdering. Så det flertal er der jo ikke, når man bare kigger på rød blok.

Kl. 14:05

Formanden (Søren Gade):

Hr. Peder Hvelplund.

Kl. 14:06

Peder Hvelplund (EL):

Nu skal jeg ikke diskutere, hvordan flertalskombinationen ser ud, for det er simpelt hen et matematisk faktum, at der var et flertal for en advokatvurdering, hvis man ønskede det. Så det er der ikke nogen grund til at dvæle ved. Spørgsmålet er bare: Hvad er grunden til, at Venstre har skiftet holdning? Er det, fordi man har en anden tilgang til hele spørgsmålet omkring en uvildig advokatvurdering? Eller er det, fordi man har en forventning om, at der leveres indrømmelser på andre områder fra Socialdemokratiet i de forhandlinger, der pågår lige nu, omkring en regeringsdannelse?

Kl. 14:06

Formanden (Søren Gade):

Ordføreren.

Kl. 14:06

Thomas Danielsen (V):

Altså, hvis Venstre kommer til at gå ind i en regering, forventer vi, at der kommer indrømmelser. Men det har jo ikke noget med advokatvurderingen at gøre, for faktum er bare, at der ikke er et reelt flertal for en advokatvurdering. Der er måske et flertal med Alternativet nu, hvor de er sat uden for indflydelse. Så vil de gerne have en advokatvurdering. Men de har ligesom også gjort det ret tydeligt i det, de har kommunikeret, at den fungerende statsminister endelig bare må komme. Det her er jo ikke noget ultimativt fra deres side.

Kl. 14:06

Formanden (Søren Gade):

Tak for det. Jeg giver ordet til hr. Torsten Gejl fra Alternativet.

Kl. 14:07

Torsten Gejl (ALT):

Jeg synes, at ordføreren skal lade Alternativet om at udlægge Alternativets tekst. Altså, vi har før valget og efter valget, bortset fra 2 dage, hvor vi tænkte os om, sagt, at vi støtter en advokatvurdering. Så det bør ordføreren ikke være i tvivl om. Jeg kan næsten ikke forestille mig, at ordføreren ikke har talt efter, før ordføreren gik ind i salen, for at finde ud af, om der var et flertal, hvis det var sådan, at Moderaterne og Venstre stemte for det her.

Men jeg havde egentlig slet ikke tænkt mig at være polemisk omkring det. Jeg havde nu egentlig tænkt mig at spørge lidt til fremtiden, for Venstre har jo også, i forbindelse med at man fjernede støtten til advokatvurderingen, kigget lidt frem og tænkt: Hvordan kan vi undgå at stå i det her teater i den her sal, hvor der går politik i noget, som der ikke burde gå politik i? Og Venstre siger også, at man gerne vil tage initiativer i en ny regering, så noget lignende ikke opstår i fremtiden. Kan Venstre folde det lidt ud og sige, hvordan vi kan sikre det? Hvilke mekanismer kan man bruge, for at der ikke opstår den her type situationer?

Kl. 14:08

Formanden (Søren Gade):

Ordføreren.

Kl. 14:08

Thomas Danielsen (V):

Nej, det kan ordføreren ikke folde ud fra talerstolen i dag – det tror jeg så også at spørgeren var bekendt med. Men jeg kan da hjælpe spørgeren med nogle udtalelser fra Alternativets leder, fru Franciska Rosenkilde. Hun har f.eks. udtalt her efter valget:

»Det har aldrig været et ultimativt krav fra Alternativet.« 

Det var det heller ikke før valget, må man så forstå. Og når hun bliver spurgt, om det ikke var en god idé at have det som et ultimativt krav, siger hun:

»Nej, det har det ikke været på noget tidspunkt«.

Og sådan kan vi blive ved med spændende citater, som skulle skabe troværdighed om, at Alternativet ville vælte en rød regering med den her advokatvurdering.

Kl. 14:08

Formanden (Søren Gade):

Hr. Torsten Gejl.

Kl. 14:08

Torsten Gejl (ALT):

Altså, Alternativet har hele tiden sagt, at vi vil støtte en advokatvurdering. Det håber jeg ikke at ordføreren har været i tvivl om. Det er da også derfor, at ordføreren har været nødt til selv at frafalde kravet sammen med sit parti – ellers havde ordføreren sikkert sammen med sit parti ikke haft så travlt med at frafalde det krav. Så ordføreren ved godt, at Alternativet ville have støttet det.

Men igen er jeg meget mere interesseret i at høre, hvordan vi kan løse den her type situationer. Vil det sige, at et af de hovedargumenter, som ordførerens parti bruger i forbindelse med at droppe støtten til advokatvurderingen, nemlig at vi skal finde en anden måde at gøre det på, bare er varm luft, og at der virkelig slet ikke var noget i det?

Kl. 14:09

Formanden (Søren Gade):

Ordføreren.

Kl. 14:09

Thomas Danielsen (V):

Nej, men altså, spørgeren beder mig jo om at præsentere dele af et eventuelt regeringsgrundlag. Så jeg tror, det er for sjov, at hr. Torsten Gejl spørger om det – om jeg ikke vil udfolde dele af en eventuel kommende regerings regeringsgrundlag. Og det kommer jeg ikke til.

Kl. 14:09

Formanden (Søren Gade):

Tak for det. Og jeg giver ordet til hr. Mikkel Bjørn fra Nye Borgerlige.

Kl. 14:09

Mikkel Bjørn (NB):

Tak for det. Ordføreren bliver ved med at gentage, at der ikke er et flertal for en advokatundersøgelse. Altså, jeg kan godt afdække en offentlig hemmelighed her for ordføreren: Der er ikke i Danmark et flertal for Nye Borgerliges politik. Det betyder ikke, at vi pludselig ændrer vores politik til at være det, som der så er flertal for.

Den 18. februar 2021 siger ordføreren: Om statsministeren kommer til at stå til ansvar for en rigsret, tja, det kommer an på rød blok. Vil den yderste venstrefløj hellere have indfriet deres valgløfter for ikke at stille statsministeren til ansvar?

Jeg vil godt høre ordføreren, hvordan Venstre kan forsvare at gøre præcis det, som man inden valgkampen meget intensivt gik ud og kritiserede andre partier for.

Kl. 14:10

Formanden (Søren Gade):

Ordføreren.

Kl. 14:10

Thomas Danielsen (V):

Jamen altså, fortiden i forhold til mine citater eller hele historien i forhold til minksagen har jo ikke ændret sig, og den kommer heller ikke til at ændre sig. Og som jeg sagde før, har flertallet i Folketinget heller ikke ændret sig. Så der er ikke et reelt flertal for en advokatvurdering. Det er der måske lige nu, hvor man er lidt træt af, at der er ved at komme lidt blå farve ind i en ellers absolut rød regering. Men det er bare realiteterne, og selv om vi er her i Folketinget, må vi jo gerne forholde os til realiteterne.

Kl. 14:11

Formanden (Søren Gade):

Hr. Mikkel Bjørn.

Kl. 14:11

Mikkel Bjørn (NB):

Så vil jeg stille et andet spørgsmål: Har Venstre en garanti for, at statsministeren har overholdt ministeransvarlighedsloven, og at man dermed ikke gør sig medskyldig i, at der er begået et lovbrud, som dermed ikke kan blive straffet, fordi man ikke er villige til at stemme for det her?

Kl. 14:11

Formanden (Søren Gade):

Ordføreren.

Kl. 14:11

Thomas Danielsen (V):

Venstre gør sig ikke medskyldig i et lovbrud. Men Venstre kigger på, hvad der er de politiske realiteter, og ordføreren siger jo selv det her med, at man kan stille sig ud på sidelinjen, og det er rigtigt. Men der er Nye Borgerlige og Venstre så åbenbart to forskellige partier, og vi stiller os ikke ud på sidelinjen. Vi søger indflydelsen for at trække en 100 pct. rød regering i en borgerlig retning. Det tror vi er bedst for danskerne, og det vil da også være glædeligt, hvis det kan lykkes engang at præsentere, hvad der vil kunne komme ud af det, hvis vi skulle nå så langt.

Kl. 14:12

Formanden (Søren Gade):

Tak for det. Og jeg giver nu ordet til hr. Alex Vanopslagh fra Liberal Alliance.

Kl. 14:12

Alex Vanopslagh (LA):

Tak. Det er altså bare noget vrøvl at sige, at det ligesom er valgets tale, der gør, at der ikke er flertal for en advokatvurdering. Vælgerne har talt, og de har sammensat et Folketing, hvor der er et flertal af mandater, der går ind for en advokatvurdering. Nu er der ikke længere flertal, bl.a. fordi Venstre har droppet kravet. Men det er nu egentlig ikke det, jeg vil spørge om.

Jeg vil egentlig bare spørge om, hvordan ordføreren har det med, at ordførerens parti, Venstre, for ikke så forfærdelig mange måneder siden sendte dets næstformand, fru Inger Støjberg, for en rigsret for at sikre lov og orden – en beslutning, jeg i øvrigt var enig i – men nu opgiver kravet om at få bare så meget som en advokatvurdering af statsministerens ansvar i minksagen.

Kl. 14:13

Formanden (Søren Gade):

Ordføreren.

Kl. 14:13

Thomas Danielsen (V):

Jamen ordføreren ved jo godt, hvad det var, vi i fællesskab gik til valg på sammen i blå blok – før valget – og det må vi så bare erkende ikke kan blive en realitet. Og det er jo så realiteten nu, at vi ikke har en blå blok, der er i nærheden af at kunne skaffe et flertal. Tværtimod er der et absolut flertal i rød blok, og det forholder vi os jo så til. Og det skal vi gøre, inden vi stiller os ud på sidelinjen og råber og skriger og ikke kan få indflydelse og lader Alternativet komme ind og påvirke Danmark i en meget negativ retning og opgive det her ikkeultimative krav, som man må forstå ikke på noget tidspunkt kan være et ultimativt krav og ikke har den store betydning. Men det vil man gerne nu – i hvert fald indtil for få dage siden. Og der har vi så valgt en anden vej, og det er at søge indflydelsen.

Kl. 14:14

Formanden (Søren Gade):

Hr. Alex Vanopslagh.

Kl. 14:14

Alex Vanopslagh (LA):

Jamen det er da fuldstændig rigtigt, at der var et rødt flertal. Og modsat nogle af de andre blå partier har jeg jo ikke gået og kaldt jer forrædere, fordi I afsøger muligheden for en regering hen over midten. Det kan jeg godt forstå I gør; det har jeg det fint med. Men det er jo ikke en naturlov, at I skal i regering. I er jo ikke tvunget til det. I bestemmer jo selv, om I gør det. Der har I så fået at vide, at prisen er, at man dropper en advokatvurdering. Og så får I det til at lyde, som om det skal I; at vælgerne siger, at I skal gå i regering. Nej, det har vælgerne ikke sagt. Og I har sendt jeres egen næstformand for en rigsret, hvad jeg syntes var rigtigt. Det signalerede, at man ikke holder hånden over sine egne, at man ikke laver studehandler, og at man står fast på, at lov er lov. Men det betyder så åbenbart ikke noget, når det er Socialdemokratiets formand, og det er bare det, jeg spørger om: Hvordan har ordføreren det egentlig med det?

Kl. 14:14

Formanden (Søren Gade):

Ordføreren.

Kl. 14:14

Thomas Danielsen (V):

Jamen altså, nu er det for det første ikke afgjort, om vi skal gå i regering. Men det er der meget der kan tyde på at det vil ende med. Men for det andet er sandheden jo bare, at Folketinget er sammensat sådan, at der er et absolut rødt flertal. Og jeg ved ikke, hvor mange af ordførerens pensionsmidler ordføreren vil placere på Alternativets troværdighed, hvor man nu for få dage siden, da man kunnne se, at man er langt væk fra indflydelse, lige pludselig kommer i tanke om, at man gerne vil støtte det her og siger: Det beslutter vi os for nu; nu vil vi gerne støtte den her advokatvurdering. Ja, i dag vil de gerne – ovenikøbet nu, hvor de med diverse citater har understreget, hvor ikkeultimativt det er, og at Mette Frederiksen bare må komme og forhandle med dem. Altså, det synes jeg da er lidt useriøst.

Kl. 14:15

Formanden (Søren Gade):

Tak for det. Jeg giver nu ordet til hr. Ole Birk Olesen fra Liberal Alliance.

Kl. 14:15

Ole Birk Olesen (LA):

Den 1. november havde vi folketingsvalg. I det gamle Folketing før den 1. november var der ikke flertal for, at der skulle gennemføres en advokatvurdering, som kunne rådgive Folketinget om, hvorvidt der skulle indledes nogen rigsretssag oven på minkskandalen. I det nye Folketing efter den 1. november er der et flertal, som er gået til valg på, at der skal gennemføres en advokatvurdering. Så siger hr. Thomas Danielsen: Jo jo, men vi kan ikke regne med Alternativet. Jamen det kan vi jo altså lige nu. De siger i hvert fald, at de støtter det, og at årsagen til, at det ikke kan gennemføres, er, at Venstre springer fra det – Venstre springer fra det; det er årsagen.

Men lad os sige, vi ikke kunne regne med flertallet. Jeg forstår, at der er forhandlinger oppe på Marienborg, og der kan Venstre få alt muligt igennem, fordi den fungerende statsminister virkelig gerne vil danne en regering hen over midten. F.eks. forlyder det, at Venstre kan få igennem, at vi skal lette topskatten, selv om den fungerende statsminister i virkeligheden er imod det. Har Venstre deroppe sagt: Når det nu er så vigtigt for dig, den kongelige undersøger, at få os i regering, så har vi et krav, bl.a. om topskat og andre ting, men også et krav om en minkvurdering, altså en advokatvurdering om minkskandalen? Har Venstre sagt det til den kongelige undersøger, og hvad var svaret?

Kl. 14:16

Formanden (Søren Gade):

Ordføreren.

Kl. 14:17

Thomas Danielsen (V):

Jeg har prøvet igennem hele min tid heroppe at understrege, at min argumentation går på to ben: Dels er der det, at der ikke er noget reelt flertal derfor, dels er der det, at en regering bliver nødt til at bygge på tillid, for du kan jo ikke regere med en regering, hvis der ikke er intern tillid mellem flere partier i en regering. Så det bliver man nødt til at mejsle i granit, hvis man vil regeringsansvaret. Jeg ved ikke, om ordføreren har prøvet at sidde i regeringer, hvor der har været mangel på tillid, men det er i hvert fald ikke stærke regeringer, hvis man ikke har hundrede procent tillid til hinanden. Så det er selvfølgelig afgørende.

Kl. 14:17

Formanden (Søren Gade):

Hr. Ole Birk Olesen.

Kl. 14:17

Ole Birk Olesen (LA):

Jeg tror ikke, der i politik findes noget, der hedder hundrede procent tillid, og jeg tror også, at det er en utopi at forestille sig, at den nogen sinde skal komme, men man kan have et rigtig godt samarbejde alligevel. Når det drejer sig om det samarbejde, som den fungerende statsminister indbyder til på Marienborg og gerne vil have Venstre med i, kan man spørge, hvorfor Venstre ikke har sagt: Jo jo, det vil vi sådan set gerne, hvis vi kan få nogle ting gennemført. En af de ting, vi gerne vil have gennemført, er, at der skal foretages en advokatvurdering af den redegørelse fra Minkkommissionen, som ligger der.

Hvorfor har Venstre ikke bedt om det?

Kl. 14:18

Formanden (Søren Gade):

Ordføreren.

Kl. 14:18

Thomas Danielsen (V):

Der sparker man jo så til det ene af de to ben, som hedder tillid. Altså, man bliver nødt til i en regering at have tillid. Når man sidder så lang tid i et rum og skal sidde så lang tid i et fællesskab – såfremt det nu sker – så bliver man jo nødt til at have tillid. Og hvordan den bliver lavet og udvist og formuleret, eller hvad der ellers har været af diverse drøftelser på Marienborg, kan jeg jo ikke løfte sløret for nu.

Kl. 14:18

Formanden (Søren Gade):

Tak. Jeg giver nu ordet til fru Charlotte Munch fra Danmarksdemokraterne.

Kl. 14:18

Charlotte Munch (DD):

Tak. I juli måned spurgte hr. Morten Dahlin fra Venstre retorisk i forbindelse med advokatvurderingen: Hvad er vigtigst for Radikale Venstre – at beskytte retsstaten eller ministerbiler? Det var både et rimeligt og ordentligt spørgsmål, og nu kan jeg så stille samme spørgsmål til Venstres ordfører: Hvad er vigtigst for Venstre – retsstaten eller ministerbiler?

Kl. 14:19

Formanden (Søren Gade):

Ordføreren.

Kl. 14:19

Thomas Danielsen (V):

Tak for det. Som jeg har sagt, ændrer fortiden, både det med minksagen, og hvilke positioner der har været i et forsøg på at skabe et samlet flertal for vores holdning dengang i blå blok, sig jo ikke. Så det er jo, på grund af at Folketingets sammensætning heller ikke har ændret sig, at det ikke er opnåeligt, og derfor er det bare vilkårene. Det er jo realiteterne, vi må forholde os til, og der søger vi indflydelse, og det har vi fået et mandat til på vores landsmøde, endda også så meget indflydelse, at det kunne være i form af at gå i regering.

Kl. 14:20

Formanden (Søren Gade):

Fru Charlotte Munch.

Kl. 14:20

Charlotte Munch (DD):

Måske stillede jeg ikke spørgsmålet klart nok, så jeg prøver igen: Hvad er vigtigst for Venstre – retsstaten eller ministerbiler?

Kl. 14:20

Formanden (Søren Gade):

Ordføreren.

Kl. 14:20

Thomas Danielsen (V):

Hvis du spørger om, om det vigtigste er, om vi får en ministerbil, eller om vi skal kaste retsstaten under bussen, er det klart, at det er retsstaten, der er vigtigst.

Kl. 14:20

Formanden (Søren Gade):

Tak for det. Vi går videre i spørgsmålsrækken. Så er det fru Marlene Harpsøe, Danmarksdemokraterne.

Kl. 14:20

Marlene Harpsøe (DD):

Tak. Man kan jo finde rigtig mange interessante citater rundtomkring i de danske medier, og jeg faldt over et meget interessant citat fra fru Sophie Løhde, som jo er Venstres politiske ordfører. Hun sagde:

»De røde partier gør grin med retsstaten, når de freder statsministeren med en næse efter den hårde og meget alvorlige kritik fra kommissionen.«

Mener ordføreren, at Venstre nu også gør grin med retsstaten?

Kl. 14:21

Formanden (Søren Gade):

Ordføreren.

Kl. 14:21

Thomas Danielsen (V):

Jamen vi havde også håbet på et andet udfald, men det kom ikke. Der kom et folketingsvalg, og resultatet af det folketingsvalg er, at Folketinget er blevet sammensat på den måde, det er sket, og det bliver ordførerens parti og ordføreren selv nødt til at forholde sig til. Og man må så arbejde i Folketinget og prøve at få så meget indflydelse til sit parti som muligt og arbejde for de holdninger, man finder rigtige. Så kan det godt være, der er nogle ting, man har ønsket før et valg, som ikke kan realiseres efter et valg, fordi der ikke flertal for det, men så man jo arbejde inden for de rammer, der er.

Kl. 14:22

Formanden (Søren Gade):

Fru Marlene Harpsøe.

Kl. 14:22

Marlene Harpsøe (DD):

Det lugter lidt af, at man er blevet stillet nogle rigtig fine ministerbiler og -poster i udsigt, for man vil ikke rigtig reelt svare på, hvad det er, der er vigtigst. Det var også det, som min kollega fru Charlotte Munch prøvede at spørge ind til, nemlig: Hvad er vigtigst – retsstat eller ministerbiler?

Så jeg kunne egentlig godt tænke mig at spørge ordføreren: Hvad er det for nogle gode ministerposter, som Venstre er blevet stillet i udsigt nu, hvor man åbenbart ikke længere ønsker at kæmpe for retsstaten?

Kl. 14:22

Formanden (Søren Gade):

Ordføreren.

Kl. 14:22

Thomas Danielsen (V):

Så kunne jeg godt tænke mig at spørge spørgeren: Hvilke dele af det svar, jeg gav til den foregående spørger, forstod ordføreren ikke? Eller skyldes det dårlig lyd?

Altså, jeg gjorde det fuldstændig klart over for spørgeren, at retsstaten selvfølgelig er det vigtigste. Derudover forhandler Venstre ikke for at få ministerbiler. I øvrigt kan jeg sige, at vi aflønner vores formand, som var han minister, så han forhandler jo under ingen omstændigheder for egen vindings skyld. Så jeg synes, det er nogle mærkelige påstande, man kommer med, fordi man står på sidelinjen og bare kigger på dem, der spiller bold, i stedet for at være en del af dem, der spiller bold.

Kl. 14:23

Formanden (Søren Gade):

Tak for det. Jeg giver ordet til hr. Hans Kristian Skibby, Danmarksdemokraterne.

Kl. 14:23

Hans Kristian Skibby (DD):

Tak, hr. formand. Jeg noterer mig jo, at hr. Thomas Danielsen tidligere har sagt et par gange, at argumentationen fra Venstre går på to ben. Der vil jeg bare sige, at de to ben da kraftigt er støttet af både krykker og kørestol. Det, som ordføreren begiver sig ud i, hænger jo ikke sammen: Fordi der ikke er flertal for det her forslag, herregud, så synes Venstre ikke, at man skal stemme for det. Ville Venstre gøre det samme, hvis det var et forslag om at afskaffe topskatten eller fjerne arveafgiften? Jeg har da aldrig i mine 18 år i Folketinget oplevet, at Venstre ikke principielt har taget stilling til de politiske spørgsmål, der er blevet sat til behandling her i salen. Her ligger et konkret beslutningsforslag, og så siger ordføreren som sådan et automatsvar: Jamen det er bare, fordi der alligevel ikke er flertal for det, og så er der ingen grund til at tage stilling til det. Vil ordføreren være sød at forklare lidt nærmere, hvad der ligger bag den her krykhusarmelding?

Kl. 14:24

Formanden (Søren Gade):

Ordføreren.

Kl. 14:24

Thomas Danielsen (V):

Jamen altså, jeg synes, jeg har forklaret rimelig præcist, hvad realiteten er i Folketinget. Og jeg har forklaret rimelig præcist, at vi står over for et valg, hvor den fungerende statsminister kan danne en regering med sit absolutte røde flertal med de konsekvenser, det har. Og som jeg svarede ordførerens formand lige før, ja, så er det korrekt, at man enten kan vælge at stille sig ud på sidelinjen og se de andre spille bold og råbe ad dem eller man kan tage den trøje på, man nu repræsenterer, og løbe ind på banen og spille. Og det kan godt være, at man har haft en ambition, som var anderledes før et valg, men man bliver nødt til at se realiteterne i øjnene, når der så har været folketingsvalg, i forhold til hvad der så er opnåeligt.

Kl. 14:25

Formanden (Søren Gade):

Hr. Hans Kristian Skibby.

Kl. 14:25

Hans Kristian Skibby (DD):

Det andet ben kunne jo så være, at man valgte at bevare bare lidt selvrespekt og forsvare det, man gik til valg på, frem for at løbe ud ad døren i huj og hast og løbe væk fra alle de løfter og alle de holdninger, man har tilkendegivet over for vælgerne her i det ganske land. Synes ordføreren selv, at det er en anstændig måde at gøre det på? Man har gennemført for millioner af kroner kampagner om, hvordan Venstre forholder sig til Minkkommissionen, til en rigsretssag og til en advokatundersøgelse og alt muligt andet. Og 6 uger efter valget løber man ud ad døren. Synes ordføreren selv, at det er en rimelig måde at være parlamentariker på?

Kl. 14:25

Formanden (Søren Gade):

Ordføreren.

Kl. 14:25

Thomas Danielsen (V):

Jeg er ikke enig med ordføreren i, at vi løber fra alle holdninger. Min umiddelbare vurdering – det kan jeg ikke sige, og jeg kan da også blive positivt overrasket – vil da være, at man i det her samarbejde vil kunne komme frem til mere Venstrepolitik og borgerlig politik, end vi kan i blå blok selv. Så man kan jo ikke sige, at det så er udtryk for, at man løber fra alle løfter. Men jeg vil igen sige: Det er en svær debat og diskussion, fordi spørgeren jo ikke har indsigten i, hvad det er, vi forhandler om – og jeg kan ikke sige, hvad vi forhandler om.

Kl. 14:26

Formanden (Søren Gade):

Tak for det. Jeg giver nu ordet til fru Lise Bech, Danmarksdemokraterne.

Kl. 14:26

Lise Bech (DD):

Tak for det. Det var meget interessant før at høre ordføreren sige, at det var en enig folketingsgruppe, der mente, at man skulle opgive det her krav. Jeg har jo stået i en del debatter med lige præcis ordføreren på talerstolen, minkordføreren, om, at vi skulle stå sammen om at hjælpe de stakkels minkavlere, i lyset af hvad de har været ude for og deres familier har været ude for. Så det er meget trist, at Venstre har taget en rød spillertrøje på. Det er jeg meget ked af. For som vi har talt om, gav Venstre før valget jo minkavlerne og danskerne et løfte om, at vi skulle have den her uafhængige advokatvurdering, så for ligesom at opfylde lidt af det har Venstre så måske overvejet at stå uden for regeringen?

Kl. 14:27

Formanden (Søren Gade):

Ordføreren.

Kl. 14:27

Thomas Danielsen (V):

Jeg kan bare ikke på nogen måde genkende det billede, at vi skulle løbe fra at hjælpe minkavlerne. Altså, jeg tror, det står klart for de fleste, at vi har spillet en central rolle, en nøglerolle, i forhold til hele erstatningssetuppet osv., fået det forhandlet på plads og lagt over i et ministerie til forvaltning og udmøntning, hvilket de så ikke har udført tilfredsstillende, hvorfor det er noget af det, vi prøver at gøre bedre. Vi ønsker at kunne levere på en bedre måde til minkavlerne, så hvis det decideret er minkavlerne, du spørger til, er svaret, at vi ikke har glemt minkavlerne.

Kl. 14:28

Formanden (Søren Gade):

Fru Lise Bech.

Kl. 14:28

Lise Bech (DD):

Tak. Det kan godt være, at jeg bevæger mig i et ekkokammer, men jeg kan love ordføreren for, at siden det her kom frem, er der virkelig mange tidligere minkavlere, der har følt sig svigtet. Det er helt sikkert. Og jeg synes faktisk, det er lidt dårligt af ordføreren at prøve at lægge det over på Alternativet. Hvad er det for noget at sige, altså at man ikke har flertal, fordi Alternativet måske ikke ved, hvad de mener? Altså, vil man have en advokatvurdering, eller vil man ikke? Det vil Venstre så ikke nu. Det er jeg meget skuffet over, og det ved jeg at der er mange andre der også er.

Kl. 14:28

Formanden (Søren Gade):

Ordføreren.

Kl. 14:28

Thomas Danielsen (V):

Jamen da jeg så vores valgresultat, var jeg da også skuffet. Det var da ikke det, vi havde håbet på. Og da jeg så blå bloks valgresultat, var jeg også skuffet, for jeg havde jo kæmpet med næb og klør for noget andet. Men vælgerne har talt, og så må man arbejde inden for de rammer, der er, og derfor har ordførerens eget parti jo også været inviteret med til at bidrage og gøre sin indflydelse gældende. Det har man så håndteret på forskellig vis fra parti til parti; nogle har siddet med i længere tid end andre. Og det er jo det, man kan gøre som parlamentariker.

Kl. 14:29

Formanden (Søren Gade):

Tak for det. Og jeg giver nu ordet til hr. Lars-Christian Brask fra Liberal Alliance.

Kl. 14:29

Lars-Christian Brask (LA):

Tak for ordet. Jeg misunder ikke ordføreren at skulle stå her og forsvare løftebrud med hensyn til løfter, som blev givet for en 6 ugers tid siden. Men jeg bliver nødt til at spørge, om ordføreren kan forholde sig til, at rigtig mange danskere – inklusive de mange minkejere og -avlere, der ikke har fået lovning på betaling, ud over de meget få, der har fået det – sidder tilbage med en følelse af, at den her sag ikke er værdigt eller endeligt afsluttet?

Kl. 14:30

Fjerde næstformand (Karina Adsbøl):

Ordføreren.

Kl. 14:30

Thomas Danielsen (V):

Tak for det. Ja, jeg er fuldstændig enig med spørgeren i, at den måde, som minkavlerne har været behandlet på, ikke har været værdig. Og det gælder også i forhold til erstatning osv. Det er ikke i orden. Og derfor håber jeg også, at vi kan gøre det bedre. Der er mange minkavlere, der ikke har set en krone i erstatning endnu, og det skal vi gøre noget ved. Og det er jeg sikker på at Liberal Alliance vil være medvirkende til.

Kl. 14:31

Fjerde næstformand (Karina Adsbøl):

Er der nogen yderligere kommentarer? Nej. Så går vi videre til den næste i rækken, og det er hr. Pelle Dragsted fra Enhedslisten.

Kl. 14:31

Pelle Dragsted (EL):

Det er jo et meget principielt beslutningsforslag og en principiel debat, vi har her i dag, for uanset hvad man mener om den her advokatundersøgelse, handler den jo om, hvorvidt man som vælger, når man går ned og sætter sit kryds, kan regne med, at de politikere, man stemmer på, holder, hvad de lover.

Og derfor synes jeg, det er lidt pinligt at høre alle de søforklaringer, som ordføreren kommer med, altså f.eks. påstanden om, at der ikke skulle være et flertal. Virkeligheden er, at hvis Venstre og Moderaterne holdt, hvad de har lovet, så var der et flertal. Problemet for Venstre og Moderaterne er, at hvis de holdt deres løfte, ville de ikke samtidig kunne få ministerbiler. Det er det, som den her debat handler om.

Kan ordføreren bekræfte, at som flertallet er her og nu, kunne Moderaterne og Venstre indfri deres løfte til vælgerne om en advokatvurdering af minksagen?

Kl. 14:32

Fjerde næstformand (Karina Adsbøl):

Ordføreren.

Kl. 14:32

Thomas Danielsen (V):

Ja, det ville man kunne. Altså, her for 5-6 dage siden kom Alternativet med den seneste melding, i forhold til hvordan de forholdt sig til den her sag. Det er måske lidt langt henne i nogle regeringsforhandlinger, kan man sige, hvor de har stået udenfor og måske er træt af det. Så det er rigtigt – i hvert fald hvis man kigger på det lige i dag. Men det står ikke alene, for uanset hvad Alternativet mener, kan man jo ikke danne en regering, som starter på grundlag af mistillid. Så vi bliver nødt til at lave et rum, hvor der er skabt en tillid.

Så ja, det er rigtigt, at der efter valget var et absolut rødt flertal. Det så ud til, at vi var sat uden for indflydelse; nu ser det heldigvis ud til, at vi kan få brudt det op, altså at rød blok kan fortsætte med absolut flertal 4 år mere. Men vi kan jo ikke have tillid til, at Alternativet fra gang til gang kommer og siger: Nu mener vi noget andet, og nu skal vi lige have en tænkepause og vurdere, hvad de tre professorer mente osv. Så det er den ene del.

Den anden del er, at det som sagt handler om tillid. Vi bliver også nødt til at sige højt og agere efter, at vi skal have tillid til hinanden i en regering. Så det er rigtigt.

Kl. 14:34

Fjerde næstformand (Karina Adsbøl):

Jeg vil lige anmode om, at taletiden overholdes. Værsgo til hr. Pelle Dragsted for yderligere en kort bemærkning.

Kl. 14:34

Pelle Dragsted (EL):

Jamen nu kommer vi så lidt tættere på virkeligheden her, for ordføreren erkender, at det her handler om, at man gerne vil med i en regering. Og jeg forstår godt det her med tillid. Det er vigtigt. Tillid er vigtigt – også i et politisk rum. Men der er måske en tillid, der er endnu vigtigere i et demokrati end tilliden mellem politikere, og det er tilliden mellem vælgere og politikere. Det er det, som hele vores folkestyre hviler på, og det er den tillid, som Venstre svigter, selv om de havde muligheden for det modsatte.

Kl. 14:34

Fjerde næstformand (Karina Adsbøl):

Ordføreren.

Kl. 14:34

Thomas Danielsen (V):

Altså, jeg må bare sige, at Alternativet jo nærmest ikke lægger skjul på, at det her handler om, at de er langt fra indflydelsen og drømmen om et absolut rødt flertal. Og derfor er de villige til det her nu. Altså, de lægger jo næsten ikke skjul på deres ønske om, at den fungerende statsminister skal komme og forhandle med dem, og at de ikke har noget ultimativt krav. Så jeg vil også bare se realistisk på det, hvis man må det i salen her.

Så med al respekt vil jeg sige, at det nok ikke er ud fra den slags udmeldinger, vi skal ændre vores holdning til regeringsgrundlaget, altså om det er noget, man skal gå videre med eller ej.

Kl. 14:35

Fjerde næstformand (Karina Adsbøl):

Den næste er hr. Carsten Bach fra Liberal Alliance. Værsgo.

Kl. 14:35

Carsten Bach (LA):

Tak for ordet. Og tak til hr. Thomas Danielsen for talen – en tale, som nærmest graciøst var helt blottet for argumenter for, hvorfor man nu ikke vil stemme for en advokatvurdering af minkskandalen. Og der er jo ikke nogen grund til i den her sammenhæng at diskutere, om der er tale om løftebrud eller en skiften af standpunkt eller synspunkt, eller hvad man nu kalder det. Det tror jeg at ordførerens formand faktisk selv er citeret for at sige at det er. Citaterne står jo i øvrigt i kø og fortæller, hvad Venstre mente før valget – så mener Venstre bare noget andet nu her efter valget, og det må vi jo så alle sammen forholde os til på en eller anden måde.

Som jeg sagde før, var det lidt en tale, der var blottet for argumenter, men kunne ordføreren måske bare for min skyld eller for den måbende omverdens skyld ikke lige kort komme ind på, hvad det var, argumenterne fra Venstres side var før valget for, at vi skulle have den her advokatvurdering af minkskandalen?

Kl. 14:36

Fjerde næstformand (Karina Adsbøl):

Ordføreren.

Kl. 14:36

Thomas Danielsen (V):

Altså, vores argumenter nu er, at der ikke er et flertal – der er ikke et reelt flertal – og at internt i en regering bliver vi jo nødt til at have tillid til hinanden. Så det er bare realiteterne – om man vil det eller ej. Og hele forhistorien i forhold til tiden før et valg, hvor vi, partierne i blå blok, sammen gik til valg på en advokatvurdering, har jo ikke ændret sig, men det har flertallet i Folketinget heller ikke, desværre. Og så må man gøre op med sig selv, om det så betyder, at det ultimativt skal gøre, at man bliver sat uden for indflydelse, eller om det måske betyder, at man kan levere på forhåbentlig mange valgløfter fra både spørgerens parti, andre borgerlige partier og mit eget. Altså, det er i hvert fald formålet med kompromisets kunst, så mon ikke – såfremt der skulle komme en regering med noget blåt – der også går noget vores vej?

Kl. 14:37

Fjerde næstformand (Karina Adsbøl):

Så er det hr. Carsten Bach for yderligere en bemærkning.

Kl. 14:37

Carsten Bach (LA):

Tak. Jeg er ikke sikker på, at jeg fik Venstres argumenter fra før valget for, hvorfor vi dengang skulle have en advokatvurdering af minkskandalen, men lad nu det være. Jeg synes, det er lidt ærgerligt, at alle argumenterne bliver lagt over på, at der ikke er noget flertal på grund af Alternativet. Det synes jeg lidt er en skam. Vi har også tidligere haft en diskussion omkring Arnepensionen, hvor Venstres standpunkt også skiftede, fordi flertallet måske var for at bevare Arnepensionen. Det er lidt det samme, synes jeg det lyder til, vi har her.

Skal jeg forstå det sådan, at Venstres parlamentariske position fremadrettet vil være sådan, at man mener det, som flertallet i Folketinget mener?

Kl. 14:38

Fjerde næstformand (Karina Adsbøl):

Ordføreren.

Kl. 14:38

Thomas Danielsen (V):

Nej, men altså, jeg har jo lige redegjort for, at det ikke er sådan, at det, vi har sagt før valget, har ændret sig. Så vores argumentation fra dengang svarede jo til det billede, der var dengang, hvor vi håbede i fællesskab at kunne lave et blåt flertal. Men der er jo løbet meget vand i stranden siden, så uanset hvor meget vi råber og skriger og hvor meget spørgeren gerne vil have det, kommer der ikke et blåt flertal. Der kommer ikke et flertal for den undersøgelse, spørgeren ønsker. Og så må man bare gøre op med sig selv, om man så ønsker anden indflydelse. Det er realiteterne.

Kl. 14:39

Fjerde næstformand (Karina Adsbøl):

Vi går videre til den næste i rækken, som er fru Karina Lorentzen Dehnhardt fra Socialistisk Folkeparti.

Kl. 14:39

Karina Lorentzen Dehnhardt (SF):

Jeg fik lyst til at fortsætte med det, hr. Torsten Gejl spurgte om, med hensyn til hvad der skal ske i fremtiden og hvordan vi kan undgå, at de her sager opstår igen. Jeg lagde jo mærke til, at især Venstre kritiserede den tidligere statsminister rigtig meget for ikke at være særlig åben i forbindelse med hele minksagen, og det endte sådan set også med, at man spillede ud med nogle forslag til revision af offentlighedsloven, og det synes jeg er rigtig, rigtig vigtigt.

Derfor vil jeg høre, om Venstre stadig væk synes, at de forslag står ved magt, og om man har gjort noget for at bringe dem med ind til bordet.

Kl. 14:40

Fjerde næstformand (Karina Adsbøl):

Ordføreren.

Kl. 14:40

Thomas Danielsen (V):

Altså, hvad angår hele regeringsførelsen, hvad der bliver bragt ind til bordet, og hvad man måske vil komme ud og præsentere, så kan jeg da ikke tro, at ordføreren forestiller sig, at det er noget, jeg skal udtale mig om fra talerstolen i dag.

Kl. 14:40

Fjerde næstformand (Karina Adsbøl):

Fru Karina Lorentzen Dehnhardt.

Kl. 14:40

Karina Lorentzen Dehnhardt (SF):

Jeg ved ikke helt, hvordan jeg skal tolke det. Betyder det, at man har parkeret offentlighedsloven, eller forventer man at godtage, at der bliver nedsat et eller andet udvalg, som igen kan sylte offentlighedsloven? Det vil jeg være stærkt bekymret for. Står Venstre ved sine udtalelser om, at vi skal have en ny offentlighedslov, så vi kan få indsigt, og så vi kan følge sager som minksagen, instrukssagen eller andre fremtidige sager lidt bedre og på tættere hold?

Kl. 14:40

Fjerde næstformand (Karina Adsbøl):

Ordføreren.

Kl. 14:40

Thomas Danielsen (V):

Altså, det er jo sådan, at vi har sagt i alle sammenhænge – det bliver vi så nødt til at gå lidt på kompromis med her – at vi ikke udtaler os under de igangværende forhandlinger. Det er meget normalt, når der er regeringsforhandlinger, at man ikke udtaler sig om alle mulige sager, og det kommer vi jo heller ikke til at gøre nu.

Kl. 14:41

Fjerde næstformand (Karina Adsbøl):

Den næste i rækken med korte bemærkninger er hr. Peter Kofod fra Dansk Folkeparti. Værsgo.

Kl. 14:41

Peter Kofod (DF):

Tak for det. Ordføreren taler meget om tillid. Jeg skal gøre det meget simpelt: Har Venstre, Danmarks Liberale Parti, tillid til Mette Frederiksen ?

Kl. 14:41

Fjerde næstformand (Karina Adsbøl):

Ordføreren.

Kl. 14:41

Thomas Danielsen (V):

Det har været svært, og vi må se, om vi kan nå i mål med nogle rammer og former, så man vil kunne sige, at det her projekt har vi tillid til, og at vi har tillid til hinanden. Det er det, jeg har forsøgt at sige igennem hele talen, altså at det jo i hvert fald er det ene af de to ben, som er afgørende for en regering.

Kl. 14:42

Fjerde næstformand (Karina Adsbøl):

Så går vi videre til den næste i rækken, og det er hr. Steffen Larsen fra Liberal Alliance. Værsgo.

Kl. 14:42

Steffen Larsen (LA):

Ordføreren gør sig flere gange lystig på vegne af Alternativets seks mandater, bemærker jeg, hvor han bliver ved med at sige, at man ikke rigtig kan regne med dem på grund af en zigzagkurs eller lignende. Jeg bemærker dog også, at hr. Torsten Gejl sidder her i salen lige nu og siger, at han er klar til at stemme for undersøgelsen. Hvis Venstre og Moderaterne vil stemme for nu, vil der jo være flertal for en undersøgelse. Når ordføreren siger, at han ikke vil stemme for, og at Venstre er imod, så er det jo ikke Alternativet, der er problemet – det lader jo til at være Venstre og Moderaterne, der er problemet.

Kl. 14:43

Fjerde næstformand (Karina Adsbøl):

Ordføreren.

Kl. 14:43

Thomas Danielsen (V):

Jeg ved ikke, hvordan jeg kan svare pædagogisk nok på det, hvis det er svært at forstå. Det er selvfølgelig altid afsenderen af budskabet, som har en opgave, men realiteten er jo bare, at der er et absolut rødt flertal. Hvis du læser aviser, ser fjernsyn eller hører podcast om Alternativets forhold til den her advokatvurdering og deres bestræbelser på at gå ind og få indflydelse, vil ordføreren jo kunne se, at man ikke lægger skjul på, at det, at man ønsker den her advokatvurdering, bestemt ikke er ultimativt, tværtimod, men man vil gerne have noget indflydelse på politikken. Det er derfor, at vi jo ikke, når man så nu senest for 5-6 dage siden kom med den her udmelding, altså langt henne i regeringsforhandlingerne, kan hoppe ud og ind af forhandlingslokalet, alt efter hvad de kommer frem til i Alternativet.

Kl. 14:44

Fjerde næstformand (Karina Adsbøl):

Så er der en anden kort bemærkning til ordføreren.

Kl. 14:44

Steffen Larsen (LA):

Så man kan altså ikke stemme for, fordi man er gået i gang med nogle forhandlinger med Socialdemokratiet. For ellers var det jo ikke at hoppe ind og ud af lokalet. Så var det jo sådan set at blive ved med at holde fast i det, man normalt har sagt hele tiden – op til valget i hvert fald – nemlig at man ville have den advokatundersøgelse.

Kl. 14:44

Fjerde næstformand (Karina Adsbøl):

Ordføreren.

Kl. 14:44

Thomas Danielsen (V):

Jamen så ville det jo være at kaste den fungerende statsminister i armene på Alternativet og rød blok. Det ville det jo være med de konsekvenser, der er ved det. Så jo, teoretisk ville man da godt kunne gøre det og så sige: Vi dropper alle de her regeringsforhandlinger, der har været, for nu er Alternativet villig til at stemme for. Men så ville man jo kaste Socialdemokratiet over i armene på rød blok og Alternativet med de konsekvenser, det har for Danmark.

Kl. 14:45

Fjerde næstformand (Karina Adsbøl):

Den næste for en kort bemærkning er hr. Dennis Flydtkjær, Danmarksdemokraterne. Værsgo.

Kl. 14:45

Dennis Flydtkjær (DD):

Tak for det. For få år siden kom Instrukskommissionen med sin rapport, hvor kritikken ifølge Venstre var så alvorlig, at man var nødt til at lægge sådan en helt principiel linje om, at man jo selvfølgelig skulle have en advokatundersøgelse, også selv om det var imod partiets egen næstformand.

Nu er der så kommet en kommissionsrapport omkring minkforløbet, som jo igen er gravalvorlig – så alvorlig, at Venstre gik til valg på at få en advokatundersøgelse. Så er det bare, jeg gerne vil spørge ordføreren, hvad det er, der gør, at man pludselig er gået væk fra den der helt principielle holdning om, at når der kommer så kras kritik fra en kommission, skal man selvfølgelig have en advokatundersøgelse. Hvorfor er man gået væk fra det?

Kl. 14:45

Fjerde næstformand (Karina Adsbøl):

Ordføreren.

Kl. 14:45

Thomas Danielsen (V):

Jeg forstår godt ordførerens frustration, men det er først og fremmest sådan, at der ikke er et reelt flertal for det. Og så kan vi blive ved med at ærgre os over det, men det er jo virkeligheden.

Kl. 14:46

Fjerde næstformand (Karina Adsbøl):

Hr. Dennis Flydtkjær for en kort bemærkning.

Kl. 14:46

Dennis Flydtkjær (DD):

Jeg kan godt høre det der papegøjesvar. Altså, jeg spørger jo ikke ind til, hvordan Folketinget blev sammensat ved valget, eller hvad Alternativets holdning er, som jo i øvrigt er meget klar – de stemmer for. Jeg spørger, hvad det er, der gør, at Venstre har skiftet den helt principielle stillingtagen til kommissionsundersøgelser ud.

Altså, Instrukskommissionens rapport var så alvorlig, at der helt principielt som en selvfølge skulle være en undersøgelseskommission, selv om det var partiets egen næstformand, det handlede om. Nu er der kommet en endnu mere alvorlig kommissionsrapport. Hvorfor skal man så ikke følge det samme princip? Og igen: Jeg spørger ikke til Alternativets holdning eller valgresultatet fra folketingsvalget. Jeg spørger, hvorfor Venstre er gået væk fra det principielle synspunkt.

Kl. 14:46

Fjerde næstformand (Karina Adsbøl):

Ordføreren.

Kl. 14:46

Thomas Danielsen (V):

Jamen det kan være, hr. Dennis Flydtkjær er ked af det, men svaret ændrer sig jo ikke af, at jeg får det samme spørgsmål. Og der er ikke et reelt flertal.

Altså må jeg minde om, at Alternativets politiske leder, når nu man bliver konfronteret med, om det ikke var en god idé at gøre det til et ultimativt krav, er ude at argumentere med: Bare rolig, det har aldrig været et ultimativt krav fra Alternativets side; det var det heller ikke før valget; det var ikke ultimativt, at vi ville det her; altså, det kunne handles for indflydelse; og nej, det har aldrig været noget ultimativt krav på noget tidspunkt. Og det kan man godt ærgre sig over, men det er jo bare realiteterne.

Kl. 14:47

Fjerde næstformand (Karina Adsbøl):

Den næste i rækken er hr. Rasmus Jarlov fra De Konservative.

Kl. 14:47

Rasmus Jarlov (KF):

Det gør simpelt hen ondt helt ind i sjælen at høre Venstre stå direkte og indrømme, at det, som man foretager sig nu, er, at man lader regeringen slippe for et retligt ansvar, mod at man til gengæld får den regering, som man i Venstre gerne vil have. Man handler retten til at begå en lovovertrædelse og ikke blive undersøgt for det mod at danne en regering, som Venstre skal være med i. Det er så uklædeligt, at jeg næsten ikke kan forstå, at Venstre kan få sig selv til det. Det er jo nok det største løftebrud i dansk politik siden måske Nyrups efterlønsgaranti. Jeg kan ikke komme på nogen anden sag, hvor et politisk parti så klart og tydeligt har lovet noget – med så mange forskellige politikere, inklusive ordføreren selv – og så bagefter bare gør det stik modsatte.

Hvordan skal man kunne stole på, at Venstre fremover gør det, som Venstre siger de vil gøre, når de begår så enormt et løftebrud med fuldt åbne øjne uden at have en anden begrundelse for det, end at det er godt for den regering, Venstre gerne vil med i?

Kl. 14:48

Fjerde næstformand (Karina Adsbøl):

Ordføreren.

Kl. 14:48

Thomas Danielsen (V):

Jamen hvis der ikke er et flertal for det, kan man jo godt dumstædigt fastholde sine principper og stille sig ud på sidelinjen og så se på, at rød blok regerer Danmark i en valgperiode mere, for det er jo bare realiteten. Og når der ikke er flertal for det, så skal vi jo opveje det mod mulighederne for at kunne lave en alternativ måde, Danmark skal ledes på, regeres på, og det er jo så det, som vi afsøger nu.

Kl. 14:49

Fjerde næstformand (Karina Adsbøl):

Hr. Rasmus Jarlov.

Kl. 14:49

Rasmus Jarlov (KF):

Det er ikke klædeligt, at Venstre undskylder sig med, at der ikke er flertal for en advokatvurdering. Det er Venstres skyld, at der ikke er flertal for en advokatvurdering. Stå ved det; ej det; der er ikke nogen, der gør det ved jer; I vælger selv at stemme imod den her advokatvurdering.

Så vil jeg bare sige, at hvis alle partier stod fast, kom der en advokatvurdering, og hvad skulle Mette Frederiksen så gøre? Nægte at blive statsminister? Hun ville være nødt til at acceptere, at der kom en advokatvurdering, og derefter måtte man så tage diskussionen om, hvem der skulle sidde i regering. De to ting kan ikke have noget med hinanden at gøre. Man kan ikke handle på den måde.

Kl. 14:50

Fjerde næstformand (Karina Adsbøl):

Ordføreren.

Kl. 14:50

Thomas Danielsen (V):

Men med fare for gentagelser kan jeg måske også koge det ned til at sige, at realiteten jo er, at alle de røde partier peger på den fungerende statsminister. Så den fungerende statsminister har et flertal med sine støttepartier, det er jo bare realiteten, og så er spørgsmålet, om man vil prøve at udfordre det, spille konstruktivt ind på det, og det har vi så valgt at gøre her.

Kl. 14:50

Fjerde næstformand (Karina Adsbøl):

Den næste spørger er hr. Kenneth Fredslund Petersen fra Danmarksdemokraterne. Værsgo.

Kl. 14:50

Kenneth Fredslund Petersen (DD):

Tak for ordet. Ordføreren bliver konstant ved med at sige »realiteterne«. Valgets tale er jo, at der er et flertal. Det her er ganske enkelt opstået, fordi der, som det er blevet nævnt tidligere, er partier, der har ændret holdning efter valget. Hvis de stod fast på det, de gik til valg på, var der et flertal, inklusive Venstre. Så det er uomtvisteligt, at der er et flertal for det.

Jeg kunne godt tænke mig at høre: For godt halvandet år siden stemte Venstre på grund af ordentlighed – lov og orden – for, at de ville have renset deres næstformand. Kunne det ikke være lige så relevant, at en mulig kommende statsminister også var renset?

Kl. 14:51

Fjerde næstformand (Karina Adsbøl):

Ordføreren. Værsgo.

Kl. 14:51

Thomas Danielsen (V):

Jo, men det er også derfor, jeg bare bliver nødt til at sige til ordføreren, at det jo er realiteterne, at der er et absolut rødt flertal. Men jeg siger jo ikke, at det alene er derfor, Venstre – og måske Moderaterne, det kan jeg ikke svare på – har sagt, som de har sagt. Det er jo også, at hvis man skal indgå i et regeringssamarbejde, så bliver man nødt til at have tillid i en regering. Så det går jo på to ben, naturligvis gør det det.

Kl. 14:51

Fjerde næstformand (Karina Adsbøl):

Hr. Kenneth Fredslund Petersen.

Kl. 14:52

Kenneth Fredslund Petersen (DD):

Jamen man skal jo ikke nødvendigvis indgå i et regeringssamarbejde. Det er et spørgsmål om tillid, og den største tillid her er nok over for vælgerne. Jeg er nødt til at sige, at i forhold til valget er der ikke et absolut rødt flertal. Det er noget, ordføreren konstant siger, men det er der jo ikke, hvis partierne holdt sig til det, de gik til valg på.

Kl. 14:52

Fjerde næstformand (Karina Adsbøl):

Ordføreren.

Kl. 14:52

Thomas Danielsen (V):

Altså, valgresultatet er klart: Der er et absolut rødt flertal på præcis 90 mandater.

Kl. 14:52

Fjerde næstformand (Karina Adsbøl):

Den næste i rækken er hr. Peter Skaarup fra Danmarksdemokraterne. Værsgo.

Kl. 14:52

Peter Skaarup (DD):

Tak. Puha, det er en lidt hård sag for ordføreren, kan jeg godt høre, at skulle svare på de her spørgsmål – med god grund, når man har det her løftebrud, som de fleste nok er enige om at Venstre begår her. Men det er jo ikke sikkert, at man gør det, eller hvad? Det kunne jeg godt lige tænke mig at stille et spørgsmål om.

For jeg forstår det sådan, at man vil gå på to ben, altså at man vil prøve at skabe nogle rammer i de kommende dage – sådan nogenlunde sagde ordføreren det – der kan gøre, at man kan have tillid til Mette Frederiksen som statsminister. Sådan forstår jeg det. Så langt, så godt, kan vi vel nok være enige om. Det er det, man vil prøve på. Men lad os nu sige, hr. Thomas Danielsen, at det ikke lykkes, altså at de rammer, de muligheder ikke bliver skabt, betyder det så, at Venstre har en anden holdning til B 5, end man giver udtryk for her i dag, om at lave en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten?

Kl. 14:53

Fjerde næstformand (Karina Adsbøl):

Ordføreren.

Kl. 14:53

Thomas Danielsen (V):

Som jeg har sagt: Hele forhistorien ændrer sig jo ikke af, at der har været et folketingsvalg, og at vi står i den situation, vi står i nu, som ikke var det, som ordføreren og jeg ønskede os før valget. Men det er korrekt, at hvis vi opnår et regeringssamarbejde, så skal det også bygge på tillid – eller det er hele forudsætningen for, at der skal dannes sådan regering.

Kl. 14:54

Fjerde næstformand (Karina Adsbøl):

Hr. Peter Skaarup.

Kl. 14:54

Peter Skaarup (DD):

Jeg synes ikke rigtig, jeg fik svar på spørgsmålet. Altså: Kunne det tænkes, at Venstre får en anden holdning til det her spørgsmål, det her beslutningsforslag, hvis det er, at man ikke opnår den tilstrækkelige tillid til Mette Frederiksen som statsminister i de kommende dage?

Man kommer jo lidt i tvivl, for der er mange forskellige meldinger fra Venstrefolk, bl.a. på Facebook i går. Der var ikke mulighed for et flertal. Men til det spørgsmål, som hr. Pelle Dragsted stillede for lidt siden til hr. Thomas Danielsen, erkendte man jo, at der var et flertal, der er et flertal. Vælgerne har været kloge, de har sammensat et Folketing med et flertal for en uvildig advokatundersøgelse.

Kl. 14:55

Fjerde næstformand (Karina Adsbøl):

Ordføreren.

Kl. 14:55

Thomas Danielsen (V):

Det er jo det, jeg også prøvede at svare hr. Pelle Dragsted: Jeg er ikke i tvivl om, at hvis vi stemmer lige nu og Venstre og Moderaterne vil stemme for, jamen så stemmer Alternativet på grund af deres meget lange afstand til regeringsforhandlingerne og den frustration sikkert også for. Så på papiret: Jo.

Men det ændrer jo ikke på, at det er, fordi de lige pludselig er langt fra indflydelsen nu, og det gør, at de samtidig ikke lægger skjul på, at det jo tager længere tid, end at Mette bare skal bede dem om at komme i forhandlinger; altså, de gør sig umage for at understrege, at det ikke er et ultimativt krav. Jeg har ridset flere citater op, så jeg tror ikke, der er så meget tvivl om det spørgsmål.

Kl. 14:56

Fjerde næstformand (Karina Adsbøl):

Vi siger tak til Venstres ordfører. Så skal vi videre i ordførerrækken, og den næste ordfører er hr. Henrik Frandsen fra Moderaterne. Værsgo.

Kl. 14:56

(Ordfører)

Henrik Frandsen (M):

Mange tak for ordet. I Moderaterne vælger vi at se fremad. I Moderaterne er vi optaget af at få sat et værdigt punktum for hele minksagen. Vi vil meget gerne hjælpe minkavlerne – minkavlerne, som jo i den grad er kommet i klemme i den her sag. Det er vigtigt for minkavlerne, at de kommer videre med deres liv, det betyder rigtig meget. Derfor er det også vigtigt, at vi får sat et hurtigt og et værdigt punktum for den her sag.

Hele processen omkring kompensationer er nok ikke kørt af sporet, for jeg tænker, at den kører, som den skal, men den går umådelig langsomt, så den skal vi have speedet op, så det gør noget. Det er faktisk sådan, at de sidste sager først vil være afsluttet i 2027 eller 2028. Prøv at tænke jer, at det er 5 år ude i fremtiden, og det er ganske enkelt ikke et værdigt punktum i minksagen. Det kan vi gøre bedre. Derfor har vi i Moderaterne blikket stift rettet fremad mod fremtiden. Det er jo fremtiden, vi kan ændre, fortiden er ligesom sket, den står jo ikke til at ændre. Derfor bakker vi heller ikke op om beslutningsforslag nr. B 5.

På det her punkt er vi også enige med Danske Minkavlere, som allerede i søndags, efter at Lars Løkke Rasmussen meldte ud, har været ude i pressen og sige: Gør nu noget for, at vi får løst den her opgave, vi har, omkring erstatningerne, og brug mindre energi på det, der er sket. Det bakker vi fuldt ud op om, og vi er rigtig glade for at være enige med Danske Minkavlere, altså med minkavlerne. Læg så der oveni, at tre uafhængige juraprofessorer, de ypperste i Danmark, alle tre uafhængigt har sagt, at man ikke forventer, at en advokatvurdering af minksagen vil føre til noget. Det er deres klare vurdering.

Når det så er sagt, er det også vigtigt, at vi stadig væk har blikket på minkavlerne, for det er dem, der er ofrene i den her sag. Og det har ikke kørt, som det skulle, det har været en ganske forfærdelig sag. Derfor er det også vigtigt – det har også allerede i dag været nævnt her i salen – at vi får kigget på, hvordan vi undgår en lignende situation i fremtiden.

Der har været forslag om at styrke Justitsministeriet, og det tænker jeg giver rigtig god mening. Der har også været andre forslag. Min egen formand har i søndags også foreslået at splitte Justitsministeriet op i det, man kalder blå blink og i et stærkere Justitsministerium. Hvorvidt det kan lade sig gøre, ved jeg ikke, men det er i hvert fald en hensigt, vi har i Moderaterne, om at sikre, at vi skal være med til, at det her ikke kommer til at gentage sig. Jeg tror, det er vigtigt, at vi får opjusteret, at vi får opgraderet vores Justitsministerium, så det får mere fokus på lovkvalitet, overholdelse af grundloven og fokus på, at den til enhver tid siddende regering holder sig inden for loven.

Jeg tænker, at vi har en stor opgave her, som vi skal varetage i den kommende samling. Når det er sagt, kan jeg bare gentage, hvad jeg sagde midt i mit indlæg, nemlig at Moderaterne ikke støtter B 5.

Kl. 15:00

Fjerde næstformand (Karina Adsbøl):

Tak til ordføreren. Så går vi over til de korte bemærkninger, og den første på listen er fru Inger Støjberg, Danmarksdemokraterne. Værsgo.

Kl. 15:00

Inger Støjberg (DD):

Tak for det. Da Moderaterne blev dannet, sagde man, at nu ville man prøve at kigge på politik på sådan lidt en anden måde, end man plejede at gøre, for det syntes man at man trængte til, og det skal jeg sandelig love for er lykkedes Moderaterne. For jeg kan forstå, at det der med løfter ikke er sådan noget, man går sådan så højt op i. F.eks. kan jeg se, at ordføreren jo i P1 Morgen her for nylig sagde omkring løftebrud:

Jamen du kan godt bruge det udtryk, men det er jo et løfte, der er mere end 2 måneder gammelt.

Jeg vil bare lige høre til det der med løfter. Jeg ved godt, at man i Moderaterne vil kigge sådan lidt moderne på tingene og sådan noget, og at løfter på 2 måneder simpelt hen er alt for gamle; det er simpelt hen ikke moderne nok. Hvad taler vi om? Hvis man laver en aftale med Moderaterne, hvor lang tid kan man ligesom forvente, at den holder?

Kl. 15:01

Fjerde næstformand (Karina Adsbøl):

Ordføreren.

Kl. 15:01

Henrik Frandsen (M):

Jeg erindrer fuldstændig min optræden i P1 Morgen, og det er korrekt, at jeg sagde, som det bliver sagt her. Det blev sagt i en sammenhæng, hvor jeg jo i fortsættelse af det siger, at der jo er sket det efter valget her – jeg tror, det var den 8. november – at tre uafhængige jurister udtalte, at der ingen grund var til, at man tog det her op og lavede en uvildig advokatvurdering, for de mente ikke, at der var noget. Og det er i det lys, at jeg så også får sagt: Ja, for 2 måneder siden blev det sagt på den måde, men i mellemtiden og efter valget er der blevet sagt det andet fra de advokaters side.

Kl. 15:01

Fjerde næstformand (Karina Adsbøl):

Fru Inger Støjberg.

Kl. 15:01

Inger Støjberg (DD):

Det kan godt være, men så tror jeg bare, at DR har citeret forkert, for det er faktisk ikke det, der bliver skrevet i citatet herfra, for der siger hr. Henrik Frandsen:

Du kan godt bruge det udtryk, men det løfte er jo mere end 2 måneder gammelt. Det er klart, at man sagtens kan bruge det udtryk, men det er også et udtryk for, at tiden er gået.

Og det er jo rigtigt. Der er jo gået 2 måneder. Det er jo helt rigtigt. Så på en eller anden måde kan man sige, at det er sådan et helt universelt svar. Man kan altid bare sige, at det jo er 2 måneder gammelt, og når man så bliver spurgt om, hvad søren der er sket, kan man sige: Jamen tiden er jo gået. Og det er den jo. Det skal man have ret i fra Moderaterne side. På den måde synes jeg jo egentlig, at Moderaterne er meget nytænkende. Men igen: Hvor lang tid kan man sådan ligesom forvente, at sådan et løfte skal holde?

Kl. 15:02

Fjerde næstformand (Karina Adsbøl):

Ordføreren.

Kl. 15:02

Henrik Frandsen (M):

Tiden er gået, og tre uafhængige advokater har uafhængigt af hinanden udtalt, at der ingen grund er til at lave en uvildig advokatvurdering af sagen her, og det er det, jeg hænger det op på. Vi lever jo i en dynamisk verden. Tingene ændrer sig hele tiden. Der kommer hele tiden nye oplysninger, og det er det, vi har der, og det er i det lys, jeg har sagt det.

Kl. 15:03

Fjerde næstformand (Karina Adsbøl):

Så er det hr. Torsten Gejl fra Alternativet. Værsgo.

Kl. 15:03

Torsten Gejl (ALT):

Mange tak. Tak for talen. Moderaternes ordfører siger, at Moderaterne har blikket stift rettet mod fremtiden, og det er i hvert fald noget, Moderaterne deler med liste Å. Vi tænker selvfølgelig på, hvordan vi kan undgå sådan en situation her. Og Moderaterne har også været ude og prøve at være konstruktive og foreslå nogle mekanismer, der måske gør, at vi kan afpolitisere den her type processer. Hvad er det helt konkret for nogle udfordringer, man prøver at løse med de forslag, som Moderaterne har stillet? Hvad er det for nogle problemer, man ser i den her type lovbehandling? Hvad er det, man gerne vil løse med de forslag?

Kl. 15:03

Fjerde næstformand (Karina Adsbøl):

Ordføreren.

Kl. 15:03

Henrik Frandsen (M):

Jamen jeg synes jo, at hele minksagen, hele minkforløbet, er et rigtig godt eksempel på det. Havde vi haft et stærkere Justitsministerium og havde vi ikke haft en direkte kobling mellem Justitsministeriet og politiet f.eks. – det er bare noget, vi har bragt på banen; vi ved ikke, om det er det, vi skal – så havde man ikke haft den, hvad skal man sige, sammenblanding af myndigheder på det her område. Og det er bl.a. det, vi tænker på.

Kl. 15:04

Fjerde næstformand (Karina Adsbøl):

Hr. Torsten Gejl.

Kl. 15:04

Torsten Gejl (ALT):

Det synes jeg lyder konstruktivt i forhold til at undgå den her type teater, som det jo egentlig nærmest er. Kan ordføreren folde det lidt mere ud? Og især: Kan ordføreren betrygge mig i, at der kommer til at ske noget her? Nu taler ordføreren om en hensigt. En hensigt er omtrent det letteste, man kan komme med i Folketinget. Altså, er der lidt mere gods i det? Vil ordførerens parti kæmpe alvorligt for, at vi kan ændre de her procedurer, som bekymrer både Moderaterne og Alternativet?

Kl. 15:04

Fjerde næstformand (Karina Adsbøl):

Ordføreren.

Kl. 15:04

Henrik Frandsen (M):

Nu kom vi jo ind med 16 mandater og blev det tredjestørste parti, og det er vi selvfølgelig rigtig glade for, men der skal jo 90 til at ændre noget i Folketinget. Jeg tænker også, at det er en stor opgave. Det er en meget, meget kompliceret opgave, og jeg kan ikke stå her og anvise en vej til, hvordan det lige præcis skal gøres. Jeg tænker, det også er en opgave, hvor man skal kigge på tværs i Folketinget, for det har jo noget at gøre med lovkvalitet, og det har noget at gøre med god regeringsførelse osv.; altså at man bruger den fornødne tid, får snakket på tværs af partierne og får lavet et grundigt stykke arbejde.

Kl. 15:05

Fjerde næstformand (Karina Adsbøl):

Den næste for en kort bemærkning er hr. Peder Hvelplund, Enhedslisten. Værsgo.

Kl. 15:05

Peder Hvelplund (EL):

Tak for det. Ordføreren siger netop, at man nu har blikket stift rettet fremad, og at man skal forholde sig til fremtiden. Nu er det jo sådan, at al fremtid på et eller andet tidspunkt bliver til fortid, og så kan man jo som bekendt blive stillet til ansvar for, hvad man på et eller andet tidspunkt har sagt om fremtiden.

Derfor skal jeg bare høre – og det er jo det, der er tilfældet med Moderaterne, som jo har sagt, at man ønskede den her uvildige advokatvurdering af Minkkommissionens konklusioner: Hvornår er man kommet til den erkendelse, at det ikke var nogen god idé længere? For det er jo rigtigt, som ordføreren siger, at tilbage i starten af november måned kom der af egen drift en vurdering af tre professorer i henholdsvis strafferet, forvaltningsret og statsret, men det var jo ikke der, Moderaterne ligesom tilkendegav, at man nu ikke var interesseret i den uvildige advokatvurdering. Altså, hvad er det præcis, der har fået Moderaterne til at skifte holdning i den her sag?

Kl. 15:06

Fjerde næstformand (Karina Adsbøl):

Ordføreren.

Kl. 15:06

Henrik Frandsen (M):

Jamen det er jo som med så mange andre sager, at ting skal modnes, gennemdebatteres og gennemsnakkes. Det er korrekt, at tre juraprofessorer – det har jeg også selv nævnt – omkring den 8. november er kommet med deres uafhængige vurdering, og forløbet har været sådan, at vores formand, Lars Løkke Rasmussen, i søndags meldte ud, at vi ikke længere så det som formålstjenligt, og det er egentlig det, jeg kan sige om det.

Kl. 15:07

Fjerde næstformand (Karina Adsbøl):

Hr. Peder Hvelplund.

Kl. 15:07

Peder Hvelplund (EL):

Det er jo altid interessant, når der er et parti, som meget ultimativt lover noget over for vælgerne før et valg, og som så ændrer holdning efter et valg, at blive klog på, hvad der egentlig er årsagen til det. Er det noget, man kan forvente kan komme til at gentage sig, altså at beslutninger ligesom skal modnes og man så kan nå frem til den stik modsatte konklusion?

Det er derfor, jeg er lidt interesseret i at høre, hvad der var den konkrete årsag til, at man skiftede holdning. Var det den vurdering, der lå fra de benævnte juraeksperter, eller var der andre årsager, som gjorde, at man skiftede holdning, som f.eks. det, at man sad i regeringsforhandlinger?

Kl. 15:07

Fjerde næstformand (Karina Adsbøl):

Ordføreren.

Kl. 15:07

Henrik Frandsen (M):

Jamen det er jo klart, at det også spiller ind, at vi sidder i regeringsforhandlinger. Som den foregående ordfører sagde, kan man jo ikke starte en ny regeringsperiode med at have mistillid til hinanden. Det er klart, at det også er et element i det her. Men den primære årsag er, at vi kom til den erkendelse, at det ikke er formålstjenligt at gå efter en advokatvurdering.

Kl. 15:08

Fjerde næstformand (Karina Adsbøl):

Så er det fru Mai Mercado, Det Konservative Folkeparti. Værsgo.

Kl. 15:08

Mai Mercado (KF):

Vi må jo lige have et twittercitat frem, og det kommer nok ikke som den helt store overraskelse. Det er hr. Jakob Engel-Schmidt, som siger:

»Jeg vil bare stilfærdigt minde om, at forudsætningen for Moderaternes støtte til enhver statsminister er, at vedkommende sætter et værdigt punktum for Minksagen ved at gennemføre en advokatvurdering.«

Det mener man så ikke længere, for nu mener man slet ikke, at der skal laves en advokatvurdering. Man mener stadig væk, at der skal sættes et værdigtpunktum. Så stiller jeg bare det spørgsmål: Hvad er så det værdige punktum, for det eneste, man jo ser for sig, er hr. Lars Løkke Rasmussen i en ministerbil?

Kl. 15:08

Fjerde næstformand (Karina Adsbøl):

Ordføreren.

Kl. 15:08

Henrik Frandsen (M):

Det værdige punktum gjorde jeg rede for i min ordførertale, og det er jo, dels at vi får lavet en hurtig proces omkring erstatningerne til minkavlerne og får det afsluttet, dels at vi også får set på, hvordan vi undgår en lignende situation i fremtiden. Vi støtter jo ikke forslaget, men vi skal sikre, at vi får lavet et justitsministerium, som har fokus på godt lovarbejde.

Men det vigtigste i det værdige punktum er, at vi får skabt en situation, hvor minkavlerne kan se fremad, og hvor de får afsluttet deres sager og ikke skal vente til 2027-2028 på at få afgjort de sidste sager. Det er simpelt hen ikke værdigt.

Kl. 15:09

Fjerde næstformand (Karina Adsbøl):

Fru Mai Mercado.

Kl. 15:09

Mai Mercado (KF):

Tak. Moderaterne er et forholdsvis nyt parti med en stor folketingsgruppe – og tillykke med det. Det betyder, at der kommer rigtig mange, som ikke har haft et liv i politik før. Der er også noget, der hedder tillid hos befolkningen; det er noget, man gør sig fortjent til. Så vil ordføreren ikke erkende, at det giver en lidt bumpet start, når man som nyt parti helt frisk fra fad kommer ind og som det første begår et af de helt store løftebrud?

Kl. 15:10

Fjerde næstformand (Karina Adsbøl):

Ordføreren.

Kl. 15:10

Henrik Frandsen (M):

Det er jo klart, at vi sagde noget før valget, og at vi siger noget andet i dag – ja. Men vi har også en anden form for tillid i forhold til vores vælgere, og det er, at Moderaterne arbejder målrettet på at få indflydelse. De arbejder målrettet på at få etableret en bred regering hen over midten, og der leverer vi rigtig meget. Og alt er jo en afvejning.

Kl. 15:10

Fjerde næstformand (Karina Adsbøl):

Så er det hr. Pelle Dragsted fra Enhedslisten. Værsgo.

Kl. 15:10

Pelle Dragsted (EL):

Det er al ære værd at arbejde målrettet for at få indflydelse. Men man har stået før et valg og sagt, at man vil bruge den indflydelse til noget, der har været vigtigt for mange danskere – og jeg er ikke enig; vi har haft en anden position – og har betydet rigtig meget. Jeg har sågar mødt Enhedslistevælgere, som har stemt på Moderaterne, fordi man var ked af, at vi ikke bakkede op om en advokatvurdering. Jeg har stået med ordførerens formand i debatter, hvor der ultimativt er blevet sagt, at man aldrig ville pege på en socialdemokratisk statsminister, hvis ikke der kom en advokatundersøgelse. Så kan man snakke om alt muligt med en dynamisk verden, men er det her ikke grundlæggende et brud på den kontrakt, som I har indgået med vælgerne, når man så klart forud for et valg siger, at man lover at levere noget, uden at levere det? Er det så ikke det, man skylder vælgerne at bruge den indflydelse til?

Kl. 15:11

Fjerde næstformand (Karina Adsbøl):

Ordføreren.

Kl. 15:11

Henrik Frandsen (M):

Jo, men det er jo sådan i politik – og det er også sådan, når man forhandler regeringsgrundlag – at man giver og tager. Der er ingen tvivl om, at de partier, der sidder på Marienborg lige nu, går målrettet efter at få mest mulig indflydelse og få mest muligt af deres politik igennem. Det gør vi også i Moderaterne, og det er det her egentlig et udtryk for: Alle må give noget, alle må tage noget. Det er det, vi arbejder på.

Kl. 15:11

Fjerde næstformand (Karina Adsbøl):

Hr. Pelle Dragsted.

Kl. 15:12

Pelle Dragsted (EL):

Men burde man så ikke sige det til vælgerne inden valget i stedet for at sige i fjernsynet foran hundredtusindvis af seere: Det her er ikke noget, vi sjakrer med; det er ikke noget, vi køber og sælger; det er noget, vi holder fast i? Det var det, ordførerens formand, hr. Lars Løkke Rasmussen, sagde fuldstændig klart.

Jeg synes, det er trist, også ordførerens egne udtalelser og det her med, at det efterhånden er som med mælkekartoner, at der skal stå en holdbarhedsdato på de løfter, som Moderaterne udsteder. Er det det, vælgerne ligesom skal forholde sig til i fremtiden: »udløber om 2 måneder«?

Kl. 15:12

Fjerde næstformand (Karina Adsbøl):

Jeg anmoder om, at man overholder taletiden, for der er rigtig mange på listen.

Ordføreren.

Kl. 15:12

Henrik Frandsen (M):

Nej, nu har jeg ikke på noget tidspunkt sat en holdbarhedsdato på løfter. Jeg har sagt, at tiden er gået. Jeg har sagt, at der er sket ting, hændelser, bl.a. at tre uvildige juraprofessorer uafhængigt af hinanden har udtalt, at det ikke fører til noget at lave en juridisk vurdering. Det er det, jeg har sagt, og det er det, jeg fastholder, og det er også det, der gør, at man bliver nødt til at se på tingene på en ny måde, for tingene udvikler sig. Vi lever altså ikke i en statisk verden. Som jeg sagde i starten, har Moderaterne blikket stift rettet ud mod fremtiden.

Kl. 15:13

Fjerde næstformand (Karina Adsbøl):

Tak. Hr. Mikkel Bjørn fra Nye Borgerlige. Værsgo.

Kl. 15:13

Mikkel Bjørn (NB):

Tak for det. Når man før valget siger, at forudsætningen for enhver støtte til en regering fra Moderaternes side er, at der bliver lavet en advokatvurdering, og man så nu går ud og siger det stik modsatte og bruger tre professorers vurdering af sagen og kalder den uvildig, så er jeg lidt nysgerrig. En af de her professorer har været ude at sige, at det var politisk motiveret, at man lavede det her notat. Samtidig har vi en anden juraprofessor, Lasse Lund Madsen, hvis speciale sådan set gør ham mere kompetent til at vurdere de her sager, og han siger, at hvis det var ham, der skulle vurdere det, så ville han hælde til en domfældelse. Altså, er de her tre juraprofessorers vurdering ikke bare det halmstrå, som Moderaterne klynger sig til for at forsvare et af de største løftebrud i nyere dansk politisk historie?

Kl. 15:14

Fjerde næstformand (Karina Adsbøl):

Ordføreren.

Kl. 15:14

Henrik Frandsen (M):

Jeg har meget stor tillid til, at Jørn Vestergaard, Jørgen Albæk Jensen og Jens Elo Rytter er uvildige, og respekterer, at når de udtaler sig, gør de det på et fagligt grundlag, og at de ikke udtaler sig politisk. Det har jeg meget stor tiltro til. Det stoler jeg fuldt ud på. Det er også det, der gør, at vi jo siger, at tingene har udviklet sig – det har de efter valget – og derfor står vi, hvor vi står nu.

Kl. 15:14

Fjerde næstformand (Karina Adsbøl):

Hr. Mikkel Bjørn.

Kl. 15:14

Mikkel Bjørn (NB):

Når ordføreren siger, at de er uvildige, er de jo ikke uvildige nok til eksempelvis at kunne være en del af en rigsret. Så det undrer mig, hvorfor man ikke får lavet en advokatundersøgelse til at få undersøgt det her på en ordentlig måde. Og så vil jeg godt tage fat i det her med, at ordføreren siger, at der er en udløbsdato på valgløfter på 2 måneder. Der er jeg lidt nysgerrig på, om Moderaterne har været ude med valgløfter i valgkampen, som har en udløbsdato, der er længere end 2 måneder, i modsætning til det her valgløfte, som jo ellers var et kardinalpunkt for Moderaterne i valgkampen.

Kl. 15:15

Fjerde næstformand (Karina Adsbøl):

Ordføreren.

Kl. 15:15

Henrik Frandsen (M):

Nej, nu må jeg så gentage, at jeg ikke på noget tidspunkt har sat en udløbsdato på valgløfter, og det kommer jeg heller ikke til at gøre, og det mener jeg heller ikke at man skal gøre. Jeg har sagt, at tingene udvikler sig. Og så synes jeg i virkeligheden ikke, vi skal stå her og diskutere tre juraprofessorers habilitet. Det tror jeg ikke tilkommer os.

Kl. 15:15

Fjerde næstformand (Karina Adsbøl):

Så er det fru Karina Lorentzen Dehnhardt fra Socialistisk Folkeparti. Værsgo.

Kl. 15:15

Karina Lorentzen Dehnhardt (SF):

Jeg er jo nysgerrig på det her forslag om at dele Justitsministeriet op, for jeg har virkelig svært ved at se, hvilken forskel det kan gøre. Der sidder stadig væk en politisk ledelse for enden af to nye ministerier. Så jeg vil egentlig høre ordføreren: Er det ikke bedre at vedtage konkrete lovforslag, som forbedrer retssikkerheden og tilliden, f.eks. ved at ændre offentlighedsloven? Og man kunne give offentligt ansatte ytringsfrihed og beskytte dem, så de står frem og taler om de ting, som de oplever, og som ikke er i orden. Man kunne have et forfatningsråd, som kunne styrke Folketinget over for regeringen i forhold til at få nogle second opinions på grundlovsspørgsmål eller EU-ret, eller hvad det nu kunne være. Er det ikke lidt at gå en omvej at dele et ministerium op, når man i virkeligheden bare kunne lave konkrete lovforslag, som forbedrede tilliden til det parlamentariske system?

Kl. 15:17

Fjerde næstformand (Karina Adsbøl):

Ordføreren.

Kl. 15:17

Henrik Frandsen (M):

Det kan sagtens være, at det bliver udgangen på det arbejde, vi skal i gang med – det kan jeg ikke sige. Det er et forslag eller et indspil i debatten. Fru Karina Lorentzen Dehnhardt kommer jo også selv med rigtig mange forslag, man kan spille ind i hele det arbejde med at få reformeret vores Justitsministerium og få sikret god lovkvalitet osv. Jeg synes da, det tegner godt i forhold til at kunne komme til at se på det her område og spille ind i det. Der er ikke noget af det, der har været sagt i søndags af vores formand, Lars Løkke Rasmussen, som er ultimativt eller et løfte med en eller anden holdbarhed. Det er et forsøg på at spille ind i en diskussion om, hvordan vi sikrer, at vi ikke kommer i den her situation efterfølgende.

Kl. 15:17

Fjerde næstformand (Karina Adsbøl):

Fru Karina Lorentzen Dehnhardt, værsgo.

Kl. 15:17

Karina Lorentzen Dehnhardt (SF):

Det er jo også derfor, tror jeg, vi er flere, der fisker lidt efter, hvad det er, det her forslag kan gøre. Hvordan kan det forbedre situationen? Hvordan kan det sikre, at vi undgår lignende sager i fremtiden? Det er det, jeg ikke helt forstår. Jeg synes nemlig, at rigtig mange af de udfordringer, der opstår i Folketinget, også er drevet af politikerne selv, f.eks. når man fremsætter lovforslag, som har en væsentlig procesrisiko, og man ser igennem fingre med det. Det løser en opdeling af et ministerium jo ikke.

Kl. 15:18

Fjerde næstformand (Karina Adsbøl):

Ordføreren.

Kl. 15:18

Henrik Frandsen (M):

Jeg kan gentage, hvad jeg sagde lige før, altså at det her er et indspil i det arbejde fra vores formands side af, lige såvel som fru Karina Lorentzen Dehnhardt jo også kommer med forslag her. Jeg tænker, at det må komme an på et grundigt stykke arbejde, hvor man også får vejet fordele og ulemper op imod hinanden, men sigtet skal være, at vi sikrer et styrket Justitsministerium.

Kl. 15:18

Fjerde næstformand (Karina Adsbøl):

Så er det hr. Peter Kofod fra Dansk Folkeparti. Værsgo.

Kl. 15:18

Peter Kofod (DF):

Tak for det. Jeg vil gerne høre om valgløfter. For nu må man forstå, at det her valgløfte er opsagt. Så jeg vil bare høre, om der er andre valgløfter, som Moderaterne også lige har lyst til at opsige i den her omgang.

Kl. 15:19

Fjerde næstformand (Karina Adsbøl):

Ordføreren, værsgo.

Kl. 15:19

Henrik Frandsen (M):

Det har vi ikke. Og som jeg siger, er det forløb, der har været her omkring advokatvurderingen af minksagen, også et udtryk for, at tingene har ændret sig fra før valget til i dag, bl.a. de tre juraprofessorer. Og vi er ikke et parti, der går rundt og opsiger valgløfter eller noget i den retning.

Kl. 15:19

Fjerde næstformand (Karina Adsbøl):

Hr. Peter Kofod.

Kl. 15:19

Peter Kofod (DF):

Så vil jeg spørge ind til noget andet, lidt i forlængelse af det, som ordføreren svarer. For vi er jo begge valgt i en landsdel, hvor der har været rigtig mange minkavlere, og det er der jo desværre ikke mere. Og jeg er helt sikker på, at der er mange af dem, der har stemt på ordføreren i den klare forventning om, at nu skulle der ske noget med den her sag, at nu skulle der være retfærdighed i den her sag. Jeg har talt med nogle af de her mennesker i løbet af weekenden. Hvad siger ordføreren til dem, når han møder dem på gågaden i Tønder eller andre steder? For jeg går ud fra, at ordføreren også må møde dem. Er det så også bare, at tingene forandrer sig på et par måneder, at der lige har været tre juraprofessorer, der mener noget, og at så ser verden bare anderledes ud?

Kl. 15:20

Fjerde næstformand (Karina Adsbøl):

Ordføreren.

Kl. 15:20

Henrik Frandsen (M):

Jamen til dem siger jeg jo, at det er vigtigt, at vi får sat et værdigt punktum, og at vi får sat det hurtigt, og det er faktisk også det, jeg hører betyder rigtig, rigtig meget for minkavlerne: Få nu det her afsluttet, så vi kan komme videre med vores liv. Det er ganske enkelt ikke i orden, at man skal vente til 2027-2028 med at få de sidste sager afgjort. For minkavlerne er det vigtigt, at de kan komme videre i deres liv, og det kan de ikke, så længe de har det her hængende over hovedet.

Kl. 15:20

Fjerde næstformand (Karina Adsbøl):

Så er det fru Marlene Harpsøe fra Danmarksdemokraterne. Værsgo.

Kl. 15:20

Marlene Harpsøe (DD):

Tak. Jeg havde noteret mig, at før valget var det sådan, at 15 ud af de 16 valgte folketingsmedlemmer fra Moderaterne rent faktisk var for en uvildig advokatundersøgelse. Derfor vil jeg gerne vide, hvordan det står til i dag i folketingsgruppen. Er det en enig folketingsgruppe, der bakker op om, at der alligevel ikke skal foretages en uvildig advokatundersøgelse af minkskandalen?

Kl. 15:21

Fjerde næstformand (Karina Adsbøl):

Ordføreren, værsgo.

Kl. 15:21

Henrik Frandsen (M):

Det kan jeg bekræfte, altså at det er en enig folketingsgruppe. Og det er sikkert også korrekt, at de fleste – 15 ud af de 16 – sagde, som der bliver sagt her. Men igen, det er jo et udtryk for, at tingene har ændret sig. Der er kommet nye oplysninger, bl.a. de tre uvildige professorer, som har udtalt sig. Men til det konkrete spørgsmål vil jeg svare: Ja, det er en enig folketingsgruppe.

Kl. 15:21

Fjerde næstformand (Karina Adsbøl):

Fru Marlene Harpsøe, værsgo.

Kl. 15:21

Marlene Harpsøe (DD):

Tak for svaret. Jeg havde også noteret mig, at man i Moderaternes har et af de nye folketingsmedlemmer, hr. Jeppe Søe, som skulle være citeret for at have skrevet:

»Nedlukningen af minkerhvervet er en skandale uden sidestykke – og en skamplet på vores folkestyre og demokrati. Det skal undersøges ned til sidste sms, der er gemt, og det skal vurderes på alle måder juridisk, så erhvervet får oprejsning.« 

Hvorfor vil Moderaterne ikke være med til at give erhvervet den oprejsning, som der også efterspørges i Moderaternes folketingsgruppe?

Kl. 15:22

Fjerde næstformand (Karina Adsbøl):

Ordføreren.

Kl. 15:22

Henrik Frandsen (M):

Moderaterne vil meget gerne være med til at give erhvervet en oprejsning, og det er jo også fuldstændig korrekt, at det har været et forfærdeligt forløb. Det er også derfor, vi siger, at vi skal have sat et værdigt punktum. Vi skal have afsluttet de erstatningssager, og det skal vi have gjort hurtigst muligt. Det kan man eksempelvis gøre ved at komme med a conto-udbetalinger. Det er ganske enkelt ikke rimeligt, at man skal vente i 5 år – op til 5 år – på at få sine sager afgjort. Så vi vil meget gerne være med til at komme minkavlerne til undsætning. Vi vil meget gerne have sat et værdigt punktum for den her sag.

Kl. 15:22

Fjerde næstformand (Karina Adsbøl):

Så er det fru Susie Jessen fra Danmarksdemokraterne. Værsgo.

Kl. 15:22

Susie Jessen (DD):

Tak for ordet. Ordføreren taler meget om værdighed og et værdigt punktum, og vi er jo sådan set meget enige i, at der også skal sættes et værdigt punktum i forhold til minkavlerne, og at de skal have deres erstatning og sådan nogle ting, men det ene udelukker jo ikke det andet.

Man kan sige, at der selvfølgelig skal sættes et værdigt punktum på det område, men hvorfor kan man ikke gøre begge dele? Hvorfor kan vi ikke sætte et værdigt punktum i den forstand, at vi kan få en grundig undersøgelse og en advokatvurdering, sådan at vi også kan få sat et værdigt punktum i forhold til fortiden?

Kl. 15:23

Fjerde næstformand (Karina Adsbøl):

Ordføreren.

Kl. 15:23

Henrik Frandsen (M):

Nu har jeg svaret på det rigtig mange gange, og jeg kan godt gentage, at vi mener, at det, der er væsentligt i den her sag, er at have fokus på minkavlerne og at have fokus på fremtiden, og at vi ser det som formålsløst at lave en advokatvurdering af minkforløbet, i og med at tre juraprofessorer, de førende juraprofessorer i Danmark, har udtalt sig, som de har efter valget.

Kl. 15:23

Fjerde næstformand (Karina Adsbøl):

Fru Susie Jessen, værsgo.

Kl. 15:23

Susie Jessen (DD):

Men er det værdigt over for de vælgere, som ordføreren mødte på gaden i Tønder i valgkampen, hvor der givetvis var mange, der var interesseret i, at der kom en advokatundersøgelse, at man bryder det valgløfte?

Kl. 15:24

Fjerde næstformand (Karina Adsbøl):

Ordføreren, værsgo.

Kl. 15:24

Henrik Frandsen (M):

Jamen jeg synes jo, at politik også handler om at skabe resultater. Politik handler også om, at når man laver et regeringsgrundlag, sidder man og giver og tager, og det er det her også et udtryk for. Og jeg er sikker på, at der er mange, der sidder ved forhandlingsbordet, som ikke får de ting igennem, de sagde før valget, men alligevel får man lavet en aftale, alligevel får man lavet en regering, og alligevel får man lavet et regeringsgrundlag. Så ja, jeg synes, det er værdigt.

Kl. 15:24

Fjerde næstformand (Karina Adsbøl):

Så er det hr. Hans Kristian Skibby fra Danmarksdemokraterne. Værsgo.

Kl. 15:24

Hans Kristian Skibby (DD):

Tak. Så må man jo konkludere, at Moderaterne mener, at det er værdigt at sidde og spille guitar om både vores lands grundlov og ministeransvarlighedslov og alt muligt andet. Er det virkelig Moderaternes politik, at det er en af præmisserne, altså at man bare skal sidde og spille guitar: I får det, og vi tager dit, og I får dat, så får vi noget tredje? Synes ordføreren, det er rimeligt? Altså, må jeg minde om, at det er 6.000 arbejdspladser, man har spillet Jeopardy om; det er 20 mia. kr.; det er brud på grundloven; det er retsstatsprincipperne, der er inde at diskuteres. Og så siger ordføreren: Man må give og tage. Er det virkelig det, Moderaterne har at byde Folketinget på som nyt parti?

Kl. 15:25

Fjerde næstformand (Karina Adsbøl):

Ordføreren.

Kl. 15:25

Henrik Frandsen (M):

Jeg tror da ikke, der er nogen overhovedet, der er glade for, at vi i det hele taget har haft en minksag. Det var da en rigtig, rigtig træls beslutning, da den skulle træffes, og den har haft utrolig store konsekvenser for et helt erhverv. Det er korrekt, at der er rigtig mange arbejdspladser, der er gået til. Derfor tænker jeg også, at det er vigtigt, vi håndterer den korrekt nu her. Og den korrekte håndtering er – jeg siger det en gang mere; jeg har sagt det mange gange – at få sat et værdigt punktum for den her sag, det er at få hjulpet minkavlerne til at komme videre med deres liv, og det er at få afsluttet erstatningssagerne hurtigst muligt. De skal ikke vente i 5 år.

Kl. 15:26

Fjerde næstformand (Karina Adsbøl):

Hr. Hans Kristian Skibby.

Kl. 15:26

Hans Kristian Skibby (DD):

Så mangler ordføreren lige at nævne de tre vise mænd: de tre fornemmeste juraprofessorer, som ordføreren har brugt over for alle andre end lige mig. Der vil jeg bare spørge ordføreren om den fjerde juraprofessor, Lasse Lund Madsen, som jo faktisk var ude tidligere at sige, at der bestemt var grundlag for at etablere en rigsretssag – han er faktisk endnu mere fornem, hvis vi skal til at graduere dem. Har ordføreren ikke også tillid til juraprofessor Lasse Lund Madsen, hvad angår faglighed, hæderlighed og redelighed?

Kl. 15:26

Fjerde næstformand (Karina Adsbøl):

Ordføreren.

Kl. 15:26

Henrik Frandsen (M):

Jo, det har jeg ikke nogen grund til at betvivle at Lasse Lund Madsen skulle have, overhovedet. Det vil jeg gerne sige. Vi har i Moderaterne vurderet, at de tre pågældende juraprofessorer var rigtig dygtige, var toppen af poppen, hvis man skal bruge det udtryk – det ved jeg ikke, om man gør i Folketingssalen – og det er det, der ligger til grund for, at vi har lavet den vurdering, vi har.

Kl. 15:27

Fjerde næstformand (Karina Adsbøl):

Så er det hr. Carsten Bach fra Liberal Alliance. Værsgo.

Kl. 15:27

Carsten Bach (LA):

Tak. Både ordføreren og ordførerens formand, hr. Lars Løkke Rasmussen, bliver ved med at kredse om det her med, at der skal sættes et værdigt punktum for minkskandalen. Og før valget betød det så i Moderaternes forstand én ting, nemlig at få lavet en juridisk uafhængig advokatvurdering. Her efter valget, plus nogle ugers regeringsforhandlinger, involverer det jo så nu to ting: 1) en større tillid til retsstaten og 2) de her erstatninger til de berørte minkavlere i form af a conto-udbetalinger – det er jo ikke en afslutning, for der er en forskel. Det er ikke en afslutning af sagerne, som ordføreren ellers gerne vil have det til at lyde som, men a conto-udbetalinger. Og en retsstat er i hvert fald i min bog noget med nogle standarder, der skal følges, og som kan sikre, at borgerne ikke bliver udsat for sådan en eller anden form for vilkårlighed i forhold til det her med før og efter og udløbsdatoer for valgløfter osv. Et værdigt punktum er i min optik også, at vi lever op til de her standarder.

Så er det her ikke netop et udtryk for faktisk lige præcis det modsatte af værdighed, altså et udtryk for vilkårlighed? Og er det overhovedet en retsstat værdig?

Kl. 15:28

Fjerde næstformand (Karina Adsbøl):

Ordføreren.

Kl. 15:28

Henrik Frandsen (M):

Til det sidste kan jeg da roligt svare ja. Og når man har talt om en værdig løsning, en værdig afslutning på det her, så gælder det jo hele pakken, og den væsentligste del i den hele pakke er jo lige præcis at få afsluttet erstatningssagerne. Vi taler om 19 mia. kr. Vi taler om et forløb, som allerede er gået i gang, og som har udsigt til at vare 5 år endnu, og det er ganske enkelt uholdbart efter vores mening. Derfor har det førsteprioritet. Det er derfor, vi kigger fremad. Vi bruger ikke meget tid i Moderaterne på at se i bakspejlet. Det er svært at styre efter bakspejlet; det er meget nemmere at styre ved at kigge ud ad forruden.

Kl. 15:29

Fjerde næstformand (Karina Adsbøl):

Så går vi videre til den næste. Det er fru Mai Villadsen fra Enhedslisten. Værsgo.

Kl. 15:29

Mai Villadsen (EL):

Mange tak. Jeg kunne godt tænke mig at spørge ind til Moderaternes og hr. Lars Løkke Rasmussens argumentation for, hvorfor man nu går fra det krav, et ufravigeligt krav, man har haft hele vejen igennem, og laver et af nyere politisk histories største løftebrud.

Argumentet er: Vi kan ikke føde en regering, der starter med at lave en advokatvurdering. Det kunne jeg simpelt hen godt tænke mig at ordføreren opklarer lidt. For det er jo ikke ukendt stof, at man i Danmark også har regeringer, der bliver undersøgt, mens de sidder. Den tidligere regering blev jo undersøgt i en granskningskommission. Der har været et utal af sager, hvor man også har lavet vurderinger og undersøgelser af en siddende regering. Så hvorfor kan man ikke føde en regering og starte med at lave sådan en vurdering? Det forstår jeg simpelt hen ikke.

Kl. 15:30

Fjerde næstformand (Karina Adsbøl):

Ordføreren.

Kl. 15:30

Henrik Frandsen (M):

Altså, nu skal jeg så starte med at sige, at jeg ikke har siddet ved forhandlingsbordet; jeg har ikke siddet og fulgt med i, hvordan den tillidsopbygning, der jo har fundet sted på Marienborg og også herovre i Statsministeriet i regeringsforhandlingerne, er foregået. Men der er ingen tvivl om, at når vi er nået dertil, hvor det ser ud til vi er i dag, og hvor man jo snakker om muligheden for en bred regering hen over midten, så er det, fordi der er skabt en tillid imellem de parter, der sidder der. Så kan man jo ikke efterfølgende, når man får dannet en regering, gå ud og sige: Arh, jeg har alligevel ikke helt tillid til dig, nu skal vi lige have lavet en uvildig advokatundersøgelse her.

Jeg tænker, det er det, der ligger i det. Det er en dårlig start at starte med det.

Kl. 15:31

Fjerde næstformand (Karina Adsbøl):

Fru Mai Villadsen, værsgo.

Kl. 15:31

Mai Villadsen (EL):

Jeg har fuld respekt for, at der skal være tillid mellem parterne, når man indgår i en regering eller et parlamentarisk grundlag, når man forhandler. Men det ændrer jo ikke på, at man godt kan have tillid og et tillidsfuldt samarbejde og samtidig lave undersøgelser.

Jeg er bekymret for, at vi nu får en flertalsregering, hvori Moderaterne sidder, fordi det vægter højere, at man har en såkaldt tillid til hinanden, og så er man simpelt hen klar til at se igennem fingre med hvad som helst. Ligegyldigt hvad en minister i en sådan regering vil lave, er det jo åbenbart ligegyldigt, hvis det er den logik, der står til troende, at det gode samarbejde vægter højere end det, man står på, nemlig ens retsprincipper. Kan ordføreren ikke godt se, at det kan blive meget, meget demokratisk problematisk?

Kl. 15:31

Fjerde næstformand (Karina Adsbøl):

Ordføreren.

Kl. 15:31

Henrik Frandsen (M):

Det kan jeg faktisk ikke. Jeg synes faktisk, det er meget vigtigt, når man har siddet og kigget hinanden i øjnene igennem rigtig lang tid og er gået ud og ind ad dørene, at man så også har tillid til hinanden. Man kan ikke starte et fremtidigt samarbejde op i mistillid. Så har man i hvert fald forfejlet sit mål, tænker jeg.

Kl. 15:32

Fjerde næstformand (Karina Adsbøl):

Så er det hr. Kim Edberg Andersen fra Nye Borgerlige. Værsgo.

Kl. 15:32

Kim Edberg Andersen (NB):

Tak til ordføreren. Nu har ordføreren jo snakket om tillid i et stykke tid, og jeg kommer fra en landsdel, hvor vi godt kan lide det der med, at tillid er noget, der skabes af, at man holder sit ord. I siger, at I ikke kan danne en regering med Mette Frederiksen, uden at der er tillid, så derfor er I villige til ikke at holde jeres ord. Men hvad med den tillid, som dem, der har stemt på jer, har vist jer? Hvordan kan det være, at princippet kun gælder, hvis I kan komme i ministerbiler, men ikke, mens I vil have stemmerne?

Så kan ordføreren lige forklare mig en ting: Mener ordføreren, at man kan have tillid til et menneske, man ikke kan stole på? Og er ordføreren enig i, at for at kunne stole på folk kræver det, at man holder det, man lover?

Kl. 15:32

Fjerde næstformand (Karina Adsbøl):

Ordføreren.

Kl. 15:32

Henrik Frandsen (M):

Arh, nu er det jo sådan en generel tillidsdiskussion, du – undskyld, det ærede medlem er ved at starte her. Jeg tænker stadig væk, at tillid er væsentligt. Det er også tillid over for vælgerne, at man, når man går ud i en valgkamp, siger, at det vigtigste mål for Moderaterne overhovedet er, at vi får dannet en bred regering hen over midten, som kan være med til at sikre det danske velfærdssamfund i fremtiden og kan være med til at sikre, at vi får reformeret en hel masse områder, som er udfordret i det samfund, vi har nu, og hvor det kun går én vej, og det er, at det sander mere og mere til. Den tillid, som vælgerne har haft, når de har stemt på os, primært på den dagsorden, honorerer vi til fulde ved at gå ind i muligvis et regeringssamarbejde. Man sidder i hvert fald og forhandler om det lige nu. Det tænker jeg er noget, som vælgerne i den grad kan have tillid til.

Kl. 15:33

Fjerde næstformand (Karina Adsbøl):

Hvis der ønskes en kort bemærkning mere, skal man lige huske at trykke sig ind. Værsgo.

Kl. 15:33

Kim Edberg Andersen (NB):

Det er sådan lidt frisk at sige, at vi skal have tillid til, at I i regeringen kommer til at danne baggrund for en god velfærdsstat, når vi ikke kan have tillid til, at vi har en retsstat til at sikre, at I så ikke kommer og tager de ting, som I vil sikre i velfærdsstaten. Skal vi ikke bare lige skrue den her helt ned på nordjysk og så spørge: Har ordføreren tillid til mennesker, der siger noget, man ikke kan stole på at de holder?

Kl. 15:34

Fjerde næstformand (Karina Adsbøl):

Ordføreren.

Kl. 15:34

Henrik Frandsen (M):

Jeg nævnte i min ordførertale, at det tredje ben i vores forslag faktisk var, at vi skal have opgraderet Justitsministeriet og sikret, at vi ikke kommer i den her situation i fremtiden. Og det tænker jeg i hvert fald er noget af det, som borgerne, men også vi som politikere skal have fokus på. Det er også der, hvor jeg tænker at man kan forebygge, at man kommer i den her situation i fremtiden.

Kl. 15:34

Fjerde næstformand (Karina Adsbøl):

Så er det hr. Steffen Larsen fra Liberal Alliance. Værsgo.

Kl. 15:34

Steffen Larsen (LA):

Ordføreren og Moderaterne har blikket stift rettet mod fremtiden, men tillid baseres for fornuftige mennesker normalt på handlinger i nutiden, men i særdeleshed også på fortiden. Så har ordføreren og Moderaterne tillid til Mette Frederiksen ud fra hendes ageren i minksagen?

Kl. 15:35

Fjerde næstformand (Karina Adsbøl):

Ordføreren, værsgo.

Kl. 15:35

Henrik Frandsen (M):

Jeg kan jo konstatere, at man sidder og forhandler på Marienborg om et regeringsgrundlag – måske ikke i disse minutter, men i hvert fald igennem de seneste dage. Og i den proces er der blevet opbygget mere og mere tillid imellem partierne, der deltager. Det tager jeg som et udtryk for, at man har tillid, ja.

Kl. 15:35

Fjerde næstformand (Karina Adsbøl):

Så går vi videre til hr. Per Larsen fra Det Konservative Folkeparti. Værsgo.

Kl. 15:35

Per Larsen (KF):

Tak til Moderaternes gruppeformand, hr. Henrik Frandsen. Jeg vil sige to ting. Ordføreren nævner det her med, at politikken, løfterne og det, at man løber fra løfterne, åbenbart har handlet om en modningsproces. Jeg vil så gerne som det ene spørge ordføreren, om det ikke ville være mest hensigtsmæssigt ud fra et vælgerperspektiv, at de løfter, man giver, er modnet, inden man fremsætter dem.

Så siger ordføreren det her med, at når man er i et forhandlingsforløb, må man give, og så tænker jeg lidt på: Har man lavet en aftale om, at man skal i regering?

Kl. 15:36

Fjerde næstformand (Karina Adsbøl):

Ordføreren, værsgo.

Kl. 15:36

Henrik Frandsen (M):

Til det sidste er jeg nødt til at sige, at jeg ikke sidder med ved forhandlingerne; jeg kan ikke svare på, om man har lavet en aftale. Jeg kan bare svare, at man i hvert fald nu har forhandlet igennem, jeg tror, det er 6 uger – eller hvor lang tid, der nu er gået siden den 1. november – så et eller andet må man jo have snakket om under de forhandlinger.

Kl. 15:36

Fjerde næstformand (Karina Adsbøl):

Hr. Per Larsen, værsgo.

Kl. 15:36

Per Larsen (KF):

Tak. Jeg troede bare, at man som gruppeformand måske var lidt tættere på. Men så lad mig lige høre: Der var indtil weekenden rent faktisk et flertal for at få lavet en advokatundersøgelse – hvorfor forsøgte Moderaterne ikke at få det afprøvet, inden man begyndte at tage så intense forhandlinger med den fungerende statsminister, altså inden man gik videre?

Man kunne jo have fået det efterprøvet. Der var et flertal, det ved vi. Vælgerne har i overvejende grad stemt på partier, som ville have en advokatundersøgelse, og det er så det, I er rendt fra.

Kl. 15:37

Fjerde næstformand (Karina Adsbøl):

Ordføreren, værsgo.

Kl. 15:37

Henrik Frandsen (M):

Man kan sige, at nu bliver det da i hvert fald afprøvet i dag, om der er et flertal, og det tyder det jo ikke på at der er.

Igen vil jeg sige, at tingene har udviklet sig siden valget, bl.a. med de tre juraprofessorer, som jeg har nævnt så rigtig mange gange; I må snart være trætte af at høre om dem. Det gør, at vi har taget det op til revision i Moderaterne, og vi ser det ikke som formålstjenligt at bruge skatteydernes penge på at igangsætte en advokatvurdering af minkforløbet.

Kl. 15:38

Fjerde næstformand (Karina Adsbøl):

Så er det fru Sólbjørg Jakobsen fra Liberal Alliance. Værsgo.

Kl. 15:38

Sólbjørg Jakobsen (LA):

Tak, formand. Jeg hører ordføreren sige rigtig mange gange, hvordan minkavlerne skal kompenseres rigtigt og hurtigere. Det anerkender jeg fuldt ud. Jeg vil dog lige påpege, at behandlingen af det her beslutningsforslag om en advokatvurdering ikke handler om mink, ligesom sagen mod fru Inger Støjberg ikke handlede om barnebrude. Det handler om, at man ikke må bryde loven, selv om man er minister eller statsminister.

Ordførerens formand, hr. Lars Løkke Rasmussen, var engang formand for et andet parti, hvor han også vurderede, at der ikke var grundlag for en juridisk retsforfølgelse af fru Inger Støjberg, men man mente ikke, at der skulle være den her tvivl, og derfor stemte man alligevel for at få sagen undersøgt. Er det også en kovending, der er lavet af Moderaterne?

Kl. 15:39

Fjerde næstformand (Karina Adsbøl):

Ordføreren.

Kl. 15:39

Henrik Frandsen (M):

Det er korrekt, som det bliver nævnt, at sagen også handler om jura, men i min verden handler den altså rigtig meget om minkavlerne. Jeg kender minkavlere, jeg ved, hvordan de har det, og jeg ved, at de bare gerne vil have det her afsluttet hurtigst muligt.

Så er det rigtigt, at det også handler om jura. Og der må jeg jo igen vende tilbage til det, jeg også sagde i min ordførertale, nemlig at der har været tre af hinanden uafhængige juraprofessorer inde at vurdere, om det var formålstjenligt at lave en advokatvurdering af minksagen. De er alle tre kommet frem til det samme resultat, og det er egentlig det, jeg hænger min hat på.

Kl. 15:39

Fjerde næstformand (Karina Adsbøl):

Fru Sólbjørg Jakobsen, værsgo.

Kl. 15:39

Sólbjørg Jakobsen (LA):

Det er ikke jura, det er ansvar, det handler om. Det handler om, at den almindelige borger derude ikke skal have en følelse af at miste tilliden til vores folkestyre, ved at man som minister kan bryde loven uden at blive retsforfulgt. Det er jo det, vi gerne vil have belyst, og det var jo det, Moderaterne også sang med på før valget. Er det virkelig sådan, at I har skiftet fuldstændig mening, eller er det, fordi der er regeringsforhandlinger i gang og det er vigtigere?

Kl. 15:40

Fjerde næstformand (Karina Adsbøl):

Ordføreren.

Kl. 15:40

Henrik Frandsen (M):

Det er korrekt, at det handler om ansvar, og i Moderaterne tager vi et meget stort ansvar, og det gør vi også for Danmarks fremtid, ved at vi har indgået i regeringsforhandlinger nu igennem 6 uger. Og det ser ud til, at der kommer en regering ret hurtigt. Om vi er med, ved vi fortsat ikke. Men vi har i den grad vist ansvar, så det er i hvert fald ikke det, man skal beskylde os for ikke at ville. Vi har et stort ansvar for at sikre, at den danske velfærdsstat også eksisterer om 20 år. Vi har et fantastisk samfund; det skal vi blive ved med at have.

Kl. 15:40

Fjerde næstformand (Karina Adsbøl):

Så siger vi tak til ordføreren, da der ikke er flere korte bemærkninger. Og vi går videre til den næste ordfører i rækken, som er fru Karina Lorentzen Dehnhardt fra Socialistisk Folkeparti.

Kl. 15:41

(Ordfører)

Karina Lorentzen Dehnhardt (SF):

Tak for ordet. Jeg vil gerne starte med det vigtigste først. Selv om det måske er gået af mode at abonnere på tidligere holdninger, kan jeg meddele, at SF har nøjagtig den samme holdning som før valget. Vi støtter fortsat ikke en advokatvurdering i minksagen, og jeg skal i det følgende forklare hvorfor.

Sagen handler jo som bekendt om, at der på mødet i regeringens koordinationsudvalg om aftenen den 3. november 2020 blev truffet en beslutning om at aflive alle mink og tildele minkavlere en såkaldt tempobonus for selv at tage affære og hurtigt føre beslutningen ud i livet. Mødet blev ledet af statsministeren, som dagen efter kommunikerede beslutningen offentligt på et pressemøde. Det viste sig jo hurtigt, at der ikke var hjemmel til at gennemføre de trufne og kommunikerede beslutninger, som dermed var i strid med grundlæggende retsprincipper om legalitet, sandhedspligt og forbud mod vildledning.

Siden er sagen jo blevet grundigt endevendt i Minkkommissionens beretning, og den konkluderer, at der ikke var hjemmel, og at udtalelserne om at slå alle mink ned var groft vildledende. Men der var ikke tegn på, at statsministeren vidste det eller var blevet gjort opmærksom på det. Hun var kort sagt uvidende om, at der manglede et lovgrundlag for beslutningen. Det er klart, at det pres, koordinationsudvalgsmødet blev forberedt og gennemført under, øgede risikoen for fejl på en uhensigtsmæssig måde. Der er ingen tvivl om, at hele forløbet var kritisabelt, og selvfølgelig havde statsministeren det overordnede politiske ansvar. Det er jo også derfor, vi i SF har udtrykt alvorlig kritik af hende. Med andre ord har der været en politisk konsekvens, som i vores optik lukker den del af sagen.

I SF har vi haft to kriterier, som vi har vurderet sagen efter, og det er i øvrigt nøjagtig de samme to kriterier, som vi vurderede Instrukskommissionens beretning efter. Det, vi har kigget efter, er, om der er foregået noget bevidst ulovligt, og om der er løjet for Folketinget. Det var som bekendt tilfældet i instrukssagen, men altså ikke i minksagen. Forskellen på de to sager er altså, hvad ministeren har været vidende om og er blevet advaret om, og her er Minkkommissionens beretning jo ganske klar, og derfor ser vi i SF ikke et behov for at gå videre med en advokatundersøgelse.

Så har spørgsmålet om grov uagtsomhed jo også været rejst, og her må man spørge sig selv, om der forelå en særlig markant, klar eller forkastelig afvigelse fra, hvad der med rimelighed kunne forventes af en minister i den situation. Her er normen og udgangspunktet jo, at en minister må kunne regne med, at embedsværket i de relevante ministerier har styr på hjemmelsspørgsmål og andre juridiske forhold. Det kan sædvanligvis ikke forventes, at en minister selv sikrer sig, at der er lovhjemmel til et indgreb i borgernes rettigheder, hvis vedkommende er omgivet af en hær af embedsfolk, som ikke nævner eller i det mindste antyder, at der kan være et alvorligt problem. Det kan altså heller ikke begrunde, at vi går videre med en advokatundersøgelse.

Til gengæld er vi nok enige med forslagsstillerne i, at minksagen og faktisk også Tibetsagen og instrukssagen har bidraget væsentligt til en øget tillidskrise mellem politikere og befolkning. Vi tror, det fører til øget polarisering i befolkningen og mistillid, og det risikerer også at bidrage til en svækkelse af demokratiet, hvor færre får lyst til at deltage. Derfor er løsningen jo også, at vi, når vi ser fremad, kigger på demokratiske reformer og vi kigger på god regeringsførelse og mere åbenhed i forvaltningen for på den måde at genopbygge tilliden mellem befolkningen og det politiske system.

I SF foreslår vi sådan set at genstarte diskussionen om åbenhed og offentlighed. Vi mener, at en bred kreds af ansvarlige partier bør sætte sig sammen og indgå et nyt nationalt kompromis om åbenhed. Det skal indeholde en ændring af offentlighedsloven, det skal sikre god regeringsførelse, det skal styrke offentligt ansattes ytringsfrihed, og det skal skabe lovfæstet og grundig høring i forbindelse med ny lovgivning og et forfatningsråd, som kan levere en uafhængig second opinion, når det kommer til de tunge spørgsmål om grundloven, EU-ret og internationale konventioner. I SF tror vi nemlig langt mere på lovgivning, når vi skal sikre retssikkerhed, ordentlighed og en sikring af demokratiet, end vi eksempelvis tror på en opsplitning af Justitsministeriet. Der er så meget, som vi kan gøre i fællesskab; vi skal bare være enige om, at det er det, vi skal. Tak for ordet.

Kl. 15:46

Fjerde næstformand (Karina Adsbøl):

Tak til ordføreren. Da der ikke er indtegnet nogen til korte bemærkninger, går vi videre til den næste ordfører i rækken, som er fru Inger Støjberg fra Danmarksdemokraterne.

Kl. 15:46

(Ordfører)

Inger Støjberg (DD):

For præcis 1 år siden, for 2 timer og ca. 40 minutter siden, modtog jeg dommen i Rigsretten på 60 dages ubetinget fængsel. Forud havde der været et forløb, hvor der kom en kritisk kommissionsrapport, der førte til, at Folketinget bad om en uafhængig advokatvurdering. Det førte så som bekendt til, at et flertal bestående af bl.a. Venstre besluttede, at der skulle rejses en rigsretssag imod mig omkring barnebrudssagen. Dengang lød det fra Venstres formand, hr. Jakob Ellemann-Jensen, og jeg citerer:

»Lov er lov, og lov skal holdes. Det gælder for alle. Det gælder for statsministeren, og det gælder også for os selv. Når der sættes spørgsmålstegn ved det, bliver vi nødt til at reagere.«

Nu kan jeg så forstå, at det moralske kompas er blevet justeret, så det bedre passer til, at man kan sætte sig ind på bagsædet af ministerbilerne. Man må jo håbe, at der er varme i sæderne.

Tak til forslagsstillerne for at fremsætte det her vigtige forslag, for som folketingspolitikere træffer vi hver eneste dag vigtige beslutninger på vegne af danskerne. Nogle er særlig svære, fordi de kommer til at have nogle store omkostninger. Omkostningerne kan være økonomiske, men de kan også være menneskelige, og ofte er de begge dele. Fællesnævneren er, at vi alle sammen fra hvert vores politiske ståsted gør os umage for at træffe beslutninger, på baggrund af hvad vi mener er bedst for Danmark. Det er et privilegie, som også medfører, at vi skal være klar til at tage ansvar og til at bære konsekvenserne af vores beslutninger.

Det har hele tiden været tydeligt, at den fungerende statsminister trives med at have magten. Da hun blev statsminister, skete der en historisk koncentration af magten i Statsministeriet, og alle, der har været i nærheden af Slotsholmen i de seneste år, ved, at der intet sker, uden at Mette og Barbara har været inde over. Og træder man ved siden af, kan man lægge sig ned og rulle rundt.

Jeg vil ikke skose statsministeren for at have været en stærk leder i sin regering. Men jeg vil kritisere, at hun ikke står ved sit ansvar, når de beslutninger, som hun selv har udvirket med sin magtfuldkomne lederstil, viser sig at have konsekvenser. For når der sker fejl, må man stille sig i forreste række og tage ansvaret, og ultimativt må man være parat til at tage sin straf, hvis en rigsret når frem til, at man trådte ved siden af. Det kan jeg jo om nogen tale med om.

Den 4. november 2020 tog den fungerende statsminister og hendes regering en historisk beslutning, da man udstak ordren om at slå samtlige mink i Danmark ned. I sommeren kunne Minkkommissionen så konkludere, at statsministeren groft vildledte danskerne og Folketinget, da hun gav en ulovlig ordre, der medførte en nedlæggelse af minkerhvervet. Dagen efter var vi vidne til et pressemøde, hvor regeringen gjorde rede for sin holdning til Minkkommissionens konklusioner. Dem tog man til efterretning. Men ansvaret holdt man ud i strakt arm.

Heldigvis tog Folketinget ikke så let på kritikken. Et af regeringens støttepartier valgte sågar at kræve et folketingsvalg, ellers ville man vælte regeringen, som man både kaldte magtfuldkommen og enerådig. Vi fik en valgkamp. Det viste sig, at der var et flertal for at komme til bunds i minksagen med en uvildig advokatvurdering – valgets tale, om man vil.

Så begyndte regeringsforhandlingerne, og løfterne, ja, de forsvandt som dug for solen. Venstre, som svor, at de aldrig ville gøre Mette Frederiksen til statsminister, er nu på vej til at gøre det. Jeg kan godt forstå, hvis der er nogle danskere, der sidder derude – og især minkavlerne og deres familier – og er skuffede. Hvis løfter ikke længere betyder noget i politik, og hvis man ikke skal stå til ansvar for sine handlinger, hvordan kan vi så retfærdiggøre den tillid, som vælgerne har vist os, og den måde, som vi fører demokrati på? I Danmark skal vi stå ved det, vi siger. Men lugten af læderet i ministerbilerne lokker åbenbart mere, end det gør at holde sine løfter.

Selv om Danmarksdemokraterne er et nyt parti, er vi faktisk ganske gammeldags. Vi mener nemlig ikke, at det er ordentligt at føre valgkamp på noget, få opbakningen hos vælgerne til det for så at gennemføre noget andet. I Danmarksdemokraterne mener vi derfor fortsat, at der skal en uafhængig tilbundsgående undersøgelse til, som kan kaste lys over den daværende statsminister og regerings øvrige ministre i den her sag. Det skylder vi danskerne, og det skylder vi først og fremmest minkavlerne og deres familier.

Kl. 15:51

Fjerde næstformand (Karina Adsbøl):

Tak for det. Så går vi over til de korte bemærkninger. Den første er fra fru Karina Lorentzen Dehnhardt fra SF.

Kl. 15:52

Karina Lorentzen Dehnhardt (SF):

Man får lyst til at spørge fru Inger Støjberg, om der ikke er en kvalitetsmæssig forskel på instrukssagen og minksagen, i forhold til hvilken viden man har haft om, hvorvidt det var ulovligt, og om man selv gik ud og rettede fejlen og anerkendte, at der var sket noget, som ikke skulle være sket, og i forhold til advarsler fra embedsværket osv., og om det ikke godt kan have en betydning for, om man vælger at gå videre med en advokatvurdering. Altså, er der klare indikationer på, at der er foregået noget, som ikke var i orden, så kan det jo godt afstedkomme, at man skal have en advokatvurdering, fordi det er den ekstra vurdering, man får, inden man rejser en eventuel tiltale, mens hvis der ikke er indikationer på, at man bevidst har begået noget ulovligt, er det sådan set ikke så vigtigt med en advokatvurdering.

Kl. 15:53

Fjerde næstformand (Karina Adsbøl):

Ordføreren.

Kl. 15:53

Inger Støjberg (DD):

Altså, Socialistisk Folkeparti må gøre op med sig selv, hvad partiet mener, men jeg kan bare sige, at jeg mener, at vi selvfølgelig bør få en uvildig vurdering af kommissionsrapporten, som jo er meget, meget kritisk – den er meget kritisk over for den regeringsførelse, der har været. Så selvfølgelig skal vi da have en uvildig advokatvurdering, og jeg kan ikke rigtig se, hvorfor det er, at Socialistisk Folkeparti pludselig ønsker på den her måde at holde hånden over den fungerende statsminister. Jeg synes da egentlig, at jeg kender ordføreren som værende en ordfører, der går meget op i netop at komme til bunds i sagerne. Så det kan da egentlig undre mig en lillebitte smule, hvad søren det er, der lige er sket her.

Kl. 15:53

Fjerde næstformand (Karina Adsbøl):

Fru Karina Lorentzen Dehnhardt, værsgo.

Kl. 15:53

Karina Lorentzen Dehnhardt (SF):

Vi mener jo faktisk, at vi er kommet til bunds i sagen, for vi har jo en hel kommissionsberetning, som faktisk siger, at der ikke rigtig er noget at komme efter – forstået på den måde, at statsministeren jo ikke vidste, at der ikke var hjemmel. Så hun gik ud i god tro så at sige. Og det er jo lidt en forskel fra instrukssagen, kan man sige. Så anerkender fru Inger Støjberg ikke, at der faktisk er en kvalitetsmæssig forskel på de to sager? I den ene blev der begået et bevidst lovbrud; det gjorde der faktisk ikke i den anden.

Kl. 15:54

Fjerde næstformand (Karina Adsbøl):

Ordføreren.

Kl. 15:54

Inger Støjberg (DD):

Nej.

Kl. 15:54

Fjerde næstformand (Karina Adsbøl):

Så går vi videre til den næste i rækken, og det er hr. Peder Hvelplund fra Enhedslisten. Værsgo.

Kl. 15:54

Peder Hvelplund (EL):

Tak for det. Jamen så vil jeg gerne fortsætte der, hvor fru Karina Lorentzen Dehnhardt slap, og bare høre fru Inger Støjberg, om fru Inger Støjberg ikke vil anerkende, at præmisserne for den rigsretsdom, der blev afsagt, netop baserede sig på, at der var foregået et forsætligt lovbrud, og at der i øvrigt også forudgående havde været mulighed for, at et ansvarligt parlamentarisk grundlag havde kunnet indføre sanktioner over for ministeren, altså vælte ministeren eller give en næse, eller hvad man nu synes ville være passende, men at det ikke skete, og at det i væsentlig grad adskiller sig fra minksagen, hvor der jo netop skrives i Kommissionens konklusioner, at det, man kunne angribe den daværende statsminister for, var, at der havde været en forceret proces og en manglende læsepause, men at der netop ikke havde været et forsætligt lovbrud.

Kl. 15:55

Fjerde næstformand (Karina Adsbøl):

Ordføreren.

Kl. 15:55

Inger Støjberg (DD):

Det er da to vidt forskellige sager, selvfølgelig er det det. Det ene handler om beskyttelse af nogle piger, det andet handler om, at man har slået et erhverv ihjel – og at man jo ikke engang endnu, men det har så ikke noget med sagen at gøre, har udbetalt kompensationen til de mennesker, det er gået ud over. Det er mennesker, der nu sidder på deres farme og ikke kan komme videre med deres liv. Så selvfølgelig er der da tale om to vidt forskellige sager.

Men det er da noget mærkeligt noget, at man pludselig ikke vil have vurderet den kommissionsrapport, der er kommet. Det kan godt være, at hr. Peder Hvelplund mener, at han selv er en af de dygtigste jurister i Danmark – det skulle da så undre mig en lillebitte smule, i og med at det vel ikke lige er inden for det område, hr. Peder Hvelplund er uddannet. Men jeg kan da ikke forstå, hvordan hr. Peder Hvelplund lige pludselig kan vurdere sådan en kommissionsrapport og sådan bare lige – vupti – sige, at dér er der så åbenbart ikke noget at komme efter.

Jeg tror nærmere, det her handler om, at der er en politisk forskel for hr. Peder Hvelplund og Enhedslisten i den her sag

Kl. 15:56

Fjerde næstformand (Karina Adsbøl):

Hr. Peder Hvelplund.

Kl. 15:56

Peder Hvelplund (EL):

Det er jo en interessant form for værdirelativisme, som fru Inger Støjberg udfolder her. Jeg kan garantere, at hvis det var sådan, at det var Enhedslisten, der havde været parlamentarisk grundlag for en minister, der havde ageret, som fru Inger Støjberg gjorde, så havde vi udtrykt mistillid – så var ministeren blevet væltet. Det var der så ikke et parlamentarisk grundlag som havde modet til at gøre dengang, men det var det, der var årsagen til, at den sag udviklede sig anderledes, end minksagen gjorde. Og når vi vurderer, og det gør vi jo dagligt herinde på Christiansborg, hvornår vi skal vælte en minister eller ej, så handler det jo netop om, om man bevidst bryder loven, eller om man bevidst tilsidesætter viden, som kunne danne grundlag for det. Og det var præcis det, der var tilfældet med fru Inger Støjbergs sag, og derfor er den anderledes end minksagen.

Kl. 15:57

Fjerde næstformand (Karina Adsbøl):

Ordføreren.

Kl. 15:57

Inger Støjberg (DD):

Nu tror jeg da så i øvrigt ikke, at det var på grund af et lovbrud, sidste gang Enhedslisten væltede en minister; det var vel bare, på grund af at man var uenig med den minister, der sad der. Altså, det er jo ikke det, der afgør, om Enhedslisten vælter ministre eller ej. Det er, hvis man tager ministeren i at lave en eller anden fejl eller man synes, der er et eller andet galt; så kan man prøve at vælte en minister. Så jeg tror nu alligevel nok, at man godt kan konkludere, at der vist lige er noget politik til forskel i det her. Og jeg står altså bare fuldstændig ved, at jeg til enhver tid vil beskytte piger, der kan være udsat for et overgreb.

Kl. 15:57

Fjerde næstformand (Karina Adsbøl):

Så siger vi tak til ordføreren, og vi går videre til den næste i rækken, og det er hr. Alex Vanopslagh fra Liberal Alliance.

Kl. 15:57

(Ordfører)

Alex Vanopslagh (LA):

Tak. Minksagen handler ikke bare om partipolitisk fnidder, om man er rød eller blå, eller om man kan lide mink eller ej. Nej, minksagen, og hvilke konsekvenser den skal have, handler først og fremmest om, hvilken type folkestyre vi gerne vil være – og bare rolig, jeg er ikke ude på at påstå, at Danmark ikke længere er et folkestyre på grund af minksagen, selvfølgelig ikke. Det sker i alle slags samfund, at der sker politiske lovbrud, at der sker fejl, og også det, at der sker magtmisbrug. Den slags ting sker også der, hvor der er et godt folkestyre. Men forskellen på et godt folkestyre og det, der er værre, er, at man i det velfungerende folkestyre sørger for at undersøge magtmisbruget og lovbruddet og følger sagen helt til dørs for at passe på folkestyret. Det er derfor, at minksagen er så principielt vigtig.

Jeg har næsten lyst til at gennemgå alt, hvad der skete i den periode, nemlig at man på et 44 minutter langt møde uden at læse sine papirer besluttede sig for at slagte et helt erhverv. Man gjorde det med henvisning til cluster-5-mutationer og faren for, at vaccinerne ville blive ødelagt, og i det sekund, man offentliggjorde det grundlag, skød samtlige eksperter det ned og sagde, at den bekymring var grundløs. Men man fortsatte alligevel. Man kom med en klar og ulovlig instruks. Da man fandt ud af, at der manglede lovhjemmel, fortsatte man ufortrødent. Man følte sig hævet over loven: Sundheden var vigtigere end lov og orden. Man slettede undervejs sine sms'er. Det hele var en stor fadæse.

Vi fik heldigvis langt om længe Minkkommissionens rapport, og de kom frem til en række benhårde konklusioner. De konkluderede, at statsministeren havde givet en klart ulovlig instruks og var groft vildledende. De konkluderede også, at hun ikke havde viden om det, at hun ikke havde forsæt til at gøre det, men at det var statsministeren, som tog styringen over processen, altså at statsministeren havde ansvaret for den proces, der førte til ulovligheder. Minkkommissionen slog fast, at det var det, at man forcerede processen, der øgede risikoen for ulovligheder, at det var unødvendigt at forcere processen, og at statsministeren burde have vidst, at en forceret proces øgede risikoen for alvorlige fejl, herunder lovbrud. Med andre ord var det statsministerens måde at være leder på i den her proces, hendes måde at håndtere kriser på, der førte til ulovligheder.

Disse konklusioner har jo så fået Socialdemokratiet og venstrefløjen til at sige: Der kan I bare se, der er ikke noget at komme efter. Det er jo i sig selv mærkværdigt, at man kan konkludere det. Men vi fik et valg, og regeringen blev væltet på grund af minksagen. Vælgerne har talt. De har sammensat et Folketing, hvor der var flertal for en advokatvurdering og en værdig afslutning på sagen, men desværre ville Venstre og Moderaterne det anderledes.

Moderaterne begrunder løftebruddet med, at de ikke kan føde en ny regering, hvor der er en juridisk undersøgelse af statsministeren. Det er det selv samme parti, der gik til valg på en regering over midten med Socialdemokratiet og en advokatundersøgelse. Jeg ved ikke, hvor meget mening det giver.

Så har vi jo Venstre, Danmarks Liberale Parti. Man kunne fremhæve mange gode citater fra det sidste års tid. Jeg har kun taget min personlige favorit med. Det er fra Sophie Løhde, og jeg citerer:

»Jeg kan bare helt klart sige, at ingen kan købe Venstre med ministerbiler i et fordækt forsøg på at undslå sig ansvaret for en skandaløs magtudøvelse. Det er helt vildt, hvis der er nogen partier, der lader sig købe af på den her måde.«

Og ja, det er helt vildt, og nu har det vist sig, at også for Venstre er minksagen blot en handelsvare. Man er ikke et hak bedre end den venstrefløj, man har kritiseret. Til gengæld er jeg ikke i tvivl om, at Venstre har fået sat gode, solide aftryk i regeringsgrundlaget. Jeg glæder mig til at realisere dem. Det er flot gået. Men helt ærligt: Der er nogle ting, som man ikke bare bruger som en handelsvare, og hvor man ikke bare går på kompromis. Det er de ting, der drejer sig om et partis integritet, vores principper for, hvordan vi passer godt på vores folkestyre. Om man så havde afskaffet hele topskatten, mener jeg ikke, at man skal gå på kompromis med den slags ting.

Vi skal huske på folkestyrets ånd. Hvis man har en dårlig hukommelse, kan man trave rundt på Christiansborgs gange og se, at der rundtomkring på væggene står indskrevet ordene: retsind, lovsind, frisind og storsind. Det er ånden i folkestyret. Med retsind og lovsind er tanken, at vores folkestyre respekterer, at lov er lov, at tingene skal være retfærdige, at vi er lige for loven, og at der er grænser for brugen af den politiske magt. Det er derfor, minksagen er vigtig, og lad mig bare slå fast, at tanken med frisind og storsind ikke var, at man skulle være frisindet og storsindet over for lovbrud.

Kl. 16:03

Formanden (Søren Gade):

Tak til ordføreren. Der er ikke nogen, der har bedt om ordet. Derfor går vi videre i ordførerrækken, og den næste er fru Mai Mercado fra Det Konservative Folkeparti.

Kl. 16:03

(Ordfører)

Mai Mercado (KF):

Det har været en lang debat. Det har også været en god debat, og tak til Nye Borgerlige for at rejse den her debat, selv om det også i udgangspunktet er lidt en uskik sådan at behandle politiske forslag, mens der ikke er en regering. For almindeligvis plejer man jo at vente, men nu er der immer væk gået hen ved 40 dage, fordi det trækker ud.

Minkkommissionen afrapporterede den 30. juni, og det gjorde den lige op til sommerferien. Det var kulminationen på en af nyere tids største politiske skandaler – så omfattende, at den jo faktisk førte til, at De Radikale krævede, at der blev udskrevet folketingsvalg inden Folketingets åbning den første tirsdag i oktober. Minkkommissionens beretning fastslog tydeligt, at statsminister Mette Frederiksen groft vildledte offentligheden, men det var jo ikke kommissionens opgave at vurdere, om den forseelse var af så alvorlig karakter, at den ville føre til en dom i Rigsretten. Derfor svæver det stadig væk i det uvisse.

Med behandlingen af Instrukskommissionen blev der indført den praksis, at Folketinget dengang bestilte en uafhængig advokatvurdering, og det var fornuftigt. Således skulle det altså være juridiske vurderinger og ikke politiske vurderinger, som afgjorde, om en sag skulle for Rigsretten. Det bakkede vi op om. Og den samme praksis burde også følge med den her kommission. Det har vi i Konservative ment hele vejen igennem; det mente vi før valget, vi mente det i valgkampen, og vi står også på synspunktet her efter valget. For vi mener, at det ville være utroværdigt at skifte synspunkt, og særlig når der i Folketinget er flertal for en advokatvurdering.

Til det at begå så eklatant og stort et løftebrud som at droppe kravet om, at statsministeren skal stilles til ansvar, vil jeg sige: Det er sådan i Danmark, at begår man ulovligheder, skal man stilles til ansvar. Det er sådan, vores samfund er opbygget. Det gælder for menigmand såvel som for statsministeren; for høj såvel som for lav. For hvor er vi henne som samfund uden retssikkerhed? Man skal ikke kunne vildlede Folketinget groft, uden at det bliver afsøgt, om det rent faktisk skal have konsekvenser. For vores samfund bliver kastet ud i en retsløs tilstand, hvis retssikkerhed bliver gjort til en handelsvare, der kan forhandles om i spillet om ministerposter.

Så er det også skidt for tilliden til politikerne. Det er der ikke blevet sagt ret meget om her fra Folketingets talerstol. Men tillid er ikke noget, vi som politikere har i overmål. Tillid er noget, man gør sig fortjent til, og det gør man først og fremmest ved at holde sine løfter, fordi det både skaber troværdighed og skaber integritet. Og med de ord kan Konservative støtte beslutningsforslaget.

Kl. 16:06

Formanden (Søren Gade):

Tak til ordføreren. Der er ikke nogen, der har bedt om ordet, så vi går videre i ordførerrækken. Jeg giver ordet til hr. Peder Hvelplund fra Enhedslisten.

Kl. 16:06

(Ordfører)

Peder Hvelplund (EL):

Tak for det, formand. Og også tak til Nye Borgerlige for at fremsætte det her beslutningsforslag. Jeg synes faktisk, det her er en meget, meget væsentlig debat, for det handler om noget helt fundamentalt i vores folkestyre. Det handler nemlig om den tillid, der skal være mellem de folkevalgte og befolkningen – at der kan være en tro på, at det, politikere går ud og siger før et valg, også er det, de håndhæver efter et valg. Derfor synes jeg også, den proces, der har været her efter valget, er udtryk for, at man lægger gift ud for folkestyret, at der er despekt for demokratiet. For det her handler om et af de helt fundamentale principper, som vores folkestyre bygger på.

Når det er sagt, vil jeg også sige, at Enhedslisten ikke kommer til at støtte det her beslutningsforslag, og det gør vi ikke, fordi vores holdning sådan set har været konsistent hele vejen igennem. Det var en særdeles alvorlig sag med den manglende lovhjemmel i forhold til minkaflivninger. Det skal ikke være nogen hemmelighed, at vi var af den opfattelse, at den største fejl i forhold til det var, at man gik bort fra det forsigtighedsprincip, hvor man aflivede mink i smittede besætninger, og at det var det, der var årsagen til, at vi kom til at stå i den situation. Men det ændrer ikke på, at det var en decideret skandale, vi oplevede, nemlig at det kunne lade sig gøre at gennemføre en lovgivning uden at sikre, at der var lovhjemmel til det.

Derfor bakkede vi også op omkring den granskningskommission, der blev nedsat. Den sad og arbejdede i et år og leverede et særdeles grundigt stykke arbejde. Efterfølgende kom Minkkommissionens konklusioner, og der var jo ét centralt spørgsmål, der skulle afdækkes, nemlig hvem der vidste hvad hvornår. Eller endnu mere simpelt sagt: Var statsministeren klar over, at der manglede lovhjemmel, da beslutningen blev truffet? Og konklusionerne var sådan set temmelig klare i kommissionens rapport: Statsministeren havde ikke været vidende om den manglende lovhjemmel, og lige så vigtigt havde statsministeren heller ikke forsøgt at unddrage sig viden omkring den. Det kan man sige var anderledes i forhold til Mogens Jensen, hvor det jo var åbenlyst, at kommissionen ikke lagde den forklaring, han havde afgivet over for kommissionen, til grund.

Men konklusionen var sådan set temmelig klar, nemlig at der ikke var tale om et forsætligt lovbrud, og der var heller ikke tale om, at man forsøgte at unddrage sig viden, og derfor var der heller ikke grundlag for at rejse en rigsretssag. For det ville jo være en helt ny og anderledes standard, vi satte for, hvornår vi rejser rigsretssager, hvis man i sådanne tilfælde kunne sige: Her vælter vi normalt ikke en minister, men vi kan godt rejse en rigsretssag. Det ville i hvert fald så betyde, at hver gang vi så væltede en minister, hvor der var tale om et åbenlyst brud på ministeransvarlighedsloven, altså når man forsætligt vildleder eller lyver over for Folketinget, så skulle man også der, hver gang, rejse en rigsretssag. Det ville i så fald blive en fuldstændig ny standard, fordi vi så skulle have en lang række løbende rigsretssager, i forbindelse med at ministre blev væltet, fordi de begik fejl, hvor de bevidst havde løjet over for Folketinget.

Af den årsag kunne vi ikke bakke op om, at der skulle laves en advokatvurdering. For den ville jo alene basere sig på det, der allerede var konkluderet i kommissionens rapport, nemlig at det, man kunne kritisere statsministeren for, var den forcerede proces og den manglende læsepause. Det er det, der har været årsagen til vores synspunkt. Det er det, vi har stået og argumenteret for over for jer kollegaer og også over for pressen, og derfor er det også fortsat vores synspunkt. Det er også derfor, vi kommer til at stemme nej til beslutningsforslaget.

Men det ændrer jo ikke på det helt fundamentale i, at det, vi har oplevet i det her forløb, har været, at der har været partier, som har baseret hele deres valgkamp, hele deres strategi på at gå ud at fortælle befolkningen: Hvis I stemmer på Moderaterne eller på Venstre, giver vi en garanti for, at der bliver lavet en uvildig advokatvurdering. Og hvis vælgerne fortsat skal have tiltro til, at de kan regne med, at når vi går ud og siger noget i en valgkamp, er det faktisk også det, vi kæmper for bagefter, så bliver man jo nødt til at stå ved det. Det er derfor, jeg synes, det er fuldstændig uforståeligt, at både Venstre og Moderaterne nu løber fra det løfte, de har givet. For det er ikke bare et løfte, man har givet, om, at det her sætter man sig ind til forhandlingsbordet med, og så prøver man at se, hvor langt man kan nå at komme i forhold til det. Nej, det har været fuldstændig ultimative krav, man har stillet. Det er noget, hvor man har sagt, at en forudsætning for, at man overhovedet kan pege på en ny statsminister, er, at der bliver lavet en uvildig advokatvurdering.

Derfor er det her et problem, ikke kun for Venstre og Moderaterne. Det er faktisk et problem for vores folkestyre, at man behandler det så lemfældigt, og at man ikke efterfølgende har modet til at gå op og sige, hvorfor man så har ændret holdning, men at det bliver noget fordækt noget, hvor det handler om, at ting skal modnes og tiden går og der er andre partier, som måske heller ikke vil stemme for. Det synes jeg simpelt hen er despekt over for folkestyret. Det er despekt over for demokratiet, for vi bør som udgangspunkt være med til at vise over for befolkningen, at når vi siger ting, som er fuldstændig afgørende for os – som er ultimative krav – ja, så kan vi også stå ved dem.

Så derfor skal jeg bare beklage, at Venstre og Moderaterne har haft den tilgang, og at de ikke har en større vilje til at forsvare deres synspunkt. Men jeg skal også samtidig tilkendegive, at Enhedslisten kommer til at stemme nej til beslutningsforslaget.

Kl. 16:11

Formanden (Søren Gade):

Tak til ordføreren. Der er spørgsmål til ordføreren. Jeg giver først ordet til fru Mai Mercado fra Konservative.

Kl. 16:11

Mai Mercado (KF):

Tak. Altså, der er simpelt hen noget galt med hukommelsen hos Enhedslistens ordfører, for det er jo ikke rigtigt, når Enhedslisten står så flot i dag og siger: Uha, vi valgte at bakke op om en Minkkommission. Sandheden er, at det var De Radikale med hr. Jens Rohde i spidsen, som overbeviste Folketinget og trak jer med ind til bordet, således at man kunne få nedsat den Minkkommission. Så jeg vil bare bede om, at hr. Peder Hvelplund i dag medgiver, at i første omgang var Enhedslisten faktisk ikke interesseret i, at der blev nedsat en Minkkommission, og at det alene var på grund af De Radikale og hr. Jens Rohde, at der overhovedet blev lavet en Minkkommission og en minkkommissionsberetning.

Kl. 16:12

Formanden (Søren Gade):

Ordføreren.

Kl. 16:12

Peder Hvelplund (EL):

Så bliver jeg nødt til at retlede fru Mai Mercados hukommelse, for Enhedslisten sagde dengang, at vi var villige til at tage de redskaber i brug, der var nødvendige for at få afdækket det her forløb. Vi foreslog, at man først skulle starte med en advokatundersøgelse, for det var den mulighed, der var på daværende tidspunkt. Når den advokatundersøgelse forelå, kunne vi se, om det skulle føre videre til en kommissionsundersøgelse. Det afviste vi på ingen måde.

Det, der så skete, var, at hr. Jens Rohde foreslog og De Radikale foreslog, at vi skulle opfinde et helt nyt redskab, som hed en granskningskommission. Der skulle laves et Granskningsudvalg. Det var jo ikke en kendt metode på daværende tidspunkt. Og det er rigtigt, at det var et forslag fra De Radikale; det bakkede vi op om. Men hvis fru Mai Mercado går tilbage og ser på, hvad Enhedslisten har sagt, har vi på intet tidspunkt afvist, at der også kunne laves en kommissionsundersøgelse. Vi anbefalede bare, at man startede med en advokatundersøgelse for at se, om der var grundlag for efterfølgende at rejse en kommissionsundersøgelse.

Kl. 16:13

Formanden (Søren Gade):

Fru Mai Mercado.

Kl. 16:13

Mai Mercado (KF):

Så må Enhedslisten jo simpelt hen forklare, hvorfor man så bakker fra det synspunkt i dag. For tidligere har man så åbenbart gerne villet lave en advokatvurdering. Det mener man så ikke i dag. Hvorfor skal det være op til en politisk vurdering af, om der rent faktisk er foregået ulovligheder, når man var så klar i mælet under Instrukskommissionen og sagde, at det er vigtigt, at det jo er en juridisk vurdering, en advokatvurdering, som afgør, om en sag skal sendes i Rigsretten? Hvorfor har man ikke samme standarder for Minkkommissionen?

Kl. 16:13

Formanden (Søren Gade):

Ordføreren.

Kl. 16:13

Peder Hvelplund (EL):

Vi har præcis samme standarder. Det, der var forskellen fra Instrukskommissionen, var, at i Instrukskommissionen blev det tydeligt klarlagt, at der var tale om et forsætligt lovbrud. Og derfor er det da klart, at så skal man have en advokatvurdering i forhold til at forberede en rigsretssag.

Her er der ikke tale om et forsætligt lovbrud. Det står helt klokkeklart i kommissionens konklusioner, at det, man kan kritisere regeringen for, er en forceret proces og en manglende læsepause. Og hvis det skal være standarden for, hvornår vi skal rejse en rigsretssag, vil jeg bare hilse fru Mai Mercado og sige, at så får vi travlt med at rejse rigsretssager, også over for tidligere konservative ministre.

Kl. 16:14

Formanden (Søren Gade):

Så giver jeg ordet til hr. Kim Edberg Andersen fra Nye Borgerlige.

Kl. 16:14

Kim Edberg Andersen (NB):

Altså, ordføreren skal jo have ros for at stå ved, at han havde ønsket et endnu større forsigtighedsprincip. Jeg er slet ikke i tvivl om, at hr. Peder Hvelplund – og jeg kender ham jo fra Nordjylland – gerne ville have slået minkene ned endnu hurtigere, og I var også ude at sige tidligere, at erhvervet skulle lukkes.

Men det klinger lidt hult, når ordføreren nu siger, at vi står vagt om retsstaten, og påstår, at det her er en direkte vej til en rigsret, for det er jo ikke det, vi beder om i Nye Borgerlige. Det, vi beder om i Nye Borgerlige, er bare en advokatvurdering af det foreliggende materiale, så det ikke er os herinde i Folketingssalen, der sådan lige ud fra vores egen mavefornemmelse og politiske holdning vurderer, om der har været grov uagtsomhed. For det er ikke forsæt. Det er vi fuldstændig enige om. Der står ikke, at der er forsæt. Men ministeransvarlighedsloven gør jo også, at den grove uagtsomhed kan komme i spil.

Så hvorfor er det, at ordføreren ikke vil have en advokatvurdering her, sådan at vi får nogle folk – nogle andre mennesker, som ikke er betalt af Nye Borgerlige, hvilket også gør ondt i maven på jer, for der er jo lavet en advokatvurdering – til at vurdere, om de advokater, som allerede har lavet den her vurdering og siger, der er grov uagtsomhed, havde ret eller tog fejl?

Kl. 16:15

Formanden (Søren Gade):

Ordføreren.

Kl. 16:15

Peder Hvelplund (EL):

Jamen jeg bliver nok nødt til at minde hr. Kim Edberg Andersen om, at det jo altid vil være en politisk beslutning. Det vil det også være, når der foreligger en advokatvurdering. Der kan man ikke få en klokkeklar, klippefast vurdering af, om det her kan føre til en dom eller ej. Det vil altid være en politisk vurdering. Og jeg har fuld respekt for, at der er nogle, der synes, der skal laves en advokatvurdering. Man kan sagtens være af den opfattelse. Det må man gerne mene. Jeg er bare ikke af den opfattelse, for det vil betyde, at så skal vi, hver gang vi vælter en minister, også ind at se, om det så efterfølgende skal føre til en rigsretssag. For der vil i så fald være tale om et mere alvorligt brud på ministeransvarlighedsloven, end der kan være tale om her.

Det er jo derfor, det har været interessant at få afdækket, dels om der var forsæt, dels om statsministeren havde forsøgt at unddrage sig viden. Og det var ikke tilfældet. Det står sådan set ret klart i kommissionens konklusioner. Det behøver man ikke at have advokater til at vurdere. Derfor kan man godt have den opfattelse, at det alligevel skal føre til en rigsretssag. Det er lige præcis en politisk beslutning, og det er helt legitimt, at hr. Kim Edberg Andersen er af den opfattelse. Jeg deler den bare ikke.

Kl. 16:16

Formanden (Søren Gade):

Hr. Kim Edberg Andersen.

Kl. 16:16

Kim Edberg Andersen (NB):

Men jeg er slet ikke i tvivl om, at det er en politisk beslutning, når vi kommer til, om der skal en rigsret til. Men hr. Peder Hvelplund undgår bare at svare på, at hvis han er en forkæmper for retssikkerhed og en forkæmper for retsstaten, og når han udmærket er klar over, at landet er delt næsten 50-50 i det her, hvorfor så ikke tage det ekstra skridt? For det koster 19 mia. kr. at lukke minkerhvervet. Det koster måske 1 mio. kr. at lave en advokatvurdering. Så det er jo ikke pengene.

Så hvorfor er det, at du nu stiller dig op på talerstolen og siger, du er den store forkæmper for retsprincipper, når du i virkeligheden bare stadig væk gerne vil holde hånden under de beslutninger, du selv har været medvirkende til at træffe under den tidligere regering?

Kl. 16:17

Formanden (Søren Gade):

Inden jeg giver ordet til ordføreren, vil jeg sige, at vi husker at sige »De« i Folketingssalen.

Ordføreren.

Kl. 16:17

Peder Hvelplund (EL):

Tak for det. Jamen jeg har ikke nogen intentioner om at dække over noget. Tværtimod står det jo bare fuldstændig klokkeklart i kommissionens konklusioner. Det kan en advokatvurdering ikke ændre på. En advokatvurdering går jo ikke ind og laver nye undersøgelser. Den læser, hvad der står i kommissionens konklusioner, og siger: Vil det her føre til en dom, eller vil det ikke føre til en dom? Og man kan selvfølgelig godt tage den vurdering.

Pointen er jo bare, at hvis det betyder – og det, en advokatvurdering bliver brugt til, er jo at forberede en rigsretssag – at vi skal rejse en rigsretssag på den baggrund, kommer vi til at føre rigtig mange rigsretssager. Og man kan så diskutere, om det er den vej, vi skal gå fremover. Men det er det, der vil være konsekvensen af den tilgang.

Kl. 16:18

Formanden (Søren Gade):

Vi siger tak til ordføreren – der er ikke flere spørgsmål – og går videre i ordførerrækken, og det er hr. Christian Friis Bach fra Radikale Venstre.

Kl. 16:18

(Ordfører)

Christian Friis Bach (RV):

Tak til formanden. Radikale Venstre kan ikke støtte beslutningsforslag B 5, helt ligesom vi heller ikke støttede en advokatvurdering efter Minkkommissionens rapport. Det var vores vurdering, at Minkkommissionen lagde til grund, at statsministeren ikke vidste, om der var lovhjemmel, og derfor ikke handlede groft uagtsomt.

Den vurdering fik vi bekræftet af de juridiske eksperter, vi konsulterede, og den er siden blevet bekræftet af den retlige vurdering af tre af Danmarks mest respekterede juridiske professorer, som flere ordførere har nævnt. Den vurdering blev tilsendt Folketinget den 7. november. Vi mente derfor og mener fortsat, at det er en blindgyde at fortsætte i det juridiske spor, og det er vigtigt at understrege, som den foregående ordfører også lige har gjort det, at en advokatvurdering på ingen måde vil føre til en juridisk afklaring. Det vil kun en rigsret, og det vil være bøvlet, besværligt og langsommeligt at gennemføre.

Men trods alt er jura og politik to forskellige ting, og vi holder fast i, at det var de daværende ministres ansvar, hvordan magten blev forvaltet. Har man magten, har man ansvaret, og magten skal forvaltes med ansvarlighed, ordentlighed og åbenhed. Som det eneste parti tog vi derfor Minkkommissionens kritik af de faktiske forhold meget alvorligt og krævede udskrivelse af et folketingsvalg, og med et folketingsvalg ønskede vi, at danskerne skulle tage stilling til at lade valget tale for sig. For magten er vælgernes og er kun til låns.

Så vi sagde nej til en etpartiregering, der begik alvorlige fejl, og vi ønskede en bred og åben regering hen over midten, og det håber jeg vi får. Jeg håber og tror, vi får en regering hen over midten med et styrket fokus på retssikkerhed og god regeringsførelse. Så meget tydede på, at vi nåede vores mål. Operationen lykkedes, men patienten skranter en smule, og vi blev ikke som parti belønnet af vælgerne. Men vi skal nok komme ovenpå igen, og vi står helt og fuldt ved den beslutning, vi tog, om at kræve et valg. Det fik vi, vælgerne har talt, og derfor kan vi ikke fortsat støtte en advokatvurdering. Tak.

Kl. 16:20

Formanden (Søren Gade):

Tak for det. Hr. Mikkel Bjørn, Nye Borgerlige.

Kl. 16:20

Mikkel Bjørn (NB):

Jeg synes bare, det er interessant, at Radikale bruger det som et argument, at de faktisk på en eller anden indirekte måde har straffet den fungerende statsminister ved at udskrive valg. Radikale har jo fået præcis det, de har kæmpet for hele tiden, nemlig at komme i regering, eller det er i hvert fald sådan, det ser ud lige nu. Vi ved jo ikke, hvordan regeringen bliver, men det kunne godt tyde på, at Radikale kommer i regering. Dermed har Radikale jo fået noget ud af at udskrive valg, og dermed er det jo ikke en straf til den fungerende statsminister, men derimod en gevinst til Radikale Venstre.

Kl. 16:21

Formanden (Søren Gade):

Ordføreren.

Kl. 16:21

Christian Friis Bach (RV):

Tak for det. Jeg vil opfordre spørgeren til at følge med i nyhederne. Radikale Venstre kommer ikke med i en regering.

Kl. 16:21

Formanden (Søren Gade):

Så er der ikke flere spørgsmål til ordføreren. Vi siger tak og går videre i ordførerrækken til hr. Torsten Gejl fra Alternativet.

Kl. 16:21

(Ordfører)

Torsten Gejl (ALT):

Tiden går jo, som vi har været inde på før i dag. Alternativet støtter en advokatvurdering af Minkkommissionens rapport, ligesom vi gjorde før folketingsvalget. Det gør vi, fordi vi mener, at en advokatvurdering er vigtig for tilliden til demokratiet og for borgernes oplevelse af, at de politiske beslutninger er legitime. Vi synes, det er lidt komisk, at Venstre her i debatten lægger ansvaret for, at de har skiftet mening, over på os ved at sige, at man ikke kan regne med Alternativet. Mit svar vil være: Test os. Det er en udfordring. Test os, og se, hvad vi stemmer, hvis det er sådan, at Venstre har nerverne til igen at støtte en advokatvurdering. Det tør Venstre nok ikke, men så synes jeg ikke, at man skal lægge ansvaret for sit manglende mod over på Alternativet. Jeg synes, man skal rette ryggen og tage ansvar for sine beslutninger; det ville klæde et parti, der formentlig er på vej i regering.

For Alternativets vedkommende har vi det sådan, at selv om det sjældent fylder så meget på den politiske dagsorden, bekymrer det os, at vi ser splittelse i befolkningen omkring minksagen, og at flere borgere ifølge HOPE-projektets forskning har fået lavere tillid til systemet efter minksagen. Minksagen er uafsluttet, og den er åben for fortolkning, så længe vi ikke har en officiel, uafhængig advokatvurdering bestilt af Folketinget. Det mener vi simpelt hen ikke er sundt for tilliden til Folketinget.

Advokatvurderingen er dog kun en lille del af et større billede, som er langt vigtigere for Alternativet. Minksagen viser tydeligt, at der er huller i den måde, hvorpå ministre bliver undersøgt og holdt ansvarlige. Derfor mener vi i Alternativet, at fokus skal være på at nytænke vores retssystem. Vi bør diskutere, om tiden er inde til at tage den retslige proces helt ud af det politiske spil gennem indførelse af en forfatningsdomstol. Det er en længere proces, som kræver en grundlovsændring, og derfor kan man starte med at tage beslutningen om advokatvurderinger som konsekvens af kommissionsundersøgelser ud af Folketingssalen.

Det er ikke holdbart, at det i dag er op til et flertal i Folketinget at bestille advokatvurderinger. Det bør i stedet være automatik, at der kommer en advokatvurdering efter en kommissionsrapport. Her kunne man opruste Folketingets Lovsekretariat, som Transparency International Danmark har foreslået, så Lovsekretariatet kan lave advokatvurderinger og hjælpe med at nedsætte kommissionsundersøgelser. Med et oprustet Lovsekretariat vil det stadig være op til et flertal i Folketinget at afgøre, om der skal nedsættes en rigsret, men advokatvurderingen vil komme automatisk.

Det betyder, at den retlige vurdering af, om der kan rejses tiltale mod en minister ved en rigsret, vil komme uafhængigt af Folketingets partier. Og det betyder, at den vurdering i givet fald vil ske alene på et juridisk fagligt grundlag fri af eventuelt politiske interesser. Med andre ord vil det være en afpolitisering af beslutningsprocessen, der samtidig kan styrke demokratiet og øge tilliden til folkestyret.

Det kan gøres på andre måder også, og det glæder os, at både Venstre og Moderaterne også vil lave mekanismer, som afpolitiserer beslutningsprocesserne omkring advokatvurderinger. Lige nu synes det tydeligt, at løfterne om at lave procedurerne om for advokatvurderinger osv. for Venstre og Moderaterne mere er et figenblad, de holder op foran sig som en begrundelse for, at de pludselig ikke længere vil have en advokatvurdering og dermed får lettere ved at indgå i regering med Socialdemokraterne. Men ikke desto mindre er løfterne givet i den her sal, og Alternativet kommer til at holde en regering, der eventuelt omfatter Venstre og Moderaterne, op på at lave mekanismer, som afpolitiserer beslutningerne omkring advokatvurderinger og gerne også kommissionsundersøgelser.

Debatten om vores retssystem og demokrati bør dog bredes længere ud. Principper for god regeringsførelse, styrkelse af Ombudsmanden, oprettelse af en forvaltningsdomstol og offentlighedsloven er emner, der fortjener at blive diskuteret i et moderne demokrati, lige så vel som det tydeligt fremgik i valgkampen, at reglerne for partistøtte burde laves om. I et demokrati skal det være muligt at se, hvem der støtter de forskellige partier økonomisk.

I den forbindelse lavede folkene bag kampagnen »Pengene på bordet« en aktion i den indre slotsgård forleden, hvor de forlangte gennemsigtighed i partistøttereglerne. De kommer nu med et krav om gennemsigtighed i partistøtten via et borgerforslag, som jeg håber vi kommer til at behandle her i salen. Debatten illustrerer dog, at vi skal tænke større end blot til en advokatvurdering, for det synes vi at vores demokrati fortjener, og det fortjener de borgere, hvis tillid vi skal gøre os fortjent til. Tak, formand.

Kl. 16:26

Formanden (Søren Gade):

Tak for det. Der er to, der har bedt om ordet, og den første er hr. Thomas Danielsen, Venstre.

Kl. 16:26

Thomas Danielsen (V):

Tak for ordførerens tale. Som jeg sagde i min tale, er jeg ikke i tvivl om i dag, at Alternativet ønsker at forpurre de regeringsforhandlinger, der foregår. Det var jo også det, som det gik ud på i min tale, og det, jeg pointerede. Det, jeg bare vil høre ordføreren om, er: Har jeg på noget tidspunkt fra talerstolen fejlciteret Alternativets politiske leder, når jeg har sagt, at det aldrig har været ultimative krav fra Alternativets side, at det var det heller ikke før valget, og at det har det ikke været på noget tidspunkt? Det er jo noget, jeg har fundet i forskellige medier, så jeg vil bare være sikker på, at jeg ikke kom til at fejlcitere Alternativets politiske leder.

Kl. 16:27

Formanden (Søren Gade):

Ordføreren.

Kl. 16:27

Torsten Gejl (ALT):

Nej, de citater er korrekte. Men det, at det ikke er et ultimativt krav, betyder ikke, at vi ikke støtter det. Når vi siger, at vi støtter en advokatvurdering, og har sagt det før valget og har sagt det gennemgående i valgkampen – undtagen 2 dage, hvorefter vi igen sagde, at vi støtter en advokatvurdering – så bør ordføreren da forstå, at det er det, vi gør.

Kl. 16:27

Formanden (Søren Gade):

Hr. Thomas Danielsen.

Kl. 16:27

Thomas Danielsen (V):

Ja, og så var der en periode, hvor man skulle vurdere, om man ikke kunne nøjes med de her juraprofessorers vurdering, hvorefter man lavede et fælles skriv til Altinget for 5-6 dage siden. Men det vil så sige – jeg skal bare være helt sikker: Jeg har ikke fejlciteret Alternativets politiske leder i forbindelse med noget af det her, og det er ikke et ultimativt krav, fordi man jo netop gerne vil forhandle, ligesom Alternativets politiske leder har sagt, med Socialdemokratiet?

Kl. 16:28

Formanden (Søren Gade):

Ordføreren.

Kl. 16:28

Torsten Gejl (ALT):

Det er korrekte citater. Og vi har sagt før valget, gennem valgkampen – undtagen 2 dage – og derefter, at vi vil støtte en advokatvurdering. Så jeg forstår simpelt hen ikke, at Venstre vil gemme sig bag os, i forhold til hvad de har taget af beslutninger. Med hensyn til den udmærkede rapport fra de tre professorer, altså en rapport, som er lavet af tre velestimerede professorer, blev vi så spurgt: Vil det her få jer til at skifte holdning? Og så sagde vi: Nej, det regner vi ikke med, men vi vil gerne læse den; vi vil gerne snakke med eksperter; vi vil gerne drøfte det. Det tror jeg man skal, og det tror jeg er klogt her i Folketinget.

Kl. 16:28

Formanden (Søren Gade):

Tak for det. Den næste spørger er hr. Peder Hvelplund.

Kl. 16:28

Peder Hvelplund (EL):

Tak for det, og tak til hr. Torsten Gejl for en rigtig god tale med rigtig mange gode betragtninger, som vi jo i Enhedslisten fuldstændig deler, fordi der er en lang række dilemmaer, i forhold til hvordan vi håndterer det. F.eks. kan man sige, at ministre, der i dag bryder ministeransvarlighedsloven, jo ikke bliver stillet for en domstol. Der er det som regel nok, at de bliver væltet som minister, og så kan de jo efterfølgende stille op igen og blive minister igen. Det har vi også set eksempler på.

Ud over det, at der er en del ting, vi gerne vil lave om, altså også offentlighedsloven og at give bedre mulighed for Folketinget til at kunne kontrollere magtens udøvelse, kunne jeg godt tænke mig at høre, hvad konsekvensen af at skulle lave en advokatvurdering nu er – og dermed jo formentlig også en rigsretssag, altså det er jo ligesom forarbejdet til en rigsretssag. Mener ordføreren så, at andre ministre, som har begået overtrædelser, der er mere alvorlige end den, vi har set den tidligere statsminister gøre, også skulle stilles for en rigsret, og at vi også skulle lave advokatundersøgelser af dem?

Kl. 16:29

Formanden (Søren Gade):

Ordføreren.

Kl. 16:29

Torsten Gejl (ALT):

Det er godt nok et stort spørgsmål. Altså, det er jo ikke sikkert, at en advokatvurdering vil føre til en rigsretssag. Men der skal selvfølgelig være en eller anden begrundelse for at lave den advokatvurdering. Vi synes, det er utrolig vigtigt at skabe legitimitet omkring vores arbejde herinde og sørge for, at det er nogle uvildige mennesker, som har været med til det. Vi vil gerne have lavet en advokatvurdering, hvor der måske er et par advokater, der laver et rigtig stærkt udkast til en advokatvurdering, men hvor vi så på en høring her i Folketinget sammen med professorer diskuterer det, drøfter det, gør det gennemsigtigt, åbner processen, så folk kan følge med, og så laver den færdig bagefter for ligesom at lukke lyset ind og lukke mennesker ind i beslutningsprocessen. Så langt når vi jo ikke, i og med at vi ikke får det vedtaget, men generelt deler vi Enhedslistens ønske om at gøre tingene mere gennemsigtige.

Kl. 16:30

Formanden (Søren Gade):

Hr. Peder Hvelplund.

Kl. 16:30

Peder Hvelplund (EL):

Jamen det var faktisk hr. Morten Messerschmidt fra Dansk Folkeparti, som foreslog netop det med, at Folketinget skulle have advokater in-house, eller hvad man skal sige, til at lave den vurdering. Det synes jeg jo absolut også kunne være en mulighed. Men når jeg spørger, er det jo, fordi vi også har væltet andre ministre i den seneste periode. Der har både været Benny Engelbrecht og Mogens Jensen, og der har også været Morten Bødskov, hvis vi går længere tid tilbage. Man kan sige, at de jo har begået overtrædelser, der har været mere alvorlige, altså nogle, der direkte har ført til deres fald, fordi der har været klare brud på ministeransvarlighedsloven. Det vil så naturligt rejse det spørgsmål, om vi så også skal gå tilbage og lave en vurdering af dem. For hvis der skal rejses en rigsretssag på det her grundlag, skal der vel også mod nogle, der har begået overtrædelser, der har været mere tydelige og mere alvorlige.

Kl. 16:31

Formanden (Søren Gade):

Ordføreren.

Kl. 16:31

Torsten Gejl (ALT):

Det synes jeg er et fuldstændig legitimt spørgsmål – og et klogt spørgsmål. Det er svært for mig at gå tilbage minister for minister og bedømme det individuelt. Vi er nødt til at have nogle procedurer her i Folketinget, som har en automatik, i stedet for at vi skal stå her og dømme hinanden meget tydeligt påvirkede af det politiske flertal.

Kl. 16:31

Formanden (Søren Gade):

Vi går videre til den næste spørger, og det er hr. Kim Edberg Andersen fra Nye Borgerlige.

Kl. 16:31

Kim Edberg Andersen (NB):

Tak til ordføreren. Nu kommer jeg jo fra et parti, som har meldt åbent ud, at vi mente, at hvis den fungerende statsminister kunne komme for en rigsret, skulle hun for en rigsret, og derfor har jeg selvfølgelig også fulgt rigtig meget med i, også på valgdagen, om der nu var et flertal for en eventuel advokatvurdering, og derfor har jeg også været sikker på, på nær nogle ganske få dage lige efter valget, at Alternativet ønskede at få den her advokatvurdering. Så kan jeg se, at Venstre nu bruger Alternativet som figenblad for ikke at skulle rende nøgen rundt i deres løftebrud selv.

Vil ordføreren ikke være mig behjælpelig med at hive det figenblad af Venstre og så sige klart og tydeligt, at såfremt Venstre og Moderaterne havde holdt deres valgløfter, havde der i dag været flertal for en advokatvurdering, ifølge vores dagsordenspunkt her?

Kl. 16:32

Formanden (Søren Gade):

Ordføreren.

Kl. 16:32

Torsten Gejl (ALT):

Det kan jeg bekræfte, og det er også derfor, jeg beder Venstre om at udfordre det, hvis de tør.

Kl. 16:32

Formanden (Søren Gade):

Ønsker spørgeren et opfølgende spørgsmål? Nej. Så går vi videre til den næste spørger, og jeg giver ordet til fru Inger Støjberg, Danmarksdemokraterne.

Kl. 16:33

Inger Støjberg (DD):

Det var sådan set bare lidt i samme boldgade. For hr. Thomas Danielsen spurgte, om han havde fejlciteret hr. Torsten Gejl, hvilket hr. Torsten Gejl så afviste. Så vil jeg netop lidt ligesom hr. Kim Edberg Andersen bare spørge, om jeg så har misforstået hr. Torsten Gejl, for det er nemlig ikke mit indtryk. Mit klare indtryk er da, at Alternativet vil gå ind for en uvildig advokatvurdering, og at det jo altså dermed ene og alene påhviler Venstre og Moderaterne, at de er løbet fra nogle valgløfter, hvilket gør, at der ikke kommer en uvildig advokatvurdering.

Kl. 16:33

Formanden (Søren Gade):

Ordføreren.

Kl. 16:33

Torsten Gejl (ALT):

Det kan jeg bekræfte.

Kl. 16:33

Formanden (Søren Gade):

Ønsker spørgeren et opfølgende spørgsmål? Det gør man ikke, så vi siger tak til ordføreren og går videre i ordførerrækken, og jeg giver ordet til hr. Peter Kofod fra Dansk Folkeparti.

Kl. 16:34

(Ordfører)

Peter Kofod (DF):

Tak for det, formand, og tak til forslagsstillerne i Nye Borgerlige for at fremsætte det her beslutningsforslag. Jeg er nok i virkeligheden en lille smule gammeldags og også ret kedelig, for vi har afgivet nogle meget klare løfter om det her tilbage i valgkampen, og de løfter har vi i sinde at holde. Det var løfter, der gik på, at når valget var overstået, kunne vi godt tænke os, at der blev kigget nærmere på minksagen. Vi kunne godt tænke os, at der blev lavet en advokatvurdering for at se, om nogen kunne stilles til ansvar. Og derfor kan jeg da også godt røbe, at vi har tænkt os at stemme for beslutningsforslaget fra Nye Borgerlige.

Det handler i første omgang jo alene om en vurdering. Der har været flere her i debatten i dag, der har talt om en rigsret. Det er jo først noget, man ved bagefter. Det er noget, man ved langt længere henne. At stemme nej til det her ville jo være at stemme nej til at blive klogere. Det ville være at stemme nej til at få indsigt i, om der kunne være sket noget, som Folketinget på et senere tidspunkt skal reagere på. Og vi synes, det er mærkeligt, at der ikke tegner sig et flertal for det her, så vi støtter helt klart forslaget.

Jeg er også skuffet, for vælgerne gav i virkeligheden opbakning til de partier, som sagde, at de her muligheder skulle undersøges. Og selv om vælgerne sammensatte et Folketing, hvor der var et flertal, ender vi så i en situation efter valget, hvor det flertal forsvinder, og det synes jeg er skuffende. Vi kan godt lege citatleg, og jeg kunne godt stå her og læse alle mulige sjove og spændende citater op. Det er der mange, der har gjort. Jeg synes, det er for alvorligt til det, så jeg har ikke lyst til at lege med på den leg. Men vi vil gerne putte fem mandater i det her forslag. Tak for ordet.

Kl. 16:35

Formanden (Søren Gade):

Der er ikke nogen, der har bedt om ordet, så vi siger tak til ordføreren. Så vil jeg give ordet til ordføreren for forslagsstillerne, hr. Mikkel Bjørn fra Nye Borgerlige.

Kl. 16:36

(Ordfører for forslagsstillerne)

Mikkel Bjørn (NB):

Tak for det, formand. I dag skulle vi have fundet ud af, hvilke partier der holder ord, når vi debatterer Nye Borgerliges forslag om at iværksætte en uvildig advokatvurdering – en uvildig advokatvurdering af, om der er grundlag for at rejse en rigsretssag mod statsministeren eller andre ministre for deres håndtering af minksagen. Hvis de partier, der før valget lovede danskerne, at Folketinget skulle lave en uvildig advokatvurdering, holdt ord, ville vi med dette forslag kunne sætte arbejdet i gang. Men i forgårs fandt vi ud af, at to partier har brudt deres løfte til danskerne, solgt retsstatens principper og deres egne løfter i valgkampen på ministerbilernes højhellige alter. I søndagens mulm og mørke trådte de frem foran Marienborg. Ministerbilerne venter, chaufførerne har tændt motoren, hyren er fed, der mangler kun bagsædepassagererne. De sidder der snart: Hr. Jakob Ellemann-Jensen og hr. Lars Løkke Rasmussen. Det handler ikke om Danmark og danskerne; det handler om dem selv. Magt for magtens skyld er, hvad det er.

Politikere, som siger én ting før et valg og noget andet efter et valg, kender vi desværre efterhånden alt for godt. Det er, hvad jeg foragter allermest ved politik. Jeg kan godt forstå, hvis mange af de knap 800.000 danskere, der stemte på Venstre og Moderaterne og dermed på løfterne om en advokatvurdering, føler sig snydt.

»... ingen kan købe Venstre med ministerbiler i et fordækt forsøg på at undslå sig ansvaret for en skandaløs magtudøvelse«.

Sådan sagde politisk ordfører for Venstre, fru Sophie Løhde, for bare få måneder siden. Ligeledes måtte vi så sent som sidst i oktober forstå på den politiske ordfører for Moderaterne, hr. Jakob Engel-Schmidt, at det var hjerteblod for Moderaterne i valgkampen at få undersøgt sagen.

»Jeg vil bare stilfærdigt minde om, at forudsætningen for Moderaternes støtte til enhver statsminister er, at vedkommende sætter et værdigt punktum for Minksagen ved at gennemføre en advokatvurdering.« 

Den handling, som hr. Jakob Ellemann-Jensen og hr. Lars Løkke Rasmussen begår, er uden for enhver normal kategori. At vende på en tallerken på den måde er snyd og humbug. Det svækker på sørgelig vis hele grundlaget for vores folkestyre. At man veksler danskernes retssikkerhed til et hjørnekontor på Slotsholmen, er et massivt demokratisk problem. De to herrer siger, at der skal sættes et værdigt punktum i minksagen. Det værdige punktum er nu byttet til fire uværdige dæk på en sort Audi A8. Minkavlerne skal selvfølgelig have deres lovede erstatning hurtigst muligt, det har hele tiden været Nye Borgerliges politik, og hvad vi mener før valget, mener vi faktisk også efter valget.

Men kære folketingsmedlemmer for Venstre og Moderaterne, det er altså på ingen måde udtryk for værdighed, hvad der er gang i. Ligeledes afslører jeres handel i porten jo statsministerens åbenlyse frygt for at få sagen afdækket. Hvis ikke der var noget at komme efter, havde man jo ikke gjort en advokatvurdering til et så centralt spørgsmål i regeringsforhandlingerne. Det skriger til himlen, at et Socialdemokrati, der ellers konsekvent har nægtet, at der skulle være det mindste at komme efter, nu gør det til et kardinalpunkt i forhandlingerne om fremtidige ministerposter, at uvildige advokater ikke må undersøge sagen til bunds. Hvordan man kan støtte en statsminister, som man ikke har garanti for har overholdt ministeransvarlighedsloven, er mig en gåde.

Takket være tusindvis af danskere indsamlede vi i Nye Borgerlige inden sommerferien midlerne til en uvildig advokatvurdering. Vi lavede en aftale med et anerkendt advokathus, der vurderede, hvorvidt der kunne rejses en rigsretssag mod statsministeren. Advokaterne fremlagde deres rapport i september, og konklusionen var klar: Statsministeren har handlet groft uagtsomt og kan dømmes efter ministeransvarlighedsloven. For mig og Nye Borgerlige er det helt åbenlyst, at der er stor sandsynlighed for, at statsministeren vil blive vurderet til at have handlet groft uagtsomt og dermed kan få en fængselsstraf. Det ville kræve, at der blev lavet en uvildig advokatundersøgelse, som endte i en rigsretssag.

Kl. 16:41

Ingen partier ud over Nye Borgerlige mente, at den uafhængige advokatvurdering, der var bestilt af danskerne, kunne bruges. De andre partier ønskede en vurdering, der var bestilt af Folketinget, og derfor fremsatte vi også det her forslag, som vi behandler i dag. Alternativet ville være, at statsministeren slipper for at blive stillet til ansvar for sit lovbrud, der har kostet et helt erhverv livet og påført danskerne en regning på omtrent 19 mia. kr. Det må ikke ske, men statsministeren slipper nu desværre alligevel af krogen på grund af Venstres og Moderaternes kovending. Hr. Jakob Ellemann-Jensen og hr. Lars Løkke Rasmussen gør sig altså medskyldige, når de skåner statsministeren.

Hvor står vi så i dag, efter at flertallet for en uvildig advokatvurdering for få dage siden forsvandt som dug for solen? Vi står der, hvor retfærdigheden kun kan ske fyldest, hvis der kommer et folketingsvalg mere inden november 2025, og her skal danskerne lade flertallet genopstå, og det er tydeligvis ikke med mandater fra Venstre eller Moderaterne. Hvis flertallet ikke genopstår, ja, så falder minksagen for den 5-årige forældelsesfrist. I Nye Borgerlige kæmper vi videre, for det skylder vi retsfølelsen, folkestyret og danskerne. Vi sælger ikke retsstatsprincipper for egen vindings skyld. Hvis der kan rejses en rigsretssag, skal der rejses en rigsretssag. Tak for ordet.

Kl. 16:42

Formanden (Søren Gade):

Tak for det.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget henvises til Udvalget for Forretningsordenen. Hvis ingen gør indsigelse, betragter jeg det som vedtaget.

Det er vedtaget.

Kl. 16:42

Meddelelser fra formanden

Formanden (Søren Gade):

Der er ikke mere at foretage i dette møde.

Når vi kender datoen for Folketingets næste møde, vil der tilgå medlemmerne besked herom.

Mødet er hævet. (Kl. 16:42).


20. møde

Onsdag den 1. februar 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

(Se nedenfor).

2) 1. behandling af lovforslag nr. L 16:

Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige).

Af skatteministeren (Jeppe Bruus).

(Fremsættelse 25.01.2023).

1) Til forsvarsministeren af:

Morten Messerschmidt (DF)

Henset til at den daværende socialdemokratiske regering – sammen med blandt andre Venstre – lagde op til frem mod 2030 at forøge forsvarsudgifterne op til 2 pct. af bnp og at lade dette finansiere ved at revidere budgetloven med henblik på at »øge grænsen for det strukturelle underskud i budgetloven til 1,0 pct. af BNP« og noterede sig, at det ville »være hensigtsmæssigt at sigte efter et offentligt underskud på omkring 0,5 pct. af BNP«, hvad er så ministerens holdning til, at denne plan nu angiveligt er skrottet, og hvorfor tilkendegav man ikke dengang – forud for folkeafstemningen om at fjerne forsvarsforbeholdet – at man i stedet agtede at fjerne en helligdag?

(Spm. nr. S 181).

2) Til udenrigsministeren af:

Peter Skaarup (DD)

Er det ministeren holdning, at det er syrienbørnenes mødre, der bærer ansvaret for, at børnene ikke bliver hentet til Danmark fra al-Roj-lejren i Syrien, og anerkender ministeren, at mødrene tager deres børn som gidsler i den her sag?

(Spm. nr. S 171 (omtrykt)).

3) Til udenrigsministeren af:

Morten Messerschmidt (DF)

Vil ministeren tilkendegive sin og regeringens holdning til, at Frankrig og Tyskland i en fælles erklæring fremsætter overvejelser om ændring af EU-traktaterne og – på den kortere bane – foreslår brug af ændringsklausulen (passarelleklausulen) med medblik på at tillade kvalificeret flertalsafstemning om udenrigs- og forsvarspolitik og skattepolitik, og vil ministeren i den forbindelse bekræfte eller afkræfte, hvorvidt regeringen vil nedlægge veto, hvis der gås videre med sådanne planer?

(Spm. nr. S 180).

4) Til indenrigs- og sundhedsministeren af:

Theresa Berg Andersen (SF)

Mener ministeren, at det vil være muligt at fastholde det nuværende serviceniveau i kommunerne på alle kerneområder i 2023 og i overslagsårene, eller at kommunerne nu skal i gang med voldsomme prioriteringer og nedskæringer, når man har kunnet iagttage stigende priser og stærkt øgede udgifter på det specialiserede socialområde og på udsatte- og børneområdet, og når regeringen nu bebuder kraftige budgettilpasninger som følge af bl.a. nedlæggelse af jobcentre og øgede udgifter til at sikre bedre løn- og arbejdsvilkår i kommuner og regioner?

(Spm. nr. S 165, skr. begr.).

5) Til indenrigs- og sundhedsministeren af:

Kirsten Normann Andersen (SF)

Hvad tænker ministeren om, at personalet på Regionshospitalet Gødstrups vurdering af forholdene på akutafdelingen er så forskellig fra, hvad de data fra Region Midtjylland, som ministeren omtaler i sin besvarelse af spørgsmål nr. S 116, viser, og hvordan vil ministeren i fremtiden sikre en større ensartethed mellem de ansattes og ledelsens vurdering af forholdene på vores hospitaler? 

(Spm. nr. S 170, skr. begr.).

6) Til indenrigs- og sundhedsministeren af:

Peder Hvelplund (EL)

Mener ministeren, at det er tilfredsstillende, at der endnu ikke er anvist finansiering til implementeringsplanen til løftet på 3 mia. kr. til psykiatrien?

(Spm. nr. S 189).

7) Til indenrigs- og sundhedsministeren af:

Peder Hvelplund (EL)

Mener ministeren, at de nuværende forhold i landets akutmodtagelser er patientsikre, når vi hører historier om ambulancer, der holder i kø foran landets akutmodtagelser?

(Spm. nr. S 193).

8) Til kulturministeren af:

Mikkel Bjørn (DF)

Vil ministeren uddybe sin holdning til morgensang, som den kommer til udtryk i artiklen »Den nye kulturminister vil have dannelse i fokus. Nu vil han i alle landets skoler indføre en simpel ting, der »ikke koster penge«« i Berlingske den 4. januar 2023, og oplyse, om ministerens udtalelser vedrørende emnet er udtryk for den samlede regerings holdning hertil, og om ministeren vil prioritere sagen?

(Spm. nr. S 185. Medspørger: Mette Thiesen (UFG)).

9) Til ministeren for fødevarer, landbrug og fiskeri af:

Helene Liliendahl Brydensholt (ALT)

Hvad er ministerens holdning til at fortsætte den udfasning af burhøns, som den tidligere fødevareminister igangsatte, så hønsene ikke længere skal være spærret inde på alt for lidt plads i en industri, som efter vores opfattelse er grusom over for dyrene?

(Spm. nr. S 133, skr. begr. (omtrykt)).

10) Til ministeren for fødevarer, landbrug og fiskeri af:

Mai Villadsen (EL)

Hvorfor mener ministeren ikke, at der bør tages initiativer til et nationalt forbud mod visse PFAS-stoffer, imens vi venter på et eventuelt EU-forbud, som oplyst af ministeren til TV Midtvest, og hvorfor mener ministeren, at Forbrugerrådet Tænk, Danske Vandværker og Rådet for Grøn omstilling tager fejl, når de argumenterer for et nationalt forbud mod PFAS i forbrugerprodukter?

(Spm. nr. S 173).

11) Til transportministeren af:

Kenneth Fredslund Petersen (DD)

Mener ministeren, at det er acceptabelt, at PostNord lukker 200 pakkeudleveringssteder i hele landet, så man som borger kan risikere at skulle køre langt for at hente sine pakker?

(Spm. nr. S 175).

12) Til transportministeren af:

Torsten Gejl (ALT)

Er det stadig regeringens holdning, at Lynetteholmen – Københavns og danmarkshistoriens største byudviklingsprojekt – skal gennemføres, uden at statskassen skal betale en krone?

(Spm. nr. S 186).

13) Til transportministeren af:

Jette Gottlieb (EL)

Er ministeren klar til at inddrage nye, grønne beregningsmetoder (GrønREFORM) ved beregninger og genberegninger af omkostninger ved kommende infrastrukturprojekter, således at Folketinget kan få en konsistent vurdering af miljø- og klimaeffekter af projekterne?

(Spm. nr. S 191).

14) Til transportministeren af:

Jette Gottlieb (EL)

Mener ministeren, at linjeføringen for en eventuel tredje Limfjordsforbindelse er belyst tilstrækkeligt, set i lyset af at den samlede pris på forbindelsen over Egholm i beslutningsgrundlaget er sat til 4,3 mia. kr. og i 2021 af eksperter blev vurderet til 7,3 mia. kr.?

(Spm. nr. S 192. Medspørger: Peder Hvelplund (EL)).

15) Til uddannelses- og forskningsministeren af:

Katrine Robsøe (RV)

Kan ministeren forklare logikken i, at regeringen vil fastholde nedlukninger og loftet over uddannelserne i de store byer, men undtage de fire store uddannelser på velfærdsområdet?

(Spm. nr. S 190).

16) Til ministeren for ligestilling af:

Samira Nawa (RV)

Mener ministeren, at det ville forbedre lgbt+-børns muligheder for at være den, de ønsker at være, hvis man ophævede aldersgrænsen for juridisk kønsskifte?

(Spm. nr. S 115 (omtrykt)).

17) Til klima-, energi- og forsyningsministeren af:

Lise Bech (DD)

Mener ministeren, at det er rimeligt, at fire ud af ti danskere med gas- eller oliefyr stadig venter på en afklaring af, om de kan få fjernvarme?

(Spm. nr. S 174).

Kl. 13:05

Meddelelser fra formanden

Fjerde næstformand (Karina Adsbøl):

Mødet er åbnet.

I dag er der følgende anmeldelse:

Beskæftigelsesministeren (Ane Halsboe-Jørgensen):

Lovforslag nr. L 31 (Forslag til lov om ændring af lov om ligebehandling af mænd og kvinder med hensyn til beskæftigelse m.v., lov om arbejdsmiljø og lov om erhvervsuddannelser. (Udmøntning af Trepartsaftale om initiativer til at modgå seksuel chikane på arbejdspladser samt forlængelse af hjemmel til smiley-ordningen)).

Titlen på den anmeldte sag vil fremgå af www.folketingstidende.dk (jf. ovenfor).

Jeg skal meddele, at spørgsmål nr. 1 (spm. nr. S 181) til forsvarsministeren af Morten Messerschmidt (DF) udgår af dagsordenen.

Jeg skal samtidig meddele, at spørgsmål nr. 8 (spm. nr. S 185) til kulturministeren af Mikkel Bjørn (DF) udgår af dagsordenen efter ønske fra spørgeren.

Jeg skal endvidere meddele, at spørgsmål nr. 10 (spm. nr. S 173) til ministeren for fødevarer, landbrug og fiskeri af Mai Villadsen (EL) udgår af dagsordenen efter ønske fra spørgeren.

Det første punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:06

Fjerde næstformand (Karina Adsbøl):

Så kan vi gå i gang med spørgetiden.

Det er først spørgsmål nr. 2 (spm. nr. S 171), som er til udenrigsministeren fra hr. Peter Skaarup.

Kl. 13:06

Spm. nr. S 181

1) Til forsvarsministeren af:

Morten Messerschmidt (DF):

Henset til at den daværende socialdemokratiske regering – sammen med blandt andre Venstre – lagde op til frem mod 2030 at forøge forsvarsudgifterne op til 2 pct. af bnp og at lade dette finansiere ved at revidere budgetloven med henblik på at »øge grænsen for det strukturelle underskud i budgetloven til 1,0 pct. af BNP« og noterede sig, at det ville »være hensigtsmæssigt at sigte efter et offentligt underskud på omkring 0,5 pct. af BNP«, hvad er så ministerens holdning til, at denne plan nu angiveligt er skrottet, og hvorfor tilkendegav man ikke dengang – forud for folkeafstemningen om at fjerne forsvarsforbeholdet – at man i stedet agtede at fjerne en helligdag?

Fjerde næstformand (Karina Adsbøl):

(Spørgsmålet er udgået af dagsordenen).

Kl. 13:06

Spm. nr. S 171 (omtrykt)

2) Til udenrigsministeren af:

Peter Skaarup (DD):

Er det ministeren holdning, at det er syrienbørnenes mødre, der bærer ansvaret for, at børnene ikke bliver hentet til Danmark fra al-Roj-lejren i Syrien, og anerkender ministeren, at mødrene tager deres børn som gidsler i den her sag?

Fjerde næstformand (Karina Adsbøl):

Værsgo, hr. Peter Skaarup.

Kl. 13:06

Peter Skaarup (DD):

Mange tak. Spørgsmålet lyder sådan her:

Er det ministerens holdning, at det er syriensbørnenes mødre, der bærer ansvaret for, at børnene ikke bliver hentet til Danmark fra al-Roj-lejren i Syrien, og anerkender ministeren, at mødrene tager deres børn som gidsler i den her sag?

Kl. 13:06

Fjerde næstformand (Karina Adsbøl):

Udenrigsministeren.

Kl. 13:06

Udenrigsministeren (Lars Løkke Rasmussen):

Tak for det. Man kan i hvert fald slå fast, og det ligger også i spørgsmålets formulering, at det jo ikke er børnene, der bærer ansvaret i de her sager. De betaler derimod en meget høj pris for deres forældres beslutninger. Når det så er sagt, kan jeg om hele den her sag jo sige, at vi i regeringen, og det er allerede kendt, i øjeblikket har iværksat et arbejde for at få et opdateret vidensgrundlag om børnene, deres situation, den sikkerhedsmæssige situation på landjorden og andre landes ageren i den her sag med henblik på at kunne afklare en endelig regeringsposition i spørgsmålet om syriensbørnene. For det er en kendt sag – og med ærlighed kommer man jo længst – at de tre partier, der nu har dannet regering, er kommet ind i den her regering med hver deres historiske afsæt i hele spørgsmålet om håndteringen af de danske børn i Syrien.

Kl. 13:07

Fjerde næstformand (Karina Adsbøl):

Spørgeren.

Kl. 13:07

Peter Skaarup (DD):

Tak for det. Grunden til, at vi stiller spørgsmål til det her fra Danmarksdemokraternes side, er jo, at det kom frem her forleden, at der igen er folk i området, der siger, at det er vigtigt, at landene tager imod nogle af beboerne fra lejrene, herunder jo også Danmark, og der har jeg forstået det sådan, at ministeren er af den opfattelse, at det skal vi gøre, og det gælder så både børnene, men det gælder ikke mindst også de voksne; det er jo der, den største diskussion er.

Det er klart, at i Danmarksdemokraterne har vi den opfattelse, at i og med at man har tilsluttet sig Islamisk Stat og taget fra Danmark, har man i virkeligheden fraskrevet sig sit opholdsgrundlag i Danmark. Så når der er nogle i regeringen, der begynder at tale om, at vi alligevel skal hjemtage flere – for regeringen har jo allerede taget imod nogle – fra Islamisk Stat til Danmark, er det meget, meget kritisk, og vi er arge modstandere af det; ikke så meget på grund af børnene, for børnene er jo de sikre tabere i det her spil, men på grund af at deres forældre har frasagt sig deres opholdsgrundlag i Danmark.

Jeg har så forstået det, som ministeren også siger her, at regeringen vil opdatere beslutningsgrundlaget, og så skal man i regeringen have en form for diskussion om, må man gå ud fra, om man så vil hjemtage også de voksne til Danmark, men jeg vil godt spørge udenrigsministeren her, om udenrigsministeren deler den opfattelse, at kvinderne har tilsluttet sig Islamisk Stat og derfor ikke hører hjemme i Danmark.

Kl. 13:09

Fjerde næstformand (Karina Adsbøl):

Udenrigsministeren.

Kl. 13:09

Udenrigsministeren (Lars Løkke Rasmussen):

Tak for det. Jamen selvfølgelig deler jeg den grundopfattelse, og det er jo det, der skaber dilemmaet, for der er nogle mennesker, der har vendt Danmark ryggen og taget ned for at kæmpe for nogle værdier, der er alt andet end danske, og som er undergravende. De mennesker har i øvrigt fået frataget deres statsborgerskab og har derfor som udgangspunkt jo ikke nogen tilknytning til Danmark.

Så er der så nogle børn, som er danske statsborgere med et fuldt sæt af rettigheder, og det er også derfor, at der er et meget bredt flertal i Folketinget, der for et år siden har sagt, at børnene sådan set er velkomne, men det er deres mødre ikke. Det, der skaber dilemmaet, er jo, at der sidder nogle mødre, der ikke vil sende deres børn til Danmark. Det er en kompleks sag, og det er helt rigtigt forstået, at der har vi i regeringen besluttet, at det giver god mening lige at opdatere vidensgrundlaget om det her på alle tænkelige parametre, og det er jo både på sundhed, sikkerhed og udenrigspolitik.

Kl. 13:10

Fjerde næstformand (Karina Adsbøl):

Spørgeren.

Kl. 13:10

Peter Skaarup (DD):

Så vil jeg spørge udenrigsministeren: Jamen hvis man nu får opdateret det grundlag, hvad er det så specifikt, man er meget ude efter? Er der noget sundhedsmæssigt eller andet, der kan gøre, at man ændrer opfattelse i regeringen?

Lad mig minde om, at Socialdemokratiet, altså det ledende regeringsparti, jo sagde meget klart i valgkampen, at vi ikke skulle have nogen fra Islamisk Stat til Danmark. Hvad er det, man specielt er ude efter? Er det det sundhedsmæssige, er det det sikkerhedsmæssige, er det den politiske situation i området? Hvad er det, der kan føre frem til, at udenrigsministeren får ret? For jeg forstår, at der er en vis uenighed i regeringen på det her punkt.

Kl. 13:11

Fjerde næstformand (Karina Adsbøl):

Udenrigsministeren.

Kl. 13:11

Udenrigsministeren (Lars Løkke Rasmussen):

Jamen når der bliver spurgt til, hvad der kunne få regeringen til at ændre opfattelse, må jeg svare, at der er ingenting, der kan få regeringen til at ændre opfattelse, for regeringen har ingen fælles opfattelse. Altså, der har været forhandlet et ret grundigt regeringsgrundlag, det her spørgsmål udestår, så regeringen har ikke en regeringsposition på det her spørgsmål.

Regeringen er selvfølgelig fuldstændig loyal over for den politiske aftale, som blev indgået af det tidligere Folketing, som der fortsat er flertal bag, og som siger: Børnene er velkomne, mødrene er det ikke. Så består regeringen af nogle partier, og der kan man jo fuldstændig iagttage de partiers respektive positioner inden regeringsdannelsen, og det er derfor, det giver rigtig, rigtig god mening, når regeringen nu skal indtage en fælles position, at det sker på baggrund af et opdateret vidensgrundlag.

Kl. 13:11

Fjerde næstformand (Karina Adsbøl):

Spørgeren.

Kl. 13:11

Peter Skaarup (DD):

Men altså – jeg skal lige forstå det ret – det, som ministeren siger her, er, at der på grund af en tidligere beslutning er et fælles grundlag et eller andet sted, der betyder, at der ikke kan komme nogen til Danmark fra Islamisk Stat, men at den nuværende regering egentlig ikke har nogen holdning til det. Er det sådan at forstå?

Så vil jeg i forhold til det godt spørge: Når nu den socialdemokratiske etpartiregering gik til valg på, at vi ikke skulle tage nogen til Danmark fra Islamisk Stat, mener ministeren så, at det vil være et løftebrud, hvis man alligevel henter mødrene til Danmark?

Kl. 13:12

Fjerde næstformand (Karina Adsbøl):

Ministeren for en afsluttende bemærkning.

Kl. 13:12

Udenrigsministeren (Lars Løkke Rasmussen):

Danmark har ikke nogen socialdemokratisk etpartiregering. Altså, Danmark har en regering, der består af tre partier – Venstre, Socialdemokratiet og Moderaterne – og den forventning, man må have til den regering, og som man må have til alle regeringer, er, at regeringen har en regeringsposition på det her spørgsmål.

Det har regeringen som regering ikke, men regeringen har besluttet, at sådan en position skal regeringen have, og for at indtage den er det aftalt og sat i gang, at man skal have et opdateret vidensgrundlag på alle tænkelige parametre. Og man kan lige så godt være åben om det, for uanset hvad for en regeringsposition, der kommer ud af det her, vil den jo for nogle af regeringspartiernes vedkommende være anderledes end den, man har haft historisk.

Kl. 13:13

Fjerde næstformand (Karina Adsbøl):

Spørgsmålet er afsluttet.

Vi går videre til den næste i rækken. Det er hr. Morten Messerschmidt.

Kl. 13:13

Spm. nr. S 180

3) Til udenrigsministeren af:

Morten Messerschmidt (DF):

Vil ministeren tilkendegive sin og regeringens holdning til, at Frankrig og Tyskland i en fælles erklæring fremsætter overvejelser om ændring af EU-traktaterne og – på den kortere bane – foreslår brug af ændringsklausulen (passarelleklausulen) med medblik på at tillade kvalificeret flertalsafstemning om udenrigs- og forsvarspolitik og skattepolitik, og vil ministeren i den forbindelse bekræfte eller afkræfte, hvorvidt regeringen vil nedlægge veto, hvis der gås videre med sådanne planer?

Fjerde næstformand (Karina Adsbøl):

Værsgo.

Kl. 13:13

Morten Messerschmidt (DF):

Vil ministeren tilkendegive sin og regeringens holdning til, at Frankrig og Tyskland i en fælles erklæring fremsætter overvejelser om ændring af EU-traktaterne og – på den kortere bane – foreslår brug af ændringsklausulen (passerelleklausulen) med henblik på at tillade kvalificeret flertalsafstemning om udenrigs- og forsvarspolitik og skattepolitik, og vil ministeren i den forbindelse bekræfte eller afkræfte, hvorvidt regeringen vil nedlægge veto, hvis der gås videre med sådanne planer?

Kl. 13:13

Fjerde næstformand (Karina Adsbøl):

Ministeren.

Kl. 13:13

Udenrigsministeren (Lars Løkke Rasmussen):

Tak for det. Som det jo er spørgeren og også mig selv bekendt – men nu taler vi jo også for resten af befolkningen – træffes de fleste beslutninger i Rådet med kvalificeret flertal, og så er der enkelte områder, bl.a. altså udenrigspolitikken, hvor alle medlemslande skal være enige. Og det giver fra tid til anden anledning til frustration. Det har jeg også selv oplevet, når f.eks. et enkelt land blokerer for, at de andre 26 kan gå videre. Og det er jo i den her sammenhæng, at Tyskland og Frankrig så i en erklæring for nylig har udtrykt en åbenhed over for traktatændringer for at kunne tilpasse EU's beslutningsprocesser i lyset af kommende udvidelser, hvis der er konsensus, og det er ikke lige rundt om hjørnet, tænker jeg at man kan fastslå med stor sikkerhed.

På den korte bane har de så et udtrykt ønske om at udvide brugen af kvalificeret flertal på to områder ved brug af de her såkaldte passerellebestemmelser. Det er på udenrigspolitikken, og jeg forstår, det drejer sig om menneskerettigheder og civil krisestyring, og så har de den samme tanke på visse dele af skattepolitikken. Og bare for lige at slå det helt fast og hegne det ind er det jo ikke muligt at bruge de her passerellebestemmelser på f.eks. forsvarspolitik. Det fremgår af traktaten.

Omkring traktater kan jeg sige, at regeringen ikke mener, at tiden er til traktatændringer eller konventer. Det mener vi ikke. Det er ikke aktuelt nu, men på et tidspunkt i fremtiden bliver vi nok nødt til at diskutere og drøfte spillereglerne i EU, når vi får flere medlemslande. Det tror jeg man er nødt til at forholde sig åbent over for i et meget langsigtet perspektiv, men aktuelt er svaret nej.

Kl. 13:15

Fjerde næstformand (Karina Adsbøl):

Spørgeren.

Kl. 13:15

Morten Messerschmidt (DF):

Altså, alene det at tale om nye medlemslande er jo interessant, for hvad er det, der er på paletten? Jeg tror, Dansk Folkeparti kommer til at synes, at det er fuldstændig problemfrit, hvis vi taler om Island eller Liechtenstein, men ser vi ind mod øst, følger der ganske mange problemer med. Men det er jo lidt en anden samtale end den, jeg egentlig har ønsket i dag, nemlig hele spørgsmålet til retten til at sige nej. Jeg er egentlig med på, at man kan lave nogle ordninger, hvor flere EU-lande i fællesskab kan have en holdning. Hvis 20 ud af de 27 lande mener noget, kan de så mere slagfærdigt, end hvis det er 20 enkeltstående lande, få lov til det.

Det, der er min bekymring, er, at vi, hvis man på udenrigspolitikken eksempelvis fjerner vetoretten og endda gør det via passerellebestemmelsen, så det ikke kræver en traktatændring, som Danmark kan sige nej til, så får en situation, hvor Danmark kan blive forpligtet til nogle udenrigspolitiske positioner, som ikke har opbakning i Folketinget. Det burde også være udenrigsministerens bekymring. Og når jeg tager det her op i spørgetiden i dag, er det jo, fordi det var noget, vi diskuterede for lige godt et halvt år siden i relation til afskaffelsen af forsvarsforbeholdet, hvor vi fra den daværende regering fik nogle ret håndfaste meldinger på, at hvis der blev tale om noget på udenrigspolitikken, endsige på forsvarspolitikken – det kræver så en traktatændring, det andet kan gøres ved passerellebestemmelsen – altså hvis de ting, som Tyskland og Frankrig nu er blevet enige om, var noget, der kom på bordet, ville den daværende regering sige nej.

Nu er der jo mange gode ting, man kan sige om både den daværende og den nuværende regering. Jeg vil ikke forholde mig normativt til det. Men det er i hvert fald den samme person, der står i spidsen. Og derfor vil jeg bare i al stilfærdighed høre: Gælder det løfte stadig væk, at hvis Tyskland og Frankrig kører videre med ønsket om enten ved traktatændring eller inden for traktaten at fjerne vetoretten på udenrigs- og forsvarspolitikken, kan vi være sikre på, at Danmark og Danmarks regerings position er, at så nedlægger vi veto?

Kl. 13:17

Fjerde næstformand (Karina Adsbøl):

Ministeren.

Kl. 13:17

Udenrigsministeren (Lars Løkke Rasmussen):

Men nu er vi så i gang med flere diskussioner på en og samme tid. Altså, for så vidt angår forsvarspolitikken, vil der ikke kunne træffes flertalsbeslutninger, medmindre man laver en traktatændring, og regeringens position er helt klar: Vi skal ikke have EU-traktatændringer nu; vi skal ikke have noget konvent. Så det er helt klart.

Så er der den anden diskussion, der handler om passerellebestemmelserne i forhold til udenrigspolitikken, altså in casu med det, Tyskland og Frankrig har bragt til bordet, menneskerettighedsspørgsmålet, men med en tanke om, at det skulle der så være en enighed om. Den enighed kan ikke opnås, og vi ser ikke noget aktuelt behov for at ændre position på det.

Så jeg kan sådan set godt stort set genbekræfte det, der er sagt, idet jeg så giver den lille åbning, at der ligger nogle diskussioner her, som man på et tidspunkt – og det er rimeligvis ikke i den her regeringsperiode – bliver nødt til at gå ind i. For vi står – og det er jo så desværre ikke den diskussion, vi kan tage i dag, selv om det ellers kunne være spændende – i en geopolitisk situation, hvor vi er nødt til også at diskutere, om det er i vores egen interesse, at lande som Moldova, Georgien, Balkan integreres i det her samarbejde, og så vil der være en ny situation.

Kl. 13:18

Fjerde næstformand (Karina Adsbøl):

Jeg må lige sige, at vi skal huske tiden, selv om det er spændende.

Så er det spørgeren.

Kl. 13:18

Morten Messerschmidt (DF):

Der er jo en generøsitet ved, at udenrigsministeren svarer så langt, når vi ikke kunne få en formand for Folketinget til at åbne til tiden. Men jeg kvitterer positivt for det svar, som udenrigsministeren giver, i hvert fald første del, altså at det er en genbekræftelse af standpunktet. Danmark ønsker ikke i udgangspunktet at fjerne vetoretten på de her områder. Det er godt.

Så er der drøftelsen af, hvor stor medlemskredsen så skal være. Og der tror jeg da, at jeg vil opfordre udenrigsministeren til, hvis man skal have den drøftelse ind i de østeuropæiske lande, at man ser på, om man måske skal have et løsere samarbejde i EU, for i takt med at man tager nogle af de lande, udenrigsministeren nævner, med, vil det være sværere at finde fælles positioner på udenrigspolitik, på spørgsmålet om fundamentale rettigheder og mange andre spørgsmål. Måske giver det mening at bygge EU mere op i sådanne koncentriske cirkler, hvor man kan være med i en kerne, og så er der noget, man kan vælge til, og noget, man kan vælge fra.

Kl. 13:19

Fjerde næstformand (Karina Adsbøl):

Ministeren.

Kl. 13:19

Udenrigsministeren (Lars Løkke Rasmussen):

Tak for det. Ja, og der ligger så kimen, men det tillader Folketingets spørgeregime nok ikke rigtigt, altså en større europapolitisk diskussion, som jeg i øvrigt meget gerne vil tage, og som jeg i øvrigt også kvitterer for og inviterer til at vi har løbende og uformelt, for vi står i en brydningstid. Altså, vi kan jo se, hvad der sker i Ukraine, og vi kan se, hvad der sker, hvis ikke vi sørger for at holde lande, der grundlæggende vil vores værdier, tæt på os og vi overlader dem til russisk misinformation og propaganda og den slags ting. Det kommer til at udfordre, det er en kæmpe debat. Vi kan ikke tage den her. Jeg håber, at der bliver en senere lejlighed i Folketinget.

Og så fremgår det i øvrigt også af regeringsgrundlaget, at vi på et tidspunkt, og det er i hvert fald i god tid inden det danske formandskab, skal forny vores europapolitiske aftale, hvor der bliver rig lejlighed til at tage den her diskussion ned i en hvilken som helst detalje.

Kl. 13:20

Fjerde næstformand (Karina Adsbøl):

Spørgeren.

Kl. 13:20

Morten Messerschmidt (DF):

Det vil vi se frem til. Jeg vil nærmest tage ministeren på ordet og sige, at så må vi da snart have den europapolitiske debat her i Folketingssalen, hvor vi også kan komme op på den højere klinge. Jeg vil advare imod at tænke, at det rigtige for Ukraine sådan umiddelbart set er medlemskab af EU. Vi har alle sammen stor veneration og sympati for det ukrainske folk og den kamp, de kæmper, ikke bare på egne, men på hele Vestens og hele demokratiets vegne. Vi skal ikke glemme, at Ukraine inden krigen var et af de mest korrupte lande i Europa og på mange måder slet ikke lever op til det, vi normalt definerer som Københavnerkriterierne. Det synes jeg er vigtigt i den forstand, at man ikke træffer en ophedet og følelsesmæssig beslutning, som så får vidtrækkende og fatale konsekvenser – også på den længere bane.

Kl. 13:21

Fjerde næstformand (Karina Adsbøl):

Tak. Ministeren for en afsluttende bemærkning.

Kl. 13:21

Udenrigsministeren (Lars Løkke Rasmussen):

Tak for det. Jamen jeg kan så betrygge spørgeren i, at Københavnerkriterierne, som i øvrigt fejrer 30 år i år, jo er basis for Europa, og det er i øvrigt også basis for regeringens tilgang. Vi står også på det meritbaserede, og det gælder også i forhold til Ukraine. Jeg kan i øvrigt også bekræfte, for jeg var selv engageret i Ukraine før krigen i en tidligere position, at der var betydelige udfordringer, som jeg så til gengæld må sige – også efter den rejse, vi nylig har haft – tages ekstremt alvorligt af den ukrainske præsident og regeringsledelse. Det er vigtigt at fastholde et europæisk perspektiv for de lande, vi taler om her, og jeg glæder mig rigtig meget til, at der bliver mulighed for på et senere tidspunkt at vende tilbage til en bredere europapolitisk drøftelse med hr. Morten Messerschmidt og andre.

Kl. 13:22

Fjerde næstformand (Karina Adsbøl):

Tak til udenrigsministeren. Spørgsmålet er afsluttet.

Vi går videre til den næste i spørgerækken, og det er fru Theresa Berg Andersen fra Socialistisk Folkeparti med et spørgsmål til indenrigs- og sundhedsministeren.

Kl. 13:22

Spm. nr. S 165

4) Til indenrigs- og sundhedsministeren af:

Theresa Berg Andersen (SF):

Mener ministeren, at det vil være muligt at fastholde det nuværende serviceniveau i kommunerne på alle kerneområder i 2023 og i overslagsårene, eller at kommunerne nu skal i gang med voldsomme prioriteringer og nedskæringer, når man har kunnet iagttage stigende priser og stærkt øgede udgifter på det specialiserede socialområde og på udsatte- og børneområdet, og når regeringen nu bebuder kraftige budgettilpasninger som følge af bl.a. nedlæggelse af jobcentre og øgede udgifter til at sikre bedre løn- og arbejdsvilkår i kommuner og regioner?

Skriftlig begrundelse

Danmarks Statistik har i januar 2023 offentliggjort kommunernes budgetter for 2023. De viser, at kommunerne kommer til at holde sig inden for de økonomiske rammer, der blev aftalt med finansministeren i sommer. Men samtidig fortæller Danmarks Statistik, at kommunerne er udfordret – på trods af de blev kompenseret for den demografiske udvikling – som følge af de stigende priser i samfundet og stigende udgifter på 1,2 mia. kr. på voksenhandicapområdet og 0,4 mia. kr. på udsatte børn- og ungeområdet fra 2022 til 2023. 
Samtidig bebuder regeringen kraftige budgettilpasninger i 2024 og resten af overslagsårene som følge af deres forslag om nedlæggelse af jobcentre (minus 3 mia.) og øgede udgifter til at sikre bedre løn og arbejdsvilkår i kommuner og regioner (minus 1 mia. kr. i 2024 stigende til 3 mia. kr. i 2030). 
Disse budgettilpasninger nedtoner regeringen ved at pege på fiktive muligheder for besparelser på administration – en øvelse som de fleste kommuner har været igennem siden 2009. Der hænger derfor ingen lavthængende frugter på dette område. I forhold til en evt. nedlæggelse af jobcentrene vil det vel fortsat være sådan, at udsatte borgere skal have hjælp, støtte og vejledning i forhold til mulighederne for et aktivt liv. Derfor kan man ikke påregne besparelser på 3 mia., mens man kraftigt neddrosler hjælpen til de mest udsatte.

Fjerde næstformand (Karina Adsbøl):

Værsgo for oplæsningen.

Kl. 13:22

Theresa Berg Andersen (SF):

Tak for det. Nu er jeg jo ved at være en gammel rotte i kommunalpolitik, og derfor har jeg også læst mig ekstra grundigt ned i regeringsgrundlaget med mine kommunalordførerbriller.

Mener ministeren, at kommunerne i årene fremover kan fastholde deres serviceniveau, især når man ser en stigning på det specialiserede socialområde, men også på udsatte- og børneområdet, når der i regeringsgrundlaget lægges op til, at flere af de initiativer, der skal finansieres, skal finansieres af kommunernes egen kasse?

Kl. 13:23

Fjerde næstformand (Karina Adsbøl):

Var det oplæsningen af spørgsmålet? For vi starter med først at oplæse spørgsmålet.

Så får ministeren lov til at svare. Værsgo.

Kl. 13:23

Indenrigs- og sundhedsministeren (Sophie Løhde):

Det er helt i orden, vi klarer det. Tusind tak til spørgeren for spørgsmålet. Som det fremgår af regeringsgrundlaget, vil regeringen prioritere den borgernære velfærd, så pengene år for år følger med, når vi bliver flere børn og flere ældre. Det er jo ikke det samme, som at der ikke vil eller skal ske prioriteringer i den enkelte kommune.

Vi står midt i en ny virkelighed, som vi alle sammen må forholde os til. Der er krig i Europa, en afledt energikrise, en inflation, der udfordrer økonomien, og nok er ressourcer selvfølgelig vigtige, men de er heller ikke løsningen på alting, eller man kan stille sig selv spørgsmålet: Hvad nytter f.eks. ressourcer, hvis det er sådan, at du ikke kan skaffe hænder? Derfor er det også nødvendigt at kigge på hele indretningen af den offentlige sektor og på, hvordan vi bruger vores ressourcer bedst muligt. Vi er meget optagede af, at der skal ske en frisættelse af den offentlige sektor, som grundlæggende forandrer den måde, som velfærden i dag styres, dokumenteres, kontrolleres og leveres på. Flere ressourcer skal målrettes borgerne, for det handler ikke udelukkende om, hvor mange ansatte der er i den offentlige sektor, men også om, hvordan de ansatte bruger tiden.

Når det er sagt, anerkender jeg fuldt ud, at kommunerne har en stor og en svær prioriteringsopgave, og den her regering står på mål for, at der er behov for at gennemføre reformer, både for at sikre finansieringen af fremtidens velfærd, men også for at sikre et øget arbejdsudbud.

Kl. 13:24

Fjerde næstformand (Karina Adsbøl):

Tak. Værsgo til spørgeren.

Kl. 13:24

Theresa Berg Andersen (SF):

Tak for det. Jeg er jo ikke uenig i frisættelsessnakken, når vi kommer dertil. Men anerkender ministeren ikke, at man ude i vores kommuner og vores regioner løbende har tilpasset på det administrative niveau, og at man, når der i regeringsgrundlaget står, at der skal finansieres et løft til ligeløn, så skal kigge ned i kommunernes og regionernes kasse for at finansiere det? Man skriver, at det er 1 mia. kr. i 2024, og at det frem til 2030 skal stige til 3 mia. kr.

Det bliver altså kommunerne, der finansierer det her, og det betyder efter min overbevisning også, at der er langt færre penge til at lave noget andet for, bl.a. at opretholde vores service på socialområdet.

Kl. 13:25

Fjerde næstformand (Karina Adsbøl):

Ministeren.

Kl. 13:25

Indenrigs- og sundhedsministeren (Sophie Løhde):

Vi har i regeringsgrundlaget prioriteret 3 mia. kr. til løn- og arbejdsvilkår i den offentlige sektor, og pengene skal jo komme et sted fra, og de skal finansieres krone til krone, og vi har lagt op til at lave en besparelse på administrationen i kommunerne og regionerne på 3 mia. kr., fordi der er noget, der er vigtigere end noget andet. Og vi synes, det er vigtigere at investere i løn- og arbejdsvilkår, end det er at investere i administration. Så det er en klar prioritering fra vores side.

Kl. 13:26

Fjerde næstformand (Karina Adsbøl):

Spørgeren.

Kl. 13:26

Theresa Berg Andersen (SF):

Jeg bliver, når man snakker administration, lidt nysgerrig på, hvad det er for en administration derude, man skal fjerne. Efter min overbevisning har man jo tilpasset løbende på administrative opgaver. Det er jo ikke sådan, at der er et overflow. Der er måske lidt, men når vi bevæger os op i en klasse, der hedder 3 mia. kr. mod 2030, så tror jeg, man bliver udfordret derude.

Kl. 13:26

Fjerde næstformand (Karina Adsbøl):

Ministeren.

Kl. 13:26

Indenrigs- og sundhedsministeren (Sophie Løhde):

Først og fremmest kan man jo sådan set konstatere, at kommunernes udgifter til administration igennem en årrække er steget. Og jeg kan også konstatere i en undersøgelse, der for nylig blev gennemført af, jeg tror, det var Dansk Industri, hvor man havde spurgt landets kommunaldirektører om, hvorvidt de mente, at der kunne findes besparelser på administration, at et meget stort flertal af dem bekræftede og mente, at det var muligt. Og vi står nu engang på mål for, at hvis man gerne vil investere 3 mia. kr. i løn- og arbejdsvilkår, skal pengene også findes. Og ja, der er for meget administration mange steder i den offentlige sektor, og vi synes, det er vigtigere at prioritere de 3 mia. kr. til løn- og arbejdsvilkår, end det er at bruge 3 mia. kr. på administration.

Kl. 13:27

Fjerde næstformand (Karina Adsbøl):

Spørgeren.

Kl. 13:27

Theresa Berg Andersen (SF):

Så kan jeg sige, at vi glæder os til at gå ind i debatten og finde ud af, hvordan og hvorledes vi får frisættelsestanken ind, men at jeg stadig væk kan bekymre mig om det her. Men vi melder klar. Tak.

Kl. 13:27

Fjerde næstformand (Karina Adsbøl):

Ministeren for en afsluttende kommentar.

Kl. 13:27

Indenrigs- og sundhedsministeren (Sophie Løhde):

Så vil jeg bare kvittere for det, som jeg opfatter som en udstrakt hånd til gerne at ville bidrage til den frisættelsesdagsorden i den offentlige sektor, som er højt prioriteret for den her regering. Så det vil vi gerne kvittere for. Tak.

Kl. 13:27

Fjerde næstformand (Karina Adsbøl):

Tak for det. Tak til ministeren og spørgeren.

Vi går videre til den næste i rækken, og det er fru Kirsten Normann Andersen fra Socialistisk Folkeparti med spørgsmål til indenrigs- og sundhedsministeren.

Kl. 13:27

Spm. nr. S 170

5) Til indenrigs- og sundhedsministeren af:

Kirsten Normann Andersen (SF):

Hvad tænker ministeren om, at personalet på Regionshospitalet Gødstrups vurdering af forholdene på akutafdelingen er så forskellig fra, hvad de data fra Region Midtjylland, som ministeren omtaler i sin besvarelse af spørgsmål nr. S 116, viser, og hvordan vil ministeren i fremtiden sikre en større ensartethed mellem de ansattes og ledelsens vurdering af forholdene på vores hospitaler? 

Skriftlig begrundelse

Der henvises til artiklerne »Pressede akutlæger frygter for patienternes liv« bragt den 12. januar 2023 i Herning Folkeblad og »Akutlæger i opråb: De frygter, at patienterne dør i sygehusets venteværelse« bragt den 15. januar 2023 på Jyllands-Postens hjemmeside. Det fremgår heraf, at samtlige special- og overlæger på akutafdelingen på Regionshospitalet Gødstrup har sendt et bekymringsbrev til sygehusets ledelse, hvori de advarer om, at patienter på akutafdelingen med livstruende sygdom risikerer at dø, mens de venter på behandling.

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:27

Kirsten Normann Andersen (SF):

Tak for det. Hvad tænker ministeren om, at personalet på Regionshospitalet Gødstrups vurdering af forholdene på akutafdelingen er så forskellig fra, hvad de data fra Region Midtjylland, som ministeren omtaler i sin besvarelse af spørgsmål nr. S 116, viser, og hvordan vil ministeren i fremtiden sikre en større ensartethed mellem de ansattes og ledelsens vurdering af forholdene på vores hospitaler?

Kl. 13:28

Fjerde næstformand (Karina Adsbøl):

Ministeren, værsgo.

Kl. 13:28

Indenrigs- og sundhedsministeren (Sophie Løhde):

Tak til spørgeren for spørgsmålet. Det er helt grundlæggende, at alle danskere skal kunne føle sig trygge ved, at akutmodtagelserne står åbne alle døgnets 24 timer, hvis man har brug for akut og livsnødvendig hjælp. Man skal også kunne føle sig tryg ved, at man inde på akutmodtagelsen bliver modtaget og får den behandling, der er behov for, hurtigst muligt.

Jeg har naturligvis også en forventning om, at der bliver taget hånd om de bekymringer, som bliver fremsat af personalet på landets sygehuse. Jeg noterer mig, at ledelsen på Regionshospitalet Gødstrup anerkender, at forholdene i akutafdelingen giver anledning til bekymring og kræver handling, og jeg noterer mig også, at sygehusledelsen har fremlagt en fælles plan med fokus på, hvordan akutmodtagelsen kommer bedre i balance. Derudover har jeg noteret mig, at det er ledelsens holdning, at patienterne får den fornødne behandling af den rette kvalitet.

Det er naturligvis helt afgørende for regeringen, at vi får taget presset af sygehusene mere generelt, men der er også rigtig mange akutmodtagelser, som er presset, og det er også baggrunden for, at vi har fremlagt en akutplan, som vi i øjeblikket forhandler med landets regioner i de her uger, og netop robustgørelse af vores akutmodtagelser er et vigtigt element heri.

Kl. 13:29

Fjerde næstformand (Karina Adsbøl):

Spørgeren.

Kl. 13:29

Kirsten Normann Andersen (SF):

Tak for det. Det er min erfaring, at der er grund til at slå ørerne ud, når ansatte – dem, der har direkte kontakt med patienterne – råber vagt i gevær, og det var også baggrunden for det oprindelige spørgsmål, jeg stillede, altså spørgmål nr. S 116. Jeg hørte nemlig, at ansatte læger, sygeplejersker og beredskabspersonale sagde, at patienterne risikerer at dø, mens de venter på behandling, fordi der ikke er kapacitet til at behandle i tide. Jeg hørte også en sygehusledelse svare: Vel har de ansatte travlt, men patienterne bliver behandlet, og de er ikke i fare. Og jeg hørte regionsrådsformanden sige, at der ikke er data, som kan understøtte, at patienternes liv er i fare, selv om der er travlt. Og jeg noterer mig, at ministeren svarer det samme, altså gentager regionens svar, og tilføjer, at man i øvrigt har fået 15 nye akutbiler, og det lyder næsten som en forbedring.

Nu ved jeg ikke, præcis hvad det er for nogle data, ministeren henviser til, men mener ministeren, at data er mere pålidelige end medarbejdernes konkrete observationer ude hos patienterne?

Kl. 13:30

Fjerde næstformand (Karina Adsbøl):

Ministeren.

Kl. 13:30

Indenrigs- og sundhedsministeren (Sophie Løhde):

Jeg mener altid, at man som ledelse og også som politisk ledelse skal lytte, når personalet i den offentlige sektor råber op om bestemte forhold, og det gælder naturligvis også i forhold til situationen på akutmodtagelsen på Regionshospitalet Gødstrup. Og det er klart, at når der bliver fremsat påstande om, at ambulancerne holder i så lang kø, at man ikke kan komme ind, og patienterne dør i akutmodtagelsen, så ringer alle alarmklokker.

Derfor har jeg sådan set også været optaget af, at regionen nu også selv har været ude at tage et ansvar og sagt: Okay, vi kigger ned i det her. Dermed har de også undersøgt, om der er belæg for de påstande, der har været fremsat, om, at ambulancerne holder i kø, og at patienterne dør, og der er svaret fra ledelsen på Regionshospitalet Gødstrup og fra Danske Regioner i øvrigt et klart nej.

Kl. 13:31

Fjerde næstformand (Karina Adsbøl):

Spørgeren.

Kl. 13:31

Kirsten Normann Andersen (SF):

Det har jeg også noteret mig, men ikke desto mindre vil jeg sige: Vi står midt i en rekrutteringskrise, hvor det især er svært at rekruttere personale til velfærdsområderne, og noget af det, som de selv peger på, er jo manglende anerkendelse og lydhørhed. Derfor har jeg også selv været særlig optaget af det her spørgsmål om, hvem der rent faktisk sagde hvad i den her sag. Det synes jeg faktisk giver mening at dvæle ved. Jeg synes også, de svar, som jeg refererede til i indledningen, vidner om, at det der med tillid og anerkendelse er svært. Så kunne man forestille sig, at der er en sammenhæng mellem den manglende lydhørhed og problemer med rekruttering?

Kl. 13:32

Fjerde næstformand (Karina Adsbøl):

Ministeren.

Kl. 13:32

Indenrigs- og sundhedsministeren (Sophie Løhde):

Der er ingen tvivl om, at vi står med en rigtig stor rekrutteringsudfordring i vores sygehusvæsen, vores sundhedsvæsen, i den offentlige sektor, ja, man kan føre det videre ud også i forhold til den private sektor. Derfor er den her regering jo også optaget af, at vi gennemfører reformer, så vi får øget arbejdsudbuddet. For vi kigger ind i en fremtid, hvor der kommer markant flere patienter, der kommer flere ældre, der kommer flere kronikere. Derfor handler det at gennemføre reformer jo også om at sikre finansieringen af fremtidens velfærd – at vi fortsat kan lave store investeringer i vores sundhedsvæsen – men også at sikre, at der vil være en situation, hvor der er mulighed for rent faktisk at kunne rekruttere og fastholde flere medarbejdere i den offentlige sektor.

Kl. 13:33

Fjerde næstformand (Karina Adsbøl):

Tak. Spørgeren.

Kl. 13:33

Kirsten Normann Andersen (SF):

Jeg tror, at den her sag også godt kunne give grobund for en drøftelse af, hvordan vi understøtter medarbejdernes ytringsfrihed. Derfor vil mit sidste spørgsmål også bare være: Hvad er ministerens kommentarer til, at der er personale, der mener, at situationen er væsentlig mere kritisk end de data, som regionen henviser til i svaret til ministeren, og som ministeren også refererer til i svaret til mig? Hvordan sikrer vi, at personalet har tillid til, at vi lytter til det, de siger?

Kl. 13:33

Fjerde næstformand (Karina Adsbøl):

Ministeren for et afsluttende svar.

Kl. 13:33

Indenrigs- og sundhedsministeren (Sophie Løhde):

Der må jo ikke herske nogen tvivl om, at personalet i den offentlige sektor har ytringsfrihed. Punktum. Længere er den sådan set ikke. Jeg er jo ikke i tvivl om, at der også bliver lyttet fra ledelsens side. Der bliver også lyttet fra min side som ansvarlig minister.

Jeg har så sent som i går diskuteret den her situation med Danske Regioners formandskab, der også har oplyst mig om, at ja, der er et stort pres på en række akutmodtagelser, ikke på alle, men på en række. Men det er også deres vurdering, at det ikke er en situation, hvor patientsikkerheden er truet. Er det så lig med, at der ingen problemer er? Nej, der er masser, og det er også baggrunden for, at vi er så optaget af, at vi får forhandlet den her akutplan på plads med landets regioner, så vi kan styrke og robustgøre vores akutmodtagelser.

Kl. 13:34

Fjerde næstformand (Karina Adsbøl):

Tak til ministeren og spørgeren.

Vi går videre til den næste spørger, og det er hr. Peder Hvelplund fra Enhedslisten, og det er til indenrigs- og sundhedsministeren.

Kl. 13:34

Spm. nr. S 189

6) Til indenrigs- og sundhedsministeren af:

Peder Hvelplund (EL):

Mener ministeren, at det er tilfredsstillende, at der endnu ikke er anvist finansiering til implementeringsplanen til løftet på 3 mia. kr. til psykiatrien?

Fjerde næstformand (Karina Adsbøl):

Værsgo for oplæsning.

Kl. 13:34

Peder Hvelplund (EL):

Tak for det, formand. Spørgsmålet er: Mener ministeren, det er tilfredsstillende, at der endnu ikke er anvist finansiering til implementeringsplanen til løftet på 3 mia. kr. til psykiatrien?

Kl. 13:34

Fjerde næstformand (Karina Adsbøl):

Værsgo.

Kl. 13:34

Indenrigs- og sundhedsministeren (Sophie Løhde):

Der skal ikke herske nogen tvivl om, at regeringen mener, at psykiatrien har behov for et markant løft, og med regeringsgrundlaget har regeringen lagt et tårnhøjt ambitionsniveau for psykiatrien med historisk store investeringer. Med yderligere 3 mia. kr. i en ny 10-årig psykiatriplan vil bevillingen til psykiatriområdet være øget med 4 mia. kr. om 10 år, og den massive investering i psykiatrien skal selvfølgelig danne grundlaget for, at vi kan få en markant styrket og bedre psykiatri.

I forhold til de yderligere 3 mia. kr. vil vi i regeringen grundigt forberede at præsentere et udspil til en ny psykiatriplan og invitere til forhandlinger efterfølgende herom med Folketingets partier. Vi står heldigvis på et solidt fagligt grundlag med det oplæg, som Sundhedsstyrelsen og Socialstyrelsen har udarbejdet i fællesskab. Nu handler det om at få det omsat til virkelighed, så vi for alvor kan give psykiatrien det nødvendige løft og endelig også ligestille indsatsen for psykiske lidelser med indsatsen for de fysiske lidelser.

Kl. 13:36

Fjerde næstformand (Karina Adsbøl):

Spørgeren, værsgo.

Kl. 13:36

Peder Hvelplund (EL):

Tak for svaret. Jeg er lidt nysgerrig på, hvad de der 3 mia. kr. i virkeligheden betyder. For med den brede aftale, der blev lavet, om en 10-årig psykiatrihandlingsplan blev det vedtaget og partierne forpligtede sig til at gennemføre de 37 anbefalinger fra det faglige oplæg fra Socialstyrelsen og Sundhedsstyrelsen, og partierne forpligtede sig også til at finde den tilstrækkelige finansiering til at gennemføre initiativerne i løbet af den 10-årige periode. Derfor er jeg lidt nysgerrig på de 3 mia. kr.: Hvad betyder det konkret? Hvordan adskiller det sig fra det, der står i psykiatrihandlingsplanen? Betyder det, at der er afsat maks. 3 mia. kr.? For det, der stod i psykiatrihandlingsplanen, var jo, at man skulle finde den tilstrækkelige finansiering til at implementere alle 37 anbefalinger. Eller betyder de 3 mia. kr., at der allerede nu her med det første års finanslov vil blive afsat yderligere midler ud over de 0,5 mia. kr., der blev vedtaget med psykiatrihandlingsplanen? Så hvad betyder de 3 mia. kr.? Hvornår er det, de bliver investeret, og hvordan bliver afløbet i forhold til de 3 mia. kr.? Og er de 3 mia. kr. et loft?

Derudover synes jeg også, spørgsmålet om, hvor de 3 mia. kr. så kommer fra, er lidt interessant. For det, der fremgår af regeringsgrundlaget, er jo bare, at der bliver afsat 3 mia. kr., uden at der bliver anvist nogen form for finansiering. Og det er jo temmelig relevant, om det er en finansiering, som man forventer skal findes inden for området, som man f.eks. gør med lønløftet, hvor løftet skal findes gennem effektiviseringer i kommuner og regioner, eller om det er nogle midler, som regeringen har tænkt sig at lægge på bordet – altså finansiering, som regeringen selv kommer med. Derfor kunne jeg godt tænke mig at høre, om ministeren kunne uddybe lidt, hvilken finansiering der ligger bag de 3 mia. kr.

Kl. 13:37

Fjerde næstformand (Karina Adsbøl):

Ministeren.

Kl. 13:37

Indenrigs- og sundhedsministeren (Sophie Løhde):

Det er korrekt, at der før folketingsvalget blev lavet en aftale om en 10-årsplan for psykiatrien. Problemet med aftalen var bare, at der ikke var fundet finansiering til en 10-årsplan, og det er jo den opgave, vi har påtaget os som regering, ved at vi med regeringsgrundlaget nu har givet hinanden hånd på, at vi vil finde de milliarder, der er behov for, for at vi kan lave en fuldt finansieret 10-årsplan for psykiatrien, så vi på den måde har løftet psykiatrien med 3 mia. kr. ekstra om året. Det er helt afgørende for, at vi også kan komme i mål med nogle af de ambitiøse anbefalinger, som det faglige oplæg lægger op til. Men det kræver jo også, at man krone for krone finder pengene. Vi var en del af aftalen – jeg tror sådan set, nærmest alle partier i Folketinget var en del af aftalen fra før folketingsvalget – men desværre rakte finansieringen jo ikke til en 10-årsplan.

Kl. 13:38

Fjerde næstformand (Karina Adsbøl):

Tak. Så er det ordføreren.

Kl. 13:38

Peder Hvelplund (EL):

Jeg tror, det er rigtigt, at det eneste parti, der ikke var med, var Moderaterne, og jeg formoder, at de tilslutter sig nu. Men ministeren siger både, at man vil finde det tilstrækkelige antal milliarder til at implementere alle initiativer, og siger også samtidig, at man vil afsætte 3 mia. kr., og jeg skal bare høre, hvilke af de to udsagn jeg skal forlade mig på. Det er jo ikke givet, at implementeringen af de 37 initiativer kan klares inden for en ramme på 3 mia. kr. Så kan ministeren være mere præcis i forhold til det og dermed også mere præcis, i forhold til hvor det så er, vi finder finansieringen til de 3 mia. kr.

Kl. 13:39

Fjerde næstformand (Karina Adsbøl):

Ministeren.

Kl. 13:39

Indenrigs- og sundhedsministeren (Sophie Løhde):

Jeg tror, det er vigtigt at præcisere, at det faglige oplæg, der er lavet fra Sundhedsstyrelsen og Socialstyrelsens side, jo ikke er med 37 initiativer, men 37 anbefalinger. De anbefalinger skal omsættes nu til reelle, konkrete politiske initiativer – initiativer, der skal gøre en forskel for de mennesker, som det her handler om, og som i sidste ende er patienter i psykiatrien og deres pårørende. Det er derfor, vi som regering har taget på os at finde finansiering til at kunne lave en samlet 10-årsplan for psykiatrien og ikke bare den her ad hoc-finansiering, som der har været igennem alt for mange år fra Christiansborgs side.

Kl. 13:40

Fjerde næstformand (Karina Adsbøl):

Ordføreren.

Kl. 13:40

Peder Hvelplund (EL):

Nu står der jo i aftalen, at der skal findes de tilstrækkelige midler til at implementere det, så jeg skal bare forstå, om de 3 mia. kr. er den samlede finansiering til at implementere alle anbefalingerne, eller om det bare er et tal, man har skrevet, vel vidende at beløbet sagtens kan blive måske halvanden gang eller dobbelt så stort?

Kl. 13:40

Fjerde næstformand (Karina Adsbøl):

Så er det ministeren for den afsluttende bemærkning.

Kl. 13:40

Indenrigs- og sundhedsministeren (Sophie Løhde):

Det er 4 mia. kr., som jeg også lytter mig til fagfolk peger på det vil koste at implementere hele det faglige oplæg fra Sundhedsstyrelsen og Socialstyrelsens side til en 10-årsplan for psykiatrien. Og det er korrekt, at man så lavede en aftale før folketingsvalget. Problemet var bare, at man ikke påtog sig politisk at finde pengene til også at kunne lave en samlet 10-årsplan. Det var godt, at man fandt finansiering til 2 år, hvis man vil skære det ud på den måde, men der mangler jo så de sidste 8 år. De penge skal jo anvises og finansieres konkret, ellers er det jo bare store ord og store løfter til psykiatrien, uden at der er den fornødne økonomi bag.

Kl. 13:41

Fjerde næstformand (Karina Adsbøl):

Tak. Vi går så videre til den næste spørger, som også er hr. Peder Hvelplund.

Kl. 13:41

Spm. nr. S 193

7) Til indenrigs- og sundhedsministeren af:

Peder Hvelplund (EL):

Mener ministeren, at de nuværende forhold i landets akutmodtagelser er patientsikre, når vi hører historier om ambulancer, der holder i kø foran landets akutmodtagelser?

Fjerde næstformand (Karina Adsbøl):

Værsgo for oplæsning af spørgsmålet til indenrigs- og sundhedsministeren.

Kl. 13:41

Peder Hvelplund (EL):

Tak for det, formand. Mener ministeren, at de nuværende forhold i landets akutmodtagelser er patientsikre, når vi hører historier om ambulancer, der holder i kø foran landets akutmodtagelser?

Kl. 13:41

Fjerde næstformand (Karina Adsbøl):

Ministeren.

Kl. 13:41

Indenrigs- og sundhedsministeren (Sophie Løhde):

Tak for spørgsmålet. Jeg vil gerne slå fast, at danskerne skal kunne føle sig trygge ved, at landets akutmodtagelser har åbne døre døgnet rundt, så man kan få akut hjælp, når der er behov for det. Man skal også kunne føle sig tryg ved, at man inde på akutmodtagelsen bliver modtaget og får den behandling, som der er behov for, hurtigst muligt.

Derfor tager jeg det også meget alvorligt, når jeg læser historier om, at akutmodtagelser er hårdt presset. Det er desværre også noget af det, vi kan se i det eftersyn, som mit ministerium netop har foretaget, af sygehusvæsenet.

Jeg går ud fra, at spørgerens spørgsmål henviser til situationen på Regionshospitalet Gødstrup, som har været meget omtalt i pressen. Jeg har noteret mig, at hospitalets ledelse ikke kan genkende billedet af, at ambulancer holder i kø foran akutmodtagelsen. Og Region Midtjylland har desuden udtalt, at alle tilgængelige data viser, at patienterne i akutmodtagelsen på hospitalet får den fornødne behandling, selv om behandlingen til tider foregår under uhensigtsmæssige og utilfredsstillende forhold.

Uhensigtsmæssige behandlingsforhold er selvfølgelig ikke rimeligt, hverken over for personalet eller over for patienterne, og derfor er det helt afgørende for regeringen, at vi også får lettet presset på vores sygehuse og får sat ind over for de alt for lange ventelister, vi har, og får robustgjort vores akutmodtagelser. Det er også baggrunden for, at vi har præsenteret et oplæg til en akutplan, som vi i øjeblikket forhandler med landets regioner, og som jeg håber at vi kan indgå en aftale om i løbet af de næste par uger.

Kl. 13:42

Fjerde næstformand (Karina Adsbøl):

Spørgeren.

Kl. 13:42

Peder Hvelplund (EL):

Det er helt rigtigt, at baggrunden for spørgsmålet selvfølgelig er situationen i Gødstrup, som ministeren også drøftede med min kollega, fru Kirsten Normann Andersen, tidligere. Der er det jo helt rigtigt, hvad Anders Møllekær, der er talsmand for special- og overlægerne i akutmodtagelsen på Gødstrup, er citeret for at sige:

»Patientsikkerheden er aldeles og alvorligt truet. Vi kan ikke længere stå på mål for situationen, som er farlig. Derfor råber vi vagt i gevær. Det er vores pligt som læger.«

Men Henrik Ømark, som er formand for Dansk Selskab for Akutmedicin, tegner jo også et billede af, at det her er mere generelt. Altså, Henrik Ømark siger, og jeg citerer igen:

Flere steder i landet kører akutafdelingerne på kanten af kapaciteten og har gjort det i flere år, og jeg tror, vi kommer til at se mere af det her. Vi ved jo, at antallet af patienter på akutafdelingerne fremover vil stige, bl.a. fordi borgerne lever længere.

Det er derfor, jeg godt vil høre ministeren om, hvilke planer der ligger fra regeringens side i forhold til at imødegå den her udfordring. For der er ikke nogen tvivl om, at vi ikke kan løse spørgsmålet omkring mangel på speciallæger med et trylleslag, men hvis vi skal have personalet til at blive – hvis vi skal give dem troen på, at forholdene ser bedre ud, ikke bare om et år, men også om tre år og om fem år – kræver det også, at der bliver vist villighed til investering i området. Og det klarer man jo ikke alene med en akutplan, som jeg i øvrigt har noteret mig er cirka halvdelen af, hvad Venstre foreslog i valgkampen.

Så derfor vil jeg godt høre: Hvilke planer ligger der fra regeringens side for netop at styrke hele indsatsen i det offentlige sundhedsvæsen og aflaste det pres, der er på akutmodtagelserne, som jo bl.a. også kommer, fordi der er sygeplejerskemangel, bl.a. på de medicinske afdelinger, så det kan være svært at få patienterne videre fra akut- og intensivafdelingerne?

Kl. 13:44

Fjerde næstformand (Karina Adsbøl):

Ministeren.

Kl. 13:44

Indenrigs- og sundhedsministeren (Sophie Løhde):

Det er mange spørgsmål på én gang, jeg skal forsøge at besvare? Altså, jeg er enig med spørgeren i, at der er et mere generelt problem med, at der er flere akutmodtagelser rundt om i landet, som er meget pressede. Det er ikke en enkeltstående situation, og derfor er vi også meget optaget af i de forhandlinger, vi i øjeblikket har med Danske Regioner som sygehusejere, at vi får sat ind og styrket og robustgjort vores akutmodtagelser. Og jeg forventer, at vi forhåbentlig kan lande en aftale i løbet af de kommende uger, fordi vi jo også har en gensidig interesse i at få styrket akutmodtagelserne. Der er allerede taget en lang række initiativer ude i nogle regioner, og der bliver også arbejdet på det, ved jeg, aktuelt også i forhold til Region Midtjylland, som spørgsmålet refererer til. Men det er en afgørende prioritet for regeringen, og det er det, vi også adresserer i forhandlingerne om en akutplan.

Kl. 13:45

Fjerde næstformand (Karina Adsbøl):

Spørgeren.

Kl. 13:45

Peder Hvelplund (EL):

Men som jeg har forstået det – og der må ministeren jo korrekse mig – er de forhandlinger, der foregår nu omkring en akutpakke til sundhedsvæsenet, primært målrettet mod at nedbringe de aktuelle ventelister, altså styrke operationsafdelingerne, og det hjælper jo umiddelbart ikke på akutafdelingerne. Så måske kunne ministeren løfte lidt af sløret for, hvilken konkret indsats det er, man vil gøre for at afhjælpe det pres, der er på akutafdelingerne, og også sikre, at der kan være afløb til de medicinske afdelinger, altså sikre, at der også er tilstrækkeligt personale dér.

Kl. 13:46

Fjerde næstformand (Karina Adsbøl):

Ministeren.

Kl. 13:46

Indenrigs- og sundhedsministeren (Sophie Løhde):

Akutplanen, som vi forhandler i øjeblikket, tjener i virkeligheden to formål, dels at få nedbragt de alt for lange ventelister, som alt for mange patienter er på i øjeblikket inden for en lang række af områder, dels at få robustgjort vores akutmodtagelser. Og tingene hænger jo sammen: I øjeblikket bliver der også aflyst mange operationer, fordi de steder, hvor der mangler personale i eksempelvis en akutmodtagelse, bliver der også lukket nogle senge, der bliver lukket operationslejer rundtomkring, og det gør, at man ikke kommer i gang med afvikling af ventelister. Derfor skal det her også adresseres i en samlet plan, og det er det, vi har sigte på i forhandlingerne med regionerne.

Kl. 13:46

Fjerde næstformand (Karina Adsbøl):

Spørgeren.

Kl. 13:46

Peder Hvelplund (EL):

Men så skal jeg bare være sikker på, at jeg forstår det rigtigt, nemlig sådan, at den halvering af den akutpakke – som Venstre selv foreslog i valgkampen, og som skulle løse de akutte udfordringer i sundhedsvæsenet – skal betyde, at man både kan løse udfordringerne med ventelister og sikre yderligere investeringer i akutafdelingerne og være med til at aflaste presset på akutafdelingerne.

Kl. 13:47

Fjerde næstformand (Karina Adsbøl):

Ministeren.

Kl. 13:47

Indenrigs- og sundhedsministeren (Sophie Løhde):

Regeringen har med regeringsgrundlaget aftalt, at vi vil gennemføre en 2-årig akutplan for sundhedsvæsenet. Vi skal ikke stå her i Folketingssalen og forklare, at så er alle problemer løst med den akutplan, for det ville ikke være et ærligt svar. Men den skal sætte seriøst ind i forhold til at få gjort noget ved de alt for lange ventelister og samtidig få robustgjort vores akutmodtagelser, som mange steder er rigtig pressede.

Jeg kan jo kigge tilbage på det forgangne år, hvor man oprindelig, også med Enhedslistens medvirken, havde aftalt og stillet i udsigt, at nu skulle ventelisterne være afviklet i løbet af 2022. I bedste fald er de status quo, i værste fald er de faktisk blevet forlænget. Og derfor er der behov for, at vi laver en målrettet og dedikeret indsats med fokus på akutmodtagelserne, fokus på ventelisterne.

Kl. 13:48

Fjerde næstformand (Karina Adsbøl):

Tak til ministeren og spørgeren.

Vi går videre til den næste spørger i rækken, og det er fru Helene Liliendahl Brydensholt fra Alternativet.

Kl. 13:48

Spm. nr. S 185

8) Til kulturministeren af:

Mikkel Bjørn (DF) (medspørger: Mette Thiesen (UFG)):

Vil ministeren uddybe sin holdning til morgensang, som den kommer til udtryk i artiklen »Den nye kulturminister vil have dannelse i fokus. Nu vil han i alle landets skoler indføre en simpel ting, der »ikke koster penge«« i Berlingske den 4. januar 2023, og oplyse, om ministerens udtalelser vedrørende emnet er udtryk for den samlede regerings holdning hertil, og om ministeren vil prioritere sagen?

(Spørgsmålet er udgået, da det er taget tilbage af spørgeren).

Kl. 13:48

Spm. nr. S 133 (omtrykt)

9) Til ministeren for fødevarer, landbrug og fiskeri af:

Helene Liliendahl Brydensholt (ALT):

Hvad er ministerens holdning til at fortsætte den udfasning af burhøns, som den tidligere fødevareminister igangsatte, så hønsene ikke længere skal være spærret inde på alt for lidt plads i en industri, som efter vores opfattelse er grusom over for dyrene?

Skriftlig begrundelse

Tidligere fødevareminister Rasmus Prehn igangsatte en udfasning af burhøns, som et bredt flertal af Folketingets partier udtrykte opbakning til.

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:48

Helene Liliendahl Brydensholt (ALT):

Tak skal du have, og tak til ministeren for at komme her i dag og besvare mit og Alternativets spørgsmål.

Hvad er ministerens holdning til at fortsætte den udfasning af burhøns, som den tidligere fødevareminister igangsatte, så hønsene ikke længere skal være spærret inde på alt for lidt plads i en industri, som efter vores opfattelse er grusom over for dyrene?

Kl. 13:48

Fjerde næstformand (Karina Adsbøl):

Ministeren.

Kl. 13:48

Ministeren for fødevarer, landbrug og fiskeri (Jacob Jensen):

Tak for spørgsmålet, og tak til fru Helene Liliendahl Brydensholt for at sætte fokus på det meget vigtige emne, og jeg vil også gerne starte med at understrege, at dyrevelfærd er et område, som ligger både regeringen og selvfølgelig dermed også mig meget på sinde.

Vi er generelt gode til at passe på vores dyr herhjemme, men der er stadig nogle områder, hvor der er behov for at have en ekstra indsats, og det gælder eksempelvis også i forhold til burhøns. Hønerne i burægproduktionen er begrænsede i forhold til deres mulighed for at udfolde deres naturlige adfærd såsom eksempelvis at bevæge sig frit og baske med vingerne og støvbade, og derfor er det fortsat regeringens ønske, at dyrevelfærden for æglæggende høner skal styrkes ved at udfase produktionen af buræg i Danmark.

Jeg har bedt mit ministerium om at afsøge, om der findes hurtigere veje end de 12 år, som det er vurderet nødvendigt for at undgå ekspropriation, og jeg vil også gerne undersøge, om det er muligt at forbedre burhønernes forhold, indtil en fuld udfasning er sket. Det skal selvfølgelig undersøges til bunds med øje for både dyrevelfærden og for de landmænd, der inden for reglerne i dag producerer buræg.

Men der skal ikke herske nogen tvivl om, at vi skal have udfaset produktionen af buræg i Danmark, og det står jeg som ansvarlig minister på området fast på.

Kl. 13:50

Fjerde næstformand (Karina Adsbøl):

Spørgeren, værsgo.

Kl. 13:50

Helene Liliendahl Brydensholt (ALT):

Tusind tak for et glædeligt svar. Jeg tror, at rigtig mange høns og dyreelskere bliver glade for at høre, at ministeren fortsat vil udfase burhøns.

Jeg kunne godt tænke mig at høre ministeren om, hvornår ministeren vil indkalde til forhandlinger om den her udfasning.

Kl. 13:50

Fjerde næstformand (Karina Adsbøl):

Ministeren.

Kl. 13:50

Ministeren for fødevarer, landbrug og fiskeri (Jacob Jensen):

Nu skal jeg først lige have undersøgt de muligheder, der er. For som jeg startede med at sige det, er det sådan, at vurderingen siger, at der skal være en overgangsperiode på 12 år, startende fra det tidspunkt, hvor bekendtgørelsen i givet fald kan træde i kraft, og der er det forventningen, at det, der bliver lagt op til i den bekendtgørelse, kan træde i kraft her fra sommer, nærmere bestemt den 1. juli, som det tegner nu.

Min tilgang til det er så, at vi skal have undersøgt, hvad der er af muligheder, og jeg står ikke her og lover, at det kan lade sig gøre, og det vil i så fald også kræve noget finansiering, hvis man skal gøre det tidligere, netop for at man undgår at komme ind i ekspropriationsmæssige regler, som jo i så fald gør, at man skal give en erstatning. Men det er det, jeg er i gang med at undersøge, og det vil jeg selvfølgelig også vende tilbage til Folketinget omkring.

Kl. 13:51

Fjerde næstformand (Karina Adsbøl):

Spørgeren.

Kl. 13:51

Helene Liliendahl Brydensholt (ALT):

Tak, og ministeren er jo lidt inde på den her udfasningsperiode, som i første omgang blev lagt op til at være 12 år, og som vi selvfølgelig i Alternativet ønsker skal være langt kortere. Jeg hører også ministeren sige, at ministeren er ved at undersøge, om man kan gøre den her udfasningsperiode kortere.

Har ministeren gjort sig nogen tanker omkring, om man kunne tilbyde ægproducenterne en form for kompensation i forhold til så at omlægge langt hurtigere til f.eks. økologisk ægproduktion?

Kl. 13:52

Fjerde næstformand (Karina Adsbøl):

Ministeren.

Kl. 13:52

Ministeren for fødevarer, landbrug og fiskeri (Jacob Jensen):

Der er jo forskellige muligheder. Vi har, som jeg har fået det oplyst, i dag syv ægproducenter, der producerer burhønseæg, og det svarer til ca. 17 pct. af det samlede antal producerede æg i Danmark. Der er knap så mange, der er vel nærmest ingen efterhånden, der sælger det ude i supermarkederne, men der er stadig væk både restaurationer, kantiner, fødevareproducenter og medicinalvirksomheder, som bruger de her æg. Så det kræver selvfølgelig også, at der er en dialog med erhvervet.

Men mit budskab er, at de 12 år selvfølgelig er det, der er vurderingen. Kan det gøres hurtigere, vil jeg gerne, også i den mellemliggende periode, kigge på, om vi kan gøre noget yderligere for dyrevelfærden for burhønsene.

Kl. 13:52

Fjerde næstformand (Karina Adsbøl):

Spørgeren.

Kl. 13:52

Helene Liliendahl Brydensholt (ALT):

Jeg siger tak for de indtil videre positive svar. Jeg har ikke flere spørgsmål at stille i dag.

Kl. 13:52

Fjerde næstformand (Karina Adsbøl):

Har ministeren yderligere?

Kl. 13:52

Ministeren for fødevarer, landbrug og fiskeri (Jacob Jensen):

Ikke andet end at sige tak for at bringe emnet på banen, som også er et emne, der, som jeg også startede med at sige, ligger mig og regeringen meget på sinde, altså dyrevelfærd i det hele taget, men selvfølgelig også specifikt på det her område. Og jeg noterer mig også, at danskerne også er der, hvor vi gerne skal have udfaset de her ting, men hvor der selvfølgelig også skal være en respekt for dem, som allerede har investeret i et produktionsapparat, og det er jo så det, vi skal undersøge i en dialog med dem, og vi skal undersøge, hvad der i det hele taget kan lade sig gøre for at få forbedret forholdene og få udfaset burhønseproduktionen inden alt for længe.

Kl. 13:53

Fjerde næstformand (Karina Adsbøl):

Tak til ministeren.

Så går vi videre til den næste i spørgerrækken, og det er hr. Kenneth Fredslund Petersen fra Danmarksdemokraterne med spørgsmål til transportministeren.

Kl. 13:53

Spm. nr. S 173

10) Til ministeren for fødevarer, landbrug og fiskeri af:

Mai Villadsen (EL):

Hvorfor mener ministeren ikke, at der bør tages initiativer til et nationalt forbud mod visse PFAS-stoffer, imens vi venter på et eventuelt EU-forbud, som oplyst af ministeren til TV Midtvest, og hvorfor mener ministeren, at Forbrugerrådet Tænk, Danske Vandværker og Rådet for Grøn omstilling tager fejl, når de argumenterer for et nationalt forbud mod PFAS i forbrugerprodukter?

(Spørgsmålet er udgået, da det er taget tilbage af spørgeren).

Kl. 13:53

Spm. nr. S 175

11) Til transportministeren af:

Kenneth Fredslund Petersen (DD):

Mener ministeren, at det er acceptabelt, at PostNord lukker 200 pakkeudleveringssteder i hele landet, så man som borger kan risikere at skulle køre langt for at hente sine pakker?

Fjerde næstformand (Karina Adsbøl):

Værsgo for oplæsning.

Kl. 13:53

Kenneth Fredslund Petersen (DD):

Mener ministeren, at det er acceptabelt, at PostNord lukker 200 pakkeudleveringssteder i hele landet, så man som borger kan risikere at skulle transportere sig langt for at hente sine pakker?

Kl. 13:54

Fjerde næstformand (Karina Adsbøl):

Så er det ministeren for en besvarelse. Værsgo.

Kl. 13:54

Transportministeren (Thomas Danielsen):

Tak for det, formand, og tak for spørgsmålet. Jeg kan i hvert fald indledningsvis bekræfte, at Post Danmarks ledelse har besluttet at reducere antallet af udleveringssteder med ca. 200 på grund af nedgang i pakkemængderne.

Selv med en reduktion på ca. 200 udleveringssteder vil Post Danmark stadig have et omfattende net af pakkeudleveringssteder med over 1.100 postbetjeningssteder med personlig betjening og over 1.300 pakkebokse og nærbokse med selvbetjening. Post Danmarks net af udleveringssteder vil efter reduktionen fortsat være omfattende, endda mere omfattende end for 5 år siden. Endelig kan man også få omdelt sin pakke helt frem til bopælen, men det er selvfølgelig lidt dyrere.

Men det er sådan, at indsamling og omdeling af pakker i dag foregår i konkurrence mellem en række større postvirksomheder. Alle disse postvirksomheder har et vidtforgrenet net af udleveringssteder. En undersøgelse foretaget af ministeriet før jul viste, at GLS har 1.750 pakkeshops, Bring har 1.281 pakkeshops og DAO/Bladkompagniet har 1.100 pakkeshops. Disse virksomheder er ligesom Post Danmark landsdækkende. Der er således god adgang til at få befordret sine pakker i Danmark.

Så til slut må jeg også sige, at jeg ikke vil gøre mig til dommer i en sag, hvor postvirksomhederne skal kappes om at levere den bedst mulige service til deres kunder. Post Danmark kan ligesom andre virksomheder stå i en situation, hvor det er nødvendigt at reducere omkostningerne, når markedet ændrer sig i nedadgående retning. Det er i tråd med lovgivningen, idet Post Danmark skal drives forretningsmæssigt. Det betyder samtidig, at jeg som minister hverken kan eller skal involvere mig i beslutninger af forretningsmæssig karakter.

Kl. 13:56

Fjerde næstformand (Karina Adsbøl):

Tak, og det er ikke helt slut endnu, for nu er det spørgeren. Værsgo.

Kl. 13:56

Kenneth Fredslund Petersen (DD):

Tak. Så jeg kan næsten forestille mig, at ministeren ikke er enig i, at de her lukninger, som PostNord varsler, er en forringelse af servicen over for borgerne.

Kl. 13:56

Fjerde næstformand (Karina Adsbøl):

Ministeren.

Kl. 13:56

Transportministeren (Thomas Danielsen):

Isoleret set vil der jo være nogle borgere, som oplever en forringelse, hvis der nu er et pakkeudleveringssted, som lukker. Men jeg tror, jeg er enig med ordføreren i, at det er vigtigt, at vi sikrer fri konkurrence på det her område, for så vil der være endnu flere i Danmark, som vil opleve en serviceforbedring, ved at der er sikret fri konkurrence. Derfor tror jeg faktisk, at ordføreren og jeg er ret enige i det her spørgsmål. Men jo, den enkelte borger, det enkelte samfund vil jo, indtil en anden operatør ser et potentielt marked, opleve en forringelse.

Kl. 13:57

Fjerde næstformand (Karina Adsbøl):

Spørgeren.

Kl. 13:57

Kenneth Fredslund Petersen (DD):

Tak. Det er jeg faktisk glad for at høre, for mit næste spørgsmål vil nemlig lede frem til, at Bring jo nu har åbnet for, at de gerne vil overtage de pakkeudleveringssteder, som PostNord overvejer at nedlægge. Der er tanker om, om det giver mening, at PostNord kan retfærdiggøre de nedlukninger, når der står andre private og vil tage over.

Kl. 13:57

Fjerde næstformand (Karina Adsbøl):

Ministeren.

Kl. 13:57

Transportministeren (Thomas Danielsen):

Det er jo heldigvis sådan, at markedskræfterne fungerer, og det er det, der i sidste ende også giver den bedste service til borgerne. Det er jo, når vi lader markedskræfterne regere og agere.

Jeg kan ikke svare på, hvad der vil være taktisk smart af PostNord eller andre ting, og jeg vil faktisk slet ikke blande mig i, om det er en klog beslutning eller ej. Det er en beslutning, som jeg holder armslængde til. Det skal og bør man gøre som politiker. Derfor overlader jeg det trygt til markedskræfterne at sørge for en fornuftig fordeling af pakkeudleveringssteder.

Kl. 13:58

Fjerde næstformand (Karina Adsbøl):

Spørgeren. (Kenneth Fredslund Petersen (DD): Nej tak, jeg har ikke mere.) 

Så siger vi tak til ministeren og spørgeren og går videre til den næste i rækken, og det er hr. Torsten Gejl fra Alternativet med spørgsmål til transportministeren.

Kl. 13:58

Spm. nr. S 186

12) Til transportministeren af:

Torsten Gejl (ALT):

Er det stadig regeringens holdning, at Lynetteholmen – Københavns og danmarkshistoriens største byudviklingsprojekt – skal gennemføres, uden at statskassen skal betale en krone?

Fjerde næstformand (Karina Adsbøl):

Værsgo for oplæsning af spørgsmålet.

Kl. 13:58

Torsten Gejl (ALT):

Tak, formand. Er det regeringens holdning, at Lynetteholmen – Københavns og danmarkshistoriens største byudviklingsprojekt – skal gennemføres, uden at statskassen skal betale en krone?

Kl. 13:59

Fjerde næstformand (Karina Adsbøl):

Ministeren.

Kl. 13:59

Transportministeren (Thomas Danielsen):

Tak, formand, og tak til ordføreren for spørgsmålet. Det er sådan, at Lynetteholmsprojektet i grove træk består af to økonomier. Der er anlæg af halvøen, og så er der den efterfølgende byudvikling.

Anlægget af halvøen vurderes at koste ca. 3,3 mia. kr., og de udgifter forventes fortsat at finansieres fuldt ud af indtægterne ved at modtage jord. 3,3 mia. kr. er mange penge. Men det er ikke i nærheden af at være hverken danmarkshistoriens eller Københavns største anlægsprojekt – bare for at slå det fast i forhold til antydningen i spørgsmålet.

Dernæst kommer fasen, hvor halvøen skal byudvikles. Byudviklingen har et langt perspektiv, og der er ikke truffet konkret beslutning om den endnu. Eksterne rådgivere har vurderet, at byudviklingen i det, man kalder Østhavnen, hvor Lynetteholmen er langt den største bidragsyder, giver værdier på den gode side af 17 mia. kr., hvorfor det formentlig er det, ordføreren hentyder til.

For at kunne byudvikle området skal der i sagens natur etableres den nødvendige infrastruktur. Det kunne være en metro og en vejtunnel. De seneste beregninger peger i retning af, at indtægterne fra byudviklingen i Østhavnen godt kan finansiere den infrastruktur, som er nødvendig for at kunne lave byudviklingen.

Så jeg deler sådan set spørgerens opfattelse, hvis jeg må forstå det sådan, af, at statskassen ikke behøver at bidrage til byudvikling i Østhavnen. Tværtimod er det sådan, at byudviklingen i Østhavnen kan bidrage til, at vi kan løse nogle bredere trafikale problemer, f.eks. ved en fuld østlig ringvej helt ud til Københavns Lufthavn, sådan at vi kan lede biltrafikken nordfra uden om Københavns centrum, eller ved at der bliver bygget en længere metrostrækning, der også betjener Amagerbrogade og aflaster strækningen under havnen, hvor der allerede er trængsel i dag. Hvis ønskerne til infrastruktur er store, kan det naturligvis ikke alt sammen dækkes af indtægter fra byudviklingen, men indtægterne hjælper det i hvert fald godt på vej.

Kl. 14:01

Fjerde næstformand (Karina Adsbøl):

Tak. Spørgeren.

Kl. 14:01

Torsten Gejl (ALT):

Altså, vi taler om det samlede projekt, når vi siger, at det er stort. I Alternativet mener vi jo, at Lynetteholmen er en katastrofe for både miljø og klima og et projekt med et ret stort demokratisk underskud. Der er mange spørgsmål, og ministeren kan være sikker på, at vi nok skal komme til dem alle sammen.

I forhold til temaet for mit spørgsmål i dag handler det jo om finansieringen. Den forrige regering var så stålsat på, at Lynetteholmen var selvfinansieret, at den tidligere minister faktisk insisterede på, at en journalist fra B.T. skulle godtage den præmis, hvis der overhovedet skulle laves et interview. Nu har vi en udenrigsminister, nuværende udenrigsminister, der på pressemødet den 5. oktober 2018 var statsminister og præsenterede Lynetteholmen som et kinderæg, og som udtaler:

»Og det er jo det, der er det unikke ved det her, det er, at vi, uden at vi skal henvende os til skatteborgerne i det ganske danske land, altså har en mulighed for at lave en fantastisk udvikling af København, som kommer hele Danmark til gode.«

Men kan vi være sikre på, at det ikke er danske skatteborgere i det ganske danske land, som skal betale noget her, altså at skatteborgere i Vestjylland f.eks. ikke skal betale en omfartsvej, der går omkring København? Forstår ministeren den bekymring, og mener ministeren, at det er fair, hvis skatteyderne skal have penge op af lommen til at finansiere Lynetteholmen?

Kl. 14:03

Fjerde næstformand (Karina Adsbøl):

Ministeren.

Kl. 14:03

Transportministeren (Thomas Danielsen):

Ja, det er forventningen, at der ikke skal bruges en krone. Men når jeg så siger »forventningen« nu, er det selvfølgelig også, fordi politikere på sådan et område måske godt kan være lidt utilregnelige. Det er klart, at jeg jo ikke kan garantere for, at kommende politikere ikke får så høje ambitioner om infrastruktur på området, at det ikke kan holdes inden for beløbet. Men altså, jeg forholder mig ikke til, hvad det er fair eller hvad det ikke er fair skatteborgerne skal betale; jeg forholder mig til, at der ikke er nogen forventning om yderligere finansiering i projektet, altså at det hviler i sig selv, og hvis kommende politikere beslutter noget andet, er det jo det, flertallet gør, og så må vi udføre det.

Kl. 14:03

Fjerde næstformand (Karina Adsbøl):

Spørgeren.

Kl. 14:03

Torsten Gejl (ALT):

Altså, når den nuværende udenrigsminister og daværende statsminister sagde, at det var skønheden i det her projekt, at vi ikke skulle henvende os til skatteborgerne på noget tidspunkt, synes ministeren så ikke, at ministeren sår en del tvivl, når ministeren siger, at man jo ikke ved, hvad de kommende ministre kommer til at mene, og at man kun forventer, at det vil betale sig selv? Kan ministeren garantere for, at det her projekt kommer til at betale sig selv?

Kl. 14:04

Fjerde næstformand (Karina Adsbøl):

Ministeren.

Kl. 14:04

Transportministeren (Thomas Danielsen):

Som situationen er lige nu, ville jeg ønske, at transportministeren suverænt kunne disponere over Transportministeriets prioriterede midler. Det ønsker jeg så ikke, når jeg sidder i opposition. Men det er nok meget sundt, at uanset hvem der er i regering, er det forligsbelagt stof, så derfor er det jo det, der er et flertal for, som vi selvfølgelig udfører, og der er jo ingen i det her Ting, som kan gøre noget ved, hvis kommende politikere ønsker at bruge flere midler på ét område eller flere midler på et andet område. Så det er lidt svært at give garantier for, må jeg sige.

Kl. 14:04

Fjerde næstformand (Karina Adsbøl):

Spørgeren.

Kl. 14:04

Torsten Gejl (ALT):

By & Havns budget vedrørende etablering af Lynetteholmen er blevet revideret mange gange, bl.a. som følge af ændringer og fordyrelser af entrepriser. Der er fortsat store udgifter, som ikke indgår i anlægsbudgettet, herunder etablering af sluseport, udgiften til kompenserende udgravning og dem, som svenskerne kræver, og effekten af det stærkt forhøjede renteniveau. Altså, det er blevet meget dyrere at finansiere ting. Kan ministeren oplyse, hvordan regeringen forestiller sig at disse ikkehåndterede udgifter bliver håndteret, uden at skatteborgerne skal betale det?

Kl. 14:05

Fjerde næstformand (Karina Adsbøl):

Ministeren for en afsluttende bemærkning.

Kl. 14:05

Transportministeren (Thomas Danielsen):

Der er jo ikke nogen forventninger om, at det her ikke er et hvile i sig selv-projekt. I infrastrukturplanen for 2035 er der afsat nogle midler, som skal ses som et udlæg, men det er jo så meningen, at de skal komme ind i indtægter igen. Så er det klart, at der er ting, der går op, og ting, der går ned, og det vil der jo også være, før man engang i fremtiden er færdig med projektet, men den klare vurdering er, at det kommer til at hvile i sig selv og holder sig inden for den økonomiske ramme.

Kl. 14:06

Fjerde næstformand (Karina Adsbøl):

Så siger vi tak til ministeren og spørgeren.

Vi går videre til den næste i rækken, som er fru Jette Gottlieb fra Enhedslisten, og det er med spørgsmål til transportministeren.

Kl. 14:06

Spm. nr. S 191

13) Til transportministeren af:

Jette Gottlieb (EL):

Er ministeren klar til at inddrage nye, grønne beregningsmetoder (GrønREFORM) ved beregninger og genberegninger af omkostninger ved kommende infrastrukturprojekter, således at Folketinget kan få en konsistent vurdering af miljø- og klimaeffekter af projekterne?

Fjerde næstformand (Karina Adsbøl):

Værsgo for oplæsning af spørgsmålet.

Kl. 14:06

Jette Gottlieb (EL):

Er ministeren klar til at inddrage nye, grønne beregningsmetoder, også kaldet GrønREFORM, ved beregninger og genberegninger af omkostninger ved kommende infrastrukturprojekter, således at Folketinget kan få en konsistent vurdering af miljø- og klimaeffekter af projekterne?

Kl. 14:06

Fjerde næstformand (Karina Adsbøl):

Ministeren.

Kl. 14:06

Transportministeren (Thomas Danielsen):

Tak for det, formand, og tak til spørgeren for også at bringe det her meget interessante og yderst relevante spørgsmål op til politisk debat her i Folketinget. Indledningsvis vil jeg sige, at jeg som udgangspunkt altid er positiv over for at inddrage nye beregningsmetoder. Også GrønREFORM vil være en værdifuld tilføjelse til Transportministeriets værktøjskasse. Transportministeriet har et godt samarbejde med DREAMgruppen om udvikling af modellen, og modellen vil potentielt kunne estimere effekter, som Transportministeriets nuværende modeller ikke kan. Det er dog min forståelse, at GrønREFORMs transportmodel på nuværende tidspunkt ikke er færdigudviklet eller klar til brug. Transportministeriet kan derfor ikke benytte modellen på nuværende tidspunkt.

GrønREFORM er ikke bygget til at kunne sige noget om enkeltstående infrastrukturprojekter, men på sigt ser jeg et stort potentiale i, at GrønREFORM kan spille sammen med de klassiske trafikmodeller som f.eks. landstrafikmodellen. På den måde kan GrønREFORM supplere trafikmodellernes beregninger med bredere samfundsøkonomiske virkninger i andre sektorer samt virkningen på det samlede bnp af større infrastrukturinvesteringer.Trafikmodellerne kommer allerede i dag med et skøn over virkningen på CO2 og andre miljøpåvirkninger, men GrønREFORM vil potentielt også kunne belyse disse effekter uden for transportsektoren.

Jeg glæder mig over ordførerens interesse for modellen og vil derfor, når transportmodellen er færdig, bede eksperterne bag GrønREFORM om en teknisk gennemgang af modellen, hvor Folketinget vil kunne få lejlighed til at stille spørgsmål om mulighederne ved modellen, hvis det altså har spørgerens og Folketingets interesse.

Kl. 14:08

Fjerde næstformand (Karina Adsbøl):

Spørgeren.

Kl. 14:08

Jette Gottlieb (EL):

Det er jo meget opmuntrende, at ministeren er så åben, men tør ministeren tage ansvar for, at vi sætter nye infrastrukturprojekter i værk, når vi er vidende om, at den type omkostninger hidtil aldrig er blevet indregnet i vurderingerne af de forskellige løsninger? Man kan f.eks. medregne skader på biodiversitet og mål for luftforureningen og ikke mindst udledningen af drivhusgasser. Er ministeren klar til at tage ansvar for at sætte gang i infrastrukturprojekter, hvor man ikke inddrager disse forhold, nu hvor man ved, at der er oplysninger om spørgsmålet, der kan skaffes?

Kl. 14:09

Fjerde næstformand (Karina Adsbøl):

Ministeren.

Kl. 14:09

Transportministeren (Thomas Danielsen):

Altså, ordføreren har jo fuldstændig ret – naturligvis – i forhold til at de økonomiske modeller, vi bruger i dag, jo i hvert fald ikke i særlig grad tager hensyn til værdier, som ikke kan være prissat på et marked. Ordføreren nævner f.eks. biodiversitet. Og hvis jeg skal slå ned på det, rummer det her jo et kæmpe potentiale for også at styrke biodiversiteten, at GrønREFORM kan være med til at sætte fokus på det her – blandt andet. Jeg har selv en ambition om, at vores infrastruktur skal være med til at fremme biodiversiteten og en positiv artsudvikling. Egentlig tror jeg, jeg vil gå til kamp for, at vi skal have flere insekter på forruden, for det er netop sådan, at hele vejnettet kan være med til at forbinde de her arealer, hvis nu vi udnytter dem rigtigt.

Kl. 14:10

Fjerde næstformand (Karina Adsbøl):

Spørgeren.

Kl. 14:10

Jette Gottlieb (EL):

Nu er det sådan, at med de metoder, som man foreløbig har udarbejdet, er der lavet en samlet undersøgelse af, hvad vores adfærd har gjort ved naturen i 2019, og der har man altså udregnet det til en udgift for 107 mia. kr. i skader på biodiversiteten, 95 mia. kr. i skader som følge af luftforurening, herunder at folk bliver syge af det, og 64 mia. kr. som følge af udledning af drivhusgasser. Der har vi jo hidtil især snakket om drivhusgasserne, for det er det, vi bliver målt på i international sammenhæng, men de andre ting er jo ikke mindre vigtige. Er ministeren af den opfattelse, at man kan bruge dele af de metoder allerede ved de førstkommende beslutninger om infrastrukturprojekter?

Kl. 14:11

Fjerde næstformand (Karina Adsbøl):

Ministeren.

Kl. 14:11

Transportministeren (Thomas Danielsen):

Jeg fik ikke lige fat i, hvor de der tal kom fra, og jeg kan ikke lige på stående fod svare på, hvad der er op og ned i de tal, men jeg vil bare sige, at jeg ikke er i tvivl om, at vi ved infrastrukturprojekter og den korrekte og rigtige tilgang – i hvert fald i min og formentlig også i ordførerens optik; nu kommer ordføreren jo nok ikke til at gå ind for, at vi skal lave en kvadratmeter asfalt, men hvis vi skal – faktisk kan få positive beregninger i forhold til biodiversitet osv. ved at gribe det rigtigt an, og det er jo derfor, at GrønREFORM rummer så stort et potentiale. Og kan det tænkes ind allerede nu delvis, jamen så kigger vi meget gerne på det, for det er jo meget, meget positivt, at vi får de her værktøjer nu.

Kl. 14:11

Fjerde næstformand (Karina Adsbøl):

Spørgeren.

Kl. 14:11

Jette Gottlieb (EL):

Det tager jeg som et positivt tilsagn om, at vi prøver at tage de delregnskaber med ind i det. Jeg kan nævne, at jeg oplyste tallene, ikke for at ministeren skulle svare på dem, men for at oplyse, at det var meget store tal, vi taler om. Men jeg tager det som et tilsagn om, at ministeren er klar til, at vi i samtlige nye beslutninger, vi træffer om infrastruktur, indregner den type udgifter, inden vi gør os klar til at træffe beslutningerne.

Kl. 14:12

Fjerde næstformand (Karina Adsbøl):

Ministeren for en afsluttende kommentar.

Kl. 14:12

Transportministeren (Thomas Danielsen):

Det er bare for sige, at GrønREFORM-modellen ikke kommer til at kunne stå alene som regnemodel. Så det skal ses som et supplement, et positivt supplement, og derfor vil jeg gerne i videst mulig udstrækning også begynde at tænke det ind. Jeg kan ikke garantere for, hvordan man kan beregne det i samtlige projekter på nuværende tidspunkt, for det er ikke sikkert, at det overhovedet kan lade sig gøre, fordi modellen som sagt ikke er færdig, så det bliver formentlig lidt svært. Men jeg deler i hvert fald spørgerens begejstring for, at vi nu får det her værktøj som en del af værktøjskassen.

Kl. 14:13

Fjerde næstformand (Karina Adsbøl):

Tak. Så går vi videre til næste spørgsmål. Det er også til transportministeren af fru Jette Gottlieb.

Kl. 14:13

Spm. nr. S 192

14) Til transportministeren af:

Jette Gottlieb (EL) (medspørger: Peder Hvelplund (EL)):

Mener ministeren, at linjeføringen for en eventuel tredje Limfjordsforbindelse er belyst tilstrækkeligt, set i lyset af at den samlede pris på forbindelsen over Egholm i beslutningsgrundlaget er sat til 4,3 mia. kr. og i 2021 af eksperter blev vurderet til 7,3 mia. kr.?

Fjerde næstformand (Karina Adsbøl):

Værsgo til at oplæse spørgsmålet.

Kl. 14:13

Jette Gottlieb (EL):

Jo, og der bliver jeg så mere konkret: Mener ministeren, at linjeføringen for en eventuel tredje Limfjordsforbindelse er belyst tilstrækkeligt, set i lyset af at den samlede pris på forbindelsen over Egholm i beslutningsgrundlaget er sat til en udgift på 4,3 mia. kr. og i 2021 af eksperter blev vurderet først til 7,3 mia. kr., men med de ændrede økonomiske vilkår til 7,9 mia. kr.?

Kl. 14:13

Fjerde næstformand (Karina Adsbøl):

Værsgo til ministeren.

Kl. 14:13

Transportministeren (Thomas Danielsen):

Tak for det, formand. Og igen tak til spørgeren for spørgsmålet. Jeg skal så være ærlig og sige her indledningsvis, at det ikke står mig helt klart, hvilket tal det er, der henvises til i spørgsmålet i forhold til de 4,3 mia. kr. Men for en god ordens skyld skal jeg bemærke, at projektet har en skønnet anlægsudgift på godt 7 mia. kr., hvilket spørgeren jo også fremhæver som en del af spørgsmålet, og der er også afsat midler til det i infrastrukturplanen.

I 2014 blev det politisk besluttet, at man ønskede at gå videre med Egholmlinjen. Forud for den beslutning har der været et længere forløb startende tilbage i det daværende Nordjyllands Amt, som i 2005-2006 i samarbejde med Aalborg Kommune og Vejdirektoratet gennemførte en vvm-undersøgelse af en tredje Limfjordsforbindelse. Den havde tre forslag, herunder Egholmlinjen. Undersøgelsen nåede dog ikke at blive færdiggjort, inden amtet blev nedlagt, men med aftalen på trafikområdet fra januar 2009 var der enighed om at afslutte det føromtalte vvm-undersøgelsesprojekt. Vejdirektoratet offentliggjorde derfor i 2011 resultatet af undersøgelsen, og i forlængelse af undersøgelsen blev der foretaget en opdatering af trafikberegningerne. Derfor er beslutningen i 2014 taget på et oplyst grundlag. Efter beslutningen i 2014 har Vejdirektoratet foretaget en opdatering af miljøkonsekvensvurderingen fra 2011, og den var i offentlig høring i 2021.

Endvidere er det besluttet at fremrykke visse af de grundigere undersøgelser, som ellers normalt ville ske senere, og planer er således at få vedtaget en anlægslov inden udgangen af 2024, så anlægsarbejdet kan gå i gang i 2025 som forudsat i infrastrukturplanen.

Kl. 14:15

Fjerde næstformand (Karina Adsbøl):

Tak. Spørgeren.

Kl. 14:15

Jette Gottlieb (EL):

Ja, og det er jo det, der er en lille smule skræmmende. Nu talte jeg om, at forudsætningen for beslutningen i 2014 var nogle tal, som blev vejet op mod de andre løsninger, og der var tallet på det tidspunkt 4,3 mia. kr., selv om der også var tillæg og andre ting, hvis man regner det op i 2021-priser, som gør, at man nu er klar over, at det er væsentlig dyrere, end det var, dengang man lavede den afvejning. På den baggrund ser jeg gode argumenter for en fornyet vvm-redegørelse, navnlig hvis vi indtænker de nye regnemetoder, som vi lige har snakket om i forbindelse med det forrige spørgsmål.

Der vil jeg jo sige, at det siden er blevet gjort helt klart, at linjeføringen dels går gennem gamle asbestdeponier – det var ikke en forudsætning dengang – dels kommer til at berøre flere drikkevandsboringer, der er forudsætningen for Aalborgs drikkevandsforsyning. Sådan nogle oplysninger er kommet til, efter at beslutningen mellem de tre linjeføringer er truffet, og det giver for mig at se et godt argument for en ny vvm-redegørelse.

Kl. 14:16

Fjerde næstformand (Karina Adsbøl):

Ministeren.

Kl. 14:16

Transportministeren (Thomas Danielsen):

Jeg kan nok ikke helt følge, at det skulle være et argument for at lave en ny vvm-undersøgelse. Men det er jo heller ikke nødvendigvis sådan, at jeg skal være enig med spørgeren i alle spørgerens spørgsmål. Men der bliver jo lavet flere miljøkonsekvensvurderinger, inden vi så laver vores afsluttende anlægslov, sådan at det, der kunne være i forhold til tvivlsspørgsmål, selvfølgelig skal være på et oplyst grundlag.

Kl. 14:17

Fjerde næstformand (Karina Adsbøl):

Spørgeren.

Kl. 14:17

Jette Gottlieb (EL):

Jamen også det er jo opmuntrende, men ud over de nævnte meget specielle forhold om det med asbest og det med drikkevandet er der jo også de helt klassiske forhold omkring vejanlæg. Flere boligområder og også rekreative områder – det gælder både på Aalborgsiden og på Lindholmsiden og ikke mindst på Egholm – vil jo blive påført store støj- og luftforureningsgener, og det er jo nogle af dem, man godt kan måle på i forhold til eventuelle nye beregningsmetoder. Og det er vel også en af grundene til, at der faktisk er et stort flertal i den lokale befolkning, som er imod den linjeføring.

Kl. 14:18

Fjerde næstformand (Karina Adsbøl):

Ministeren.

Kl. 14:18

Transportministeren (Thomas Danielsen):

Altså, jeg ser ikke nogen grund til at droppe et projekt, på grund af der på et tidspunkt er blevet gravet noget asbest ned; så skal vi jo håndtere asbestproblemet i stedet for. Det der med den vigende opbakning oplever jeg heller ikke, må jeg indrømme. Det er jo Aalborg Kommune og regionen og så forligskredsen om veje i Folketinget minus SF, som bakker entydigt op.

Så det er klart, at det der spørgsmål skal belyses, og derfor betragter jeg det også sådan lidt mere som en politisk uenighed i forhold til prioriteringer inden for transportområdet, hvor spørgeren jo naturligvis ikke har begejstring for vejprojekter.

Kl. 14:18

Fjerde næstformand (Karina Adsbøl):

Så har vi en medspørger. Det er hr. Peder Hvelplund. Værsgo.

Kl. 14:18

Peder Hvelplund (EL):

Tak for det, formand. Jeg vil godt fortsætte lidt i forhold til det der spørgsmål om en fornyet vvm. For det er jo rigtigt, som ministeren påpeger, at den eksisterende vvm er tilbage fra 2011. Og som min kollega fru Jette Gottlieb har påpeget, er der jo nogle oplysninger omkring asbestdeponi, og der er også de naturmæssige konsekvenser, som linjeføringen får.

Men siden 2011 er der alligevel også sket en del på klimafronten, altså f.eks. er der jo blevet vedtaget en klimalov her i Folketinget med et 70-procentsreduktionskrav, og vi ved, at der er betragtelige CO2-udledninger både ved anlægsarbejdet, men også i forbindelse med en fortsat vækst i privatbilismen. Og vil det set i det lys så ikke være relevant at få opdateret den eksisterende vvm fra 2011 og få belyst både de øvrige alternative linjeføringer, men også se på, om man kunne lave et nul-plus-alternativ, altså hvor man investerer i andre mere klima- og miljøvenlige transportløsninger?

Kl. 14:20

Fjerde næstformand (Karina Adsbøl):

Ministeren.

Kl. 14:20

Transportministeren (Thomas Danielsen):

Altså, der er jo lavet vvm-undersøgelser på de alternative linjeføringer. Men det er klart, at der selvfølgelig godt kan være små afvigelser, hver gang en ny får en ny idé. Men på et eller andet tidspunkt må man også slå en streg i sandet og så sige: Nu er det det her, vi træffer som beslutning. Det har vi så gjort på et oplyst grundlag.

Men det betyder jo ikke, at debatten herom ikke fortsætter og ikke skal fortsætte, for selvfølgelig skal vi til sidst træffe så fornuftig og god en beslutning som muligt. Men jeg anerkender selvfølgelig, at spørgeren ikke er begejstret for projektet og projekter som det her generelt. Derfor ser jeg det også lidt som en politisk uenighed, for der er netop taget særdeles mange hensyn til natur- og miljøforhold.

Kl. 14:20

Fjerde næstformand (Karina Adsbøl):

Spørgeren.

Kl. 14:21

Peder Hvelplund (EL):

Nu er jeg jo selv nordjyde og har derfor også interesse i de investeringer, vi laver. Og hvis vi skal ud at bruge 7-8 mia. kr. på infrastrukturinvesteringer i Nordjylland, er jeg selvfølgelig interesseret i, at vi investerer dem på en måde, så de kommer flest mulige nordjyder til gavn, men selvfølgelig også på en måde, hvorom man kan sige, at det er fremtidens løsninger og ikke fortidens løsninger til fremtidens udfordringer. Det er derfor, jeg godt lige vil spørge ministeren igen, om ministeren ikke er enig i, at det, at vi har fået en klimalov, som pålægger en 70-procentsreduktion, naturligvis også får konsekvenser for de infrastrukturprojekter, der skal laves, og at det derfor også kunne være relevant at få opdateret en vvm fra 2011 med baggrund i de nye perspektiver.

Kl. 14:21

Fjerde næstformand (Karina Adsbøl):

Ministeren.

Kl. 14:21

Transportministeren (Thomas Danielsen):

Jeg så godt, der havde været lidt debat her på det seneste omkring alternative linjeføringer – om de kan være billigere osv. Men selv en billigere linjeføring behøves jo ikke at have en bedre samfundsøkonomisk effekt eller værdi. Derfor kan man ikke bare oversætte, hvad anlægsomkostningerne er, og så derudfra sige, hvad der er den bedste linjeføring. Og naturligvis skal vi træffe beslutninger på et oplyst grundlag, og det mener jeg bestemt også vi gør i den her sag.

Kl. 14:22

Fjerde næstformand (Karina Adsbøl):

Tak til medspørgeren. Så er det spørgeren.

Kl. 14:22

Jette Gottlieb (EL):

Ja, jeg vil konstatere, at den eventuelle politiske uenighed nok mest ligger i, om der overhovedet er brug for en tredje Limfjordsforbindelse. Men det er ikke det, der er mit ærinde i dag, for det handler mere om, at vi, hvis der skulle være flertal for, at der investeres i en tredje Limfjordsforbindelse, så også må være sikre på, at det er den mest optimale løsning, der bliver valgt, også i betragtning af at der altså er løbet meget vand i Limfjorden, siden de målinger, de opgørelser og de undersøgelser er blevet foretaget. Der er sket en meget voldsom vækst i f.eks. biltrafikken i den mellemliggende periode, og det er påvist, at man, selv om man bygger en tredje forbindelse over Egholm, kan regne med, at den samlede trafik, når den står færdig, vil være så meget forøget, hvis der ikke sker andre ting, at det rent faktisk ikke vil mindske trafikken på de to andre forbindelser. Og lige præcis det spørgsmål gør, at det er nødvendigt at tage en ny beslutning på baggrund af de ændrede forhold.

Kl. 14:23

Fjerde næstformand (Karina Adsbøl):

Ministeren for et afsluttende svar.

Kl. 14:23

Transportministeren (Thomas Danielsen):

Altså, jeg kan jo bekræfte, at vi ikke er enige i forhold til behovet for at anlægge flere veje og mere infrastruktur til bilismen, og det respekterer jeg. Men jeg har også meget stor respekt for, at Enhedslisten alligevel ønsker, at vi så træffer beslutningen på et oplyst grundlag. Men det kan jeg så betrygge spørgeren i at vi gør, og den debat, der har været i de seneste dage omkring alternative linjeføringer, har faktisk ikke fyldt ret meget, så derfor er det også fint. Og jeg må også indrømme, at jeg måske har undervurderet lidt, hvor meget det så skulle fylde. For det er noget af det, som er belyst, som er undersøgt, og ja, der kan godt være en billigere anlægsinvestering, men det betyder jo så ikke, at det samfundsøkonomisk er billigere. Så alt det er der taget hensyn til.

Så jeg vil egentlig afslutningsvis bare takke spørgeren for at løfte den her sag i salen.

Kl. 14:24

Fjerde næstformand (Karina Adsbøl):

Spørgsmålet er afsluttet. Tak til ministeren, og tak til spørgeren.

Vi går videre til det næste spørgsmål i rækken, som er til uddannelses- og forskningsministeren af Katrine Robsøe fra Radikale Venstre.

Kl. 14:24

Spm. nr. S 190

15) Til uddannelses- og forskningsministeren af:

Katrine Robsøe (RV):

Kan ministeren forklare logikken i, at regeringen vil fastholde nedlukninger og loftet over uddannelserne i de store byer, men undtage de fire store uddannelser på velfærdsområdet?

Fjerde næstformand (Karina Adsbøl):

Værsgo for oplæsning af spørgsmålet.

Kl. 14:24

Katrine Robsøe (RV):

Tak for det. Kan ministeren forklare logikken i, at regeringen vil fastholde nedlukninger og loftet over uddannelserne i de store byer, men undtage de fire store uddannelser på velfærdsområdet?

Kl. 14:24

Fjerde næstformand (Karina Adsbøl):

Ministeren.

Kl. 14:24

Uddannelses- og forskningsministeren (Christina Egelund):

Ja, det håber jeg at ministeren kan. Altså, den logik, som ordføreren spørger ind til i sit spørgsmål, handler jo om, at vi står med en stor udfordring i forhold til at rekruttere pædagoger, lærere, sygeplejersker og socialrådgivere, både inden for og uden for de største byer. Det bekymrer mig, det bekymrer hele regeringen, og derfor er der også tale om en særlig situation for de fire store professionsbacheloruddannelser på velfærdsområdet, hvor der i sommer var et stort dyk i optaget. Sidste år faldt optaget på de fire store uddannelser på velfærdsområdet med 14 pct. sammenlignet med 2019. Til sammenligning var faldet på alle uddannelser på 9 pct.

Derfor vil regeringen fjerne kravet om udflytning af pladser på de her fire uddannelser, så professionshøjskolerne får større frihed til at placere pladserne der, hvor søgningen er størst. Vi har brug for, at flere unge får øjnene op for disse vigtige uddannelser, og med regeringens foreslåede lempelser tager vi et skridt i den rigtige retning mod at få uddannet flere inden for de her fire professioner.

Når regeringen så ønsker at videreføre de øvrige elementer i aftalen, er det, fordi den her regering ønsker et Danmark, der hænger sammen, også geografisk. Det handler om, at der skal være gode muligheder for at arbejde og bo i hele landet, og det handler i høj grad også om adgang til uddannelse i hele landet. Studerende skal have gode muligheder for at læse i hele landet, og virksomheder i hele Danmark skal kunne rekruttere den arbejdskraft, som de har brug for.

Med faldende ungdomsårgange er det nødvendigt at understøtte, at uddannelsestilbud uden for byerne også i fremtiden kan rekruttere studerende. Og det er derfor, at regeringen holder fast i at videreføre de øvrige dele af aftalen om flere og bedre uddannelsesmuligheder i hele Danmark. Og så kan jeg jo bare håbe på, at spørgeren så også synes, at det er logisk.

Kl. 14:26

Fjerde næstformand (Karina Adsbøl):

Spørgeren.

Kl. 14:26

Katrine Robsøe (RV):

Jamen i hvert fald tak for forsøget på at give et svar på, hvorfor der er den her forskelsbehandling i vores uddannelser i forhold til udflytningsaftalen. Jeg tror, at mit standpunkt i forhold til udflytningsaftalen er meget klart. Jeg synes ikke, det giver mening, at man sætter geografi over uddannelseskvalitet, og derfor undrer ministerens svar mig faktisk også oprigtigt. Det giver ikke mening at sige, at vi har rekrutteringsudfordringer på de her fire uddannelser, og at de derfor nu ikke skal omfattes af den geografiske nøgle, som man har lagt ned over vores professionsuddannelser; men man fastholder det alligevel fortsat på andre områder, hvor vi har store udfordringer med at få nok unge til at tage de uddannelser, vi har brug for.

Vi ser ind i, at der er uddannelsespladser, der lukkes ned, på bl.a. DTU, ITU og på Aarhus Universitet – hele vejen rundt. Det er uddannelser af høj kvalitet, som de unge gerne vil læse, og som vores erhvervsliv har efterspørgsel efter. Jeg synes, det burde vægte højere. Og når nu regeringen faktisk har imødekommet, at udflytningsaftalen på det her punkt jo var en fejl, altså at det ikke bare kan løses ved at rykke uddannelsespladser ud, og at det ikke  – som man troede – løser alle geografiske udfordringer i vores land; når man har set, at det faktisk også har betydning, hvor uddannelsen er placeret, og man anerkender, at det har betydning for, hvor mange vi kan få til at søge ind på en uddannelse, hvorfor er det så, at regeringen og ministeren vælger at holde fast i, at pladser på uddannelser, vi har brug for, bl.a. på DTU og ITU, skal lukkes ned, i stedet for at sørge for, at de også bliver sat fri?

Kl. 14:28

Tredje næstformand (Karsten Hønge):

Ministeren.

Kl. 14:28

Uddannelses- og forskningsministeren (Christina Egelund):

Nu tror jeg ikke, at der er nogen, hverken i den nuværende regering, i den forrige regering eller i den kreds af partier, som lavede den her aftale, som har påstået – hvilket jeg også tror spørgeren sagde noget i retning af – at man kunne løse alle geografiske problemer i landet. Altså, det ville nok være at male det lidt for flot op. Der er jo den forskel, som spørgeren også siger, at de uddannelser, som spørgeren nævner, i de store byer ikke i forvejen har den lokale forankring rundtomkring i landdistrikterne, som de fire velfærdsuddannelser faktisk har. Det er jo en af forskellene.

Kl. 14:29

Tredje næstformand (Karsten Hønge):

Spørgeren.

Kl. 14:29

Katrine Robsøe (RV):

Vil ministeren blive ved med at fastholde loftet over uddannelser på ITU og DTU?

Kl. 14:29

Tredje næstformand (Karsten Hønge):

Ministeren.

Kl. 14:29

Uddannelses- og forskningsministeren (Christina Egelund):

Vi står ved den aftale, som er lavet af et relativt stort flertal i sidste valgperiode. Helt ærligt, det handler jo også om – og det tror jeg i øvrigt vi talte om i går – at det her område, altså uddannelsesområdet, måske også trænger til noget ro. Nu er der indgået en politisk aftale, som institutionerne opererer efter, og vi foretager så den her justering, og det er mit indtryk, at spørgeren og spørgerens parti faktisk er glade for den justering, som vi nu laver.

Kl. 14:30

Tredje næstformand (Karsten Hønge):

Spørgeren.

Kl. 14:30

Katrine Robsøe (RV):

Der er jo ingen tvivl om, hvor Radikale står, for vi er glade for, at man rent faktisk ikke bare sidder inde på Christiansborg og har placeret nogle uddannelser tilfældigt – ret tilfældigt faktisk – på et danmarkskort, men rent faktisk ser på, hvor det giver faglig mening at placere uddannelserne. Men det gør det jo også, når det kommer til alle andre uddannelser end professionsuddannelserne.

Før valget udtalte Moderaterne, at aftalen skulle gennemgås grundigt for molbohistorier. Kommer det til at ske?

Kl. 14:30

Tredje næstformand (Karsten Hønge):

Ministeren.

Kl. 14:30

Uddannelses- og forskningsministeren (Christina Egelund):

Jeg tror bare, jeg er nødt til at konstatere, at der jo faktisk med Moderaternes indtræden i regeringen nu sker en justering af den her aftale. Og så vil jeg bare tilføje, at det her jo helt ærligt er som alt muligt andet i politik, nemlig en afvejning af forskellige hensyn. Der er på den ene side hensynet til – som spørgeren fint forklarer – kvalitet i uddannelserne osv. osv., og der er også mange sektorer, der mangler studerende, der er arbejdspladser, der mangler arbejdskraft, og så er der på den anden side også hensynet til et land, der skal hænge sammen. Og nu foretager vi så den her justering, og den er jeg rigtig glad for, men vi står som regering fast på den aftale, som blev indgået.

Kl. 14:31

Tredje næstformand (Karsten Hønge):

Tak til ministeren og spørgeren.

Det næste spørgsmål er fra fru Samira Nawa fra Radikale Venstre til ministeren for ligestilling.

Kl. 14:31

Spm. nr. S 115 (omtrykt)

16) Til ministeren for ligestilling af:

Samira Nawa (RV):

Mener ministeren, at det ville forbedre lgbt+-børns muligheder for at være den, de ønsker at være, hvis man ophævede aldersgrænsen for juridisk kønsskifte?

Tredje næstformand (Karsten Hønge):

Værsgo til oplæsning af spørgsmålet.

Kl. 14:31

Samira Nawa (RV):

Tak. Mener ministeren, at det ville forbedre lgbt+-børns muligheder for at være den, de ønsker at være, hvis man ophævede aldersgrænsen for juridisk kønsskifte?

Kl. 14:31

Tredje næstformand (Karsten Hønge):

Ministeren.

Kl. 14:31

Ministeren for ligestilling (Marie Bjerre):

Tak for spørgsmålet. Juridisk kønsskifte til mindreårige er et svært emne. Det er Indenrigs- og Sundhedsministeriets ressort, og det er et emne, vi kommer til at drøfte i regeringen. Det har vi ikke haft lejlighed til, og derfor har vi ikke en holdning til juridisk kønsskifte for mindreårige endnu.

Men jeg vil gerne understrege, at transkønnede børn og unge er en gruppe med risiko for at ende i mistrivsel, og derfor skal vi støtte dem. Senest er der under lgbt+-handlingsplanen eksempelvis givet penge til Foreningen til Støtte til Transkønnede Børn til at oplyse og rådgive primære omsorgspersoner om, hvordan de bedst favner børnene. Men som sagt har vi ikke i regeringen haft lejlighed til at drøfte spørgsmålet om juridisk kønsskifte for mindreårige endnu.

Kl. 14:32

Tredje næstformand (Karsten Hønge):

Spørgeren.

Kl. 14:32

Samira Nawa (RV):

Tak. Jeg er meget enig med ministeren i, at det her desværre kan give anledning til rigtig stor mistrivsel blandt den gruppe af børn og unge, der er tale om, for det handler jo om at kunne identificere sig som det køn, man nu engang er, og den mulighed har man ikke, hvis man som barn eller ung konsekvent, når man skal på biblioteket eller er ved lægen, skal forklare, hvorfor ens udseende ikke stemmer overens med de sidste fire cifre i ens cpr-nummer. Derfor ærgrer det mig jo også gevaldigt, at den her lovgivning ikke er blevet lavet om, så vi netop kan tage hånd om de her børn og unge, der jo i særlig høj grad mistrives. Og det ærgrer mig også, at regeringen ikke har taget stilling og ikke har en holdning på nuværende tidspunkt.

Jeg har insisteret på, at det her spørgsmål skal stilles til ligestillingsministeren og ikke over i Indenrigs- og Sundhedsministeriet, for det handler ikke om teknik; det handler for mig og for Radikale Venstre om, hvad man egentlig mener om lgbt+-børns rettigheder. Synes man, at det forbedrer eller forværrer deres trivsel, hvis ikke de kan få lov til at være dem, de er? Og synes regeringen, mener ligestillingsministeren, at det er en rettighed for børn at være den, de nu engang er? Derfor vil jeg opfølgende spørge, hvornår regeringen forventer at danne sig en holdning, hvornår ministeren forventer at kunne tage det her spørgsmål op i regeringen, så børnene får en ro om deres situation.

Kl. 14:33

Tredje næstformand (Karsten Hønge):

Ministeren.

Kl. 14:33

Ministeren for ligestilling (Marie Bjerre):

Jeg kan ikke sige, hvornår vi kommer til at tage spørgsmålet op. Det er som sagt et emne, der hører under Indenrigs- og Sundhedsministeriets ressort, men vi kommer til at tage emnet op, og vi kommer også til at melde ud, hvad der så er regeringens holdning. Jeg er enig med ordføreren i, at det er vigtigt for børn at blive anerkendt af forældre og det omgivende samfund, og at der også er behov for at sætte ind i forhold til transkønnede børns trivsel. Men jeg tror, det er vigtigere, at forældre og det omgivende samfund anerkender, at man er den, man er, frem for at man får et skifte af personnummer. Der lytter vi til debatten – der er mange synspunkter i den debat – og tager en grundig overvejelse om det og en grundig debat.

Kl. 14:34

Tredje næstformand (Karsten Hønge):

Spørgeren.

Kl. 14:34

Samira Nawa (RV):

Men en af de ting, der er så fantastisk ved juridisk kønsskifte, som jo netop bare er juridisk og en ændring af nogle cifre, er, at det er noget, der kan omgøres. Derfor er det en nem ting at lave en lovgivning omkring, og for mig at se burde det også være en nem ting at danne sig en holdning til. Jeg er med på, at der sidder tre partier i regeringen, og at det er noget, der skal drøftes og diskuteres. Jeg ærgrer mig over, at det går over til Indenrigs- og Sundhedsministeriet, for det var jo en lgbti-handlingsplan, der ligger i Digitaliserings- og Ligestillingsministeriet. Så jeg får lyst til at spørge: Har ministeren fortsat en ambition om, at den handlingsplan skal føres ud i livet?

Kl. 14:35

Tredje næstformand (Karsten Hønge):

Ministeren.

Kl. 14:35

Ministeren for ligestilling (Marie Bjerre):

Det er en ambition, at regeringen vil følge op på de initiativer, der er i lgbt+-handlingsplanen. Det skriver vi også i vores regeringsgrundlag. Men det er klart, at der skal være enighed om de initiativer. Lige præcis spørgsmålet om juridisk kønsskifte til børn er et emne, hvor der ikke er politisk enighed, og det har vi endnu ikke drøftet i regeringen. Når vi har drøftet det, vil vi naturligvis også melde den holdning ud.

Kl. 14:35

Tredje næstformand (Karsten Hønge):

Spørgeren.

Kl. 14:35

Samira Nawa (RV):

Hvad vil ligestillingsministeren gøre for at skubbe på, for at den her dagsorden bliver løftet i regeringen?

Kl. 14:35

Tredje næstformand (Karsten Hønge):

Ministeren.

Kl. 14:35

Ministeren for ligestilling (Marie Bjerre):

Spørgsmålet om juridisk kønsskifte er ikke et spørgsmål under Digitaliserings- og Ligestillingsministeriets ressort. Det er altså et spørgsmål, der hører til i Indenrigs- og Sundhedsministeriet. Det er derfor også Indenrigs- og Sundhedsministeriet, der fastlægger processen for, hvornår det her spørgsmål skal drøftes. Når det er drøftet, vil regeringen også melde den holdning ud.

Kl. 14:36

Tredje næstformand (Karsten Hønge):

Tak. Dagens sidste spørgsmål er til klima-, energi- og forsyningsministeren, og spørgeren er fru Lise Bech fra Danmarksdemokraterne.

Kl. 14:36

Spm. nr. S 174

17) Til klima-, energi- og forsyningsministeren af:

Lise Bech (DD):

Mener ministeren, at det er rimeligt, at fire ud af ti danskere med gas- eller oliefyr stadig venter på en afklaring af, om de kan få fjernvarme?

Tredje næstformand (Karsten Hønge):

Værsgo for oplæsning af spørgsmålet.

Kl. 14:36

Lise Bech (DD):

Tak for det. Det er meget simpelt – jeg vil bare gerne spørge: Mener ministeren, at det er rimeligt, at fire ud af ti danskere med gas- eller oliefyr stadig venter på en afklaring af, om de kan få fjernvarme?

Kl. 14:36

Tredje næstformand (Karsten Hønge):

Ministeren.

Kl. 14:36

Klima-, energi- og forsyningsministeren (Lars Aagaard):

Det simple svar er: Nej, det er ikke tilfredsstillende. Men jeg tænker, at når forretningsordenen nu tillader, at jeg siger lidt mere, så vil jeg gøre det.

Udgangspunktet er, at varmeplanlægningen i det her land er et kommunalt ansvarsområde, og vi gør nu i Danmark en indsats for at komme væk fra gas, og derfor blev der i sommer indgået en aftale mellem den tidligere S-regering og Kommunernes Landsforening, som jeg bakker op om. Det er en aftale, der betyder, at kommunerne har fået 200 mio. kr. i perioden 2022-2025 til at understøtte udfasningen af gasfyr, og det drejer sig bl.a. om penge til at forcere den kommunale planlægningsindsats.

Kommunerne har ifølge deres del af aftalen skullet udarbejde varmeplaner for de gasforsynede områder, og på den baggrund har kommunerne skullet udsende breve med klar besked til borgerne om fremtidige grønne valgmuligheder. Jeg vil gerne rose kommunerne for den enorme indsats, der er lagt, og for at have fået udsendt 670.000 breve i 2022. Det betyder, at seks ud af ti danskere – som spørgeren peger på – med gas eller oliefyr har fået klar besked, og de kan nu på et oplyst grundlag træffe beslutning om, hvordan de bedst kommer væk fra gassen.

Jeg er ligesom spørgeren opmærksom på, at fire ud af ti danskere med et olie- eller gasfyr har fået et brev om, at det ikke endnu er muligt at give endelig besked om, hvorvidt fjernvarme er en mulighed, eller om borgerne skal vælge et alternativ til fjernvarme. Jeg havde gerne set, at endnu flere havde fået helt klar besked, og derfor skal kommunerne også tage deres ansvar for opgaven og sikre, at alle borgere får endeligt svar om deres muligheder for at få fjernvarme eller om alternativerne hurtigst muligt.

Jeg er i dialog med KL om sagen, jeg følger op på kommunernes indsats, og jeg noterer mig, at KL selv offentligt har sagt, at det ikke er tilfredsstillende, at man ikke har kunnet leve op til sin del af aftalen. Jeg har dog ikke så meget lyst til at stå og pege fingre ad kommunerne, for jeg er ydmyg over for og har respekt for – og det synes jeg vi alle sammen skal have – at det er en endog meget stor opgave at udfase brugen af naturgas i danske boliger, og det er vigtigt, at det grundlag, borgerne vejledes på, er korrekt, for det, som borgerne skal gøre, er jo at vælge en ny varmeforsyning, og vi skal helst sikre os, at de vælger en, der selvfølgelig er grøn, men som også skal være den billigst mulige, for borgerne kommer til at skulle benytte den i lang tid fremover.

Kl. 14:39

Tredje næstformand (Karsten Hønge):

Spørgeren.

Kl. 14:39

Lise Bech (DD):

Det er rigtig godt, og det er også godt, man har den her aftale med KL. Men KL siger jo nu, at de forventer, at alle har fået en afklaring på, om de kan få fjernvarme i løbet af 2023, men fristen for at få klar besked var jo inden udgangen af 2022. Så mener ministeren ikke, det er urimeligt, at der er nogle danskere, der kommer til at vente op til et år længere end det, der var blevet aftalt?

Kl. 14:39

Tredje næstformand (Karsten Hønge):

Ministeren.

Kl. 14:39

Klima-, energi- og forsyningsministeren (Lars Aagaard):

Det er min klare forventning, at kommunerne giver et hurtigere svar end det, der ligger i spørgerens spørgsmål. Det er i hvert fald min agt at presse på for, at kommunerne gør det. Borgerne skal have besked om deres fremtidige varmeforsyning – det er ikke sikkert, at den besked, de får, er en, de er glade for, men det handler jo om, at man skal vide, om en varmepumpe er den billigste løsning, eller om man skal have fjernvarme. Og igen vil jeg sige, at fjernvarme ikke er noget, vi kan garantere at alle kan få adgang til at købe i morgen, for det er store anlægsinvesteringer, som det også tager tid at gennemføre. Men vi skal blive ved med at holde presset på kommunerne, og jeg regner med, at de holder den aftale, vi har indgået.

Kl. 14:40

Tredje næstformand (Karsten Hønge):

Spørgeren.

Kl. 14:40

Lise Bech (DD):

Ja, det her handler rigtig meget om den hastighed, hvormed man som borger får svar, og man kan jo spørge, om ministeren måske har tænkt på at målrette og sætte ind for at hjælpe dem, der ender med ikke at kunne få fjernvarme, så de kan få en mere grøn og økonomisk varmekilde.

Kl. 14:40

Tredje næstformand (Karsten Hønge):

Ministeren.

Kl. 14:40

Klima-, energi- og forsyningsministeren (Lars Aagaard):

Jeg tror, der ligger en implicit fejlantagelse i spørgsmålet. Det er sådan, at nogle steder i det her land – heldigvis mange steder – er fjernvarmen den billigste grønne løsning til borgerne. Varmeplanlægning går så ud på at sige: I hvilke områder kan man få fjernvarme som den billigste grønne mulighed og hvornår? Men i de områder, hvor fjernvarmen er for dyr, skal borgerne jo ikke have den. Så skal de over på en varmepumpe i stedet for, og der er heldigvis et meget stort udbud af forskellige varmeløsninger, som borgerne så kan vælge. Det er det, varmeplanlægning går ud på; den går ikke ud på at pådutte alle danskere fjernvarme der, hvor det er en for dyr løsning.

Kl. 14:41

Tredje næstformand (Karsten Hønge):

Spørgeren.

Kl. 14:41

Lise Bech (DD):

Jamen det er jeg jo helt enig i. Jeg bor selv i et område, hvor man ikke kan få fjernvarme; vi har træpillefyr. Men altså, der er jo borgere i det her land, der har fået at vide, at der kommer en afklaring på, om de kan få fjernvarme eller ej, og de har ikke fået besked endnu, og det er det, jeg mener er så vigtigt at vi får sat gang i, og at det sker med en vis hastighed.

Kl. 14:41

Tredje næstformand (Karsten Hønge):

Ministeren.

Kl. 14:41

Klima-, energi- og forsyningsministeren (Lars Aagaard):

En lille sproglige rettelse: Fjernvarme er ikke noget, man får. Det er noget, man køber. Jeg har indtryk af, at varmeselskaberne sender en faktura for ydelsen.

Og afslutningsvis: Jeg er jo enig med spørgeren, og jeg havde også gerne set, at KL havde kunnet holde deres del af aftalen. Jeg har fortsat ikke lyst til at pege fingre ad kommunerne. De har varmeplanlægningsansvaret. Det er en meget stor opgave, de har påtaget sig. Så jeg vil fortsætte den intense dialog med kommunerne om, at de fire ud af ti danskere, som ikke har fået klart svar, får det hurtigere; og det, spørgeren har hørt i forhold til udgangen af 2023, vil jeg straks følge op på over for KL, for det skal ikke være sådan.

Kl. 14:42

Tredje næstformand (Karsten Hønge):

Tak til ministeren og spørgeren.

Hermed er spørgetiden afsluttet.

Det sidste punkt på dagsordenen er:

2) 1. behandling af lovforslag nr. L 16:

Forslag til lov om ændring af lov om inddrivelse af gæld til det offentlige, kildeskatteloven, skatteindberetningsloven, lov om fuldbyrdelse af straf m.v. og lov om Den Internationale Straffedomstol og om ophævelse af lov om Det Fælles Lønindeholdelsesregister. (Styrkelse af inddrivelsen med henblik på at nedbringe danskernes gæld til det offentlige).

Af skatteministeren (Jeppe Bruus).

(Fremsættelse 25.01.2023).

Kl. 14:42

Forhandling

Tredje næstformand (Karsten Hønge):

Forhandlinger åbnet. Første ordfører er fru Fie Hækkerup, Socialdemokratiet.

Kl. 14:43

(Ordfører)

Fie Hækkerup (S):

Tak for ordet. Den skandinaviske velfærdsmodel er bygget på, at vi som udgangspunkt alle sammen arbejder, bidrager og betaler vores skat, for det er derigennem, at vi kan finansiere de velfærdsydelser, som vi som samfund stiller til rådighed for vores borgere. At man trygt kan aflevere børnene i skolen om morgenen, at vi kan få hjælp, når vi bliver syge, at politiet kan sikre, at man kan være tryg i det danske samfund – det er bare nogle af eksemplerne på, hvad vores velfærdssamfund giver til borgerne. Men når folk med gæld ikke betaler den, udhuler det også de her velfærdsydelser, og tilliden til vores skattevæsen falder.

Derfor er det også vigtigt med en effektiv gældsinddrivelse, så borgerne kan have tillid til skattevæsenet, for det er ikke rimeligt, at andre skal betale for dem, der ikke betaler deres gæld til det offentlige, og det er ikke rimeligt, at finansieringen af vores velfærdsydelser bliver udhulet, fordi gæld ikke betales tilbage. Derfor er det også vigtigt for Socialdemokratiet, at flere får afdraget på deres gæld, og at flere bliver gældfri. Med det her forslag kommer vi endnu et skridt videre i nedbringelsen af gælden til det offentlige, og det gøres med fire forskellige konkrete forslag.

For det første gøres det ved at styrke lønindeholdelsen gennem en mere forenklet model, som skal udvide mulighederne for lønindeholdelse. Det gøres bl.a. ved, at afdragssatsen stiger progressivt i takt med indkomst, men samtidig med en langsommere stigning for dem, som tjener mindst.

For det andet nedjusteres inddrivelsesrenten med 4 procentpoint. Den nuværende rente er høj, og det gør, at det kan komme til at fastholde folk i gæld. Med den lavere rente kan flere hurtigere nedbringe og helt komme ud af deres gæld.

For det tredje foreslås en eftergivelseordning, som skal hjælpe udsatte borgere med gæld til det offentlige ud af gælden, og som tager udgangspunkt i en ret og pligt-tankegang, hvor man vil kunne få eftergivet gæld, hvis man kommer i arbejde eller i uddannelse. På den måde får folk, der gør en indsats for at ændre og forbedre deres livssituation, også en økonomisk håndsrækning.

Og som det fjerde foreslås en bagatelgrænse for meget lav gæld på under 200 kr., så Gældsstyrelsen får mulighed for at afskrive den.

For at opsummere: Vi mener i Socialdemokratiet, at det er vigtigt for vores samfundsmodel at kunne sikre en effektiv inddrivelse af gæld, så finansieringen af vigtige velfærdsydelser ikke bliver udhulet, samtidig med at vi holder hånden under udsatte borgere, som kan bakse med gældsbetalingen og måske ikke se, hvordan de nogen sinde skal blive gældfri. Begge dele bidrager det her forslag til. Socialdemokratiet støtter forslaget. Tak.

Kl. 14:46

Tredje næstformand (Karsten Hønge):

Der er ingen korte bemærkninger. Tak til fru Fie Hækkerup. Næste ordfører er hr. Jan E. Jørgensen, Venstre.

Kl. 14:46

(Ordfører)

Jan E. Jørgensen (V):

Tak for det. Lad mig straks udløse den sitrende spænding, der er i salen, og sige, at Venstre også støtter lovforslaget. Det er jo i det hele taget en ret bred kreds af partier, der står bag den aftale, som gør, at vi nu er nået frem til et lovforslag, der udmønter den aftale. Det vil jeg gerne sige tak for. Det er dejligt, når vi kan samle rigtig mange partier. Vi er jo alle, tror jeg – også de partier, der ikke er med i aftalen – enige om, at vi har nogle problemer. Jeg tror også, alle er enige om, at skylder man penge til det offentlige, skal man selvfølgelig betale. Og så er det så lykkedes for en meget bred kreds af partier at nå frem til en måde, hvorpå det kan gøres, og det synes jeg er rigtig positivt, og det vil jeg gerne sige tak for.

Som min socialdemokratiske kollega var inde på, er nogle af hovedelementerne i aftalen og i lovforslaget, at vi sænker morarenten, altså inddrivelsesrenten, med hele 4 procentpoint, sådan at folk ikke oplever, at det, der gør, at de ikke kan komme af med deres gæld, er, at den bare vokser og vokser, fordi der tilskrives renter. Der sænker vi altså renten med 4 procentpoint. Og så gør vi det lettere at lave lønindeholdelse, altså det, at man simpelt hen ikke får sin løn, før der er afdraget et beløb til det offentlige, som man skylder. Og så er der det her med, som min socialdemokratiske kollega også var inde på, at har man en gæld på under 200 kr., står det ikke rigtig mål med indsatsen at forsøge at inddrive den, og der bliver nu altså mulighed for, at gælden kan afskrives.

Så tak for lovforslaget, og tak for den brede opbakning til lovforslaget. Vi ser i Venstre frem til udvalgsbehandlingen og støtter som sagt lovforslaget.

Kl. 14:48

Tredje næstformand (Karsten Hønge):

Vi siger tak til hr. Jan E. Jørgensen. Næste ordfører er hr. Mohammad Rona, Moderaterne.

Kl. 14:49

(Ordfører)

Mohammad Rona (M):

Tak for det. Med den aftale her sikrer vi nedbringelse af danskernes gæld til det offentlige, hvilket samtidig vil betyde, at den stadig stigende offentlige gældskurve bremses og vendes.

Hovedelementerne i den politiske aftale, som skal bane vejen for at knække gældskurven, er følgende fire punkter: 1) en styrket lønindeholdelse, så mange flere skyldnere kommer til at afdrage på deres gæld via automatisk træk i indkomsten, før den kommer til udbetaling, 2) nedsættelse af inddrivelsesrenten med 4 procentpoint, så flere får mulighed for at afdrage hurtigere på deres gæld, 3) en ret og pligt-ordning, hvor skyldnere, der gør en indsats og selv tager initiativ for at forbedre deres gældssituation, delvis kan få eftergivet noget af deres gæld til det offentlige, f.eks. ved at komme i job eller i uddannelse og 4) en bagatelgrænse for inddrivelse af gæld, hvor det foreslås, at Gældsstyrelsen automatisk skal kunne afskrive gæld til skyldnere med en gæld på under 200 kr.; typisk skyldes den type gæld renter eller gebyrer, der f.eks. opstår, ved at man betaler et par dage for sent.

Med disse tiltag vil vi se, at flere kommer til at afdrage mere på deres gæld. Derfor er vi glade for at bidrage til en løsning med denne aftale. Moderaterne bakker op om forslaget.

Kl. 14:50

Tredje næstformand (Karsten Hønge):

Der er en kort bemærkning til fru Pernille Vermund, Nye Borgerlige.

Kl. 14:50

Pernille Vermund (NB):

Tak for det. Nye Borgerlige er ikke med i aftalen, og det er vi ikke, fordi jeg er af den klare opfattelse, på baggrund af de bilag, der blev udleveret i forbindelse med forhandlingerne, at det her forslag, ud over at man sænker renten og man fjerner noget fra nogle mennesker, som har en gæld, der er relativt lav, ikke er noget, der vender kurven eller knækker kurven. Nu siger ordføreren for Moderaterne, at det her knækker kurven. Er det Moderaternes opfattelse, at gælden til det offentlige vil falde som konsekvens af andet, end at man afskriver noget gæld og man sænker renten?

Kl. 14:50

Tredje næstformand (Karsten Hønge):

Ordføreren.

Kl. 14:50

Mohammad Rona (M):

Altså, det med renten kan jo selvfølgelig ikke stå alene. Det er de her fire tiltag, som er med til at få gældskurven til at knække. Så alene det bare at sætte renten ned med 4 procentpoint gør det ikke. Det gør jo bare det, at man kan betale og afdrage hurtigere, når man har en lav rente.

Kl. 14:51

Tredje næstformand (Karsten Hønge):

Spørgeren.

Kl. 14:51

Pernille Vermund (NB):

Min pointe drejede sig egentlig om de penge, man som udgangspunkt skylder staten; der bliver jo pålagt en rente, som nu bliver lavere, og der er nogle, der skylder så små beløb, at de bliver afskrevet, altså restbeløbet. Er det Moderaterne og ordførerens forventning til og udgangspunktet for det lovforslag, som bliver behandlet i dag, at hovedstolen, altså grundbeløbet, bliver mindre som konsekvens af det lovforslag, vi har her, eller vil det bare være en stagnering, hvis man tager den lavere rente og afskrivningen af de små beløb fra?

Kl. 14:51

Tredje næstformand (Karsten Hønge):

Ordføreren.

Kl. 14:51

Mohammad Rona (M):

Det tror jeg ikke jeg kan svare sådan helt entydigt på hvad vil betyde i forhold til stagnering. Det, jeg fastholder med hensyn til lovforslaget, er, at vi får knækket gældskurven ved de fire tiltag, der er.

Kl. 14:52

Tredje næstformand (Karsten Hønge):

Der er ikke ønsker om flere korte bemærkninger. Tak til hr. Mohammad Rona. Næste ordfører er hr. Sigurd Agersnap, SF.

Kl. 14:52

(Ordfører)

Sigurd Agersnap (SF):

Tak for ordet. Med lovforslaget her får vi jo omsat gældsaftalen fra sidste sommer til virkelighed. Det er altid godt, når det sker, og jeg vil også lade være med at trække spændingen videre. SF støtter selvfølgelig op om det lovforslag, som implementerer den aftale, vi har været med til at lave. Vi mener, at det er en god aftale, og vi mener også, at lovforslaget er en god implementering.

Gælden til det offentlige er steget i en årrække, og vi har 1,1 million borgere og 160.000 virksomheder, som tilsammen skylder det offentlige mere end 144 mia. kr. Det er så voldsomme tal, at man let kan blive en lille smule talblind, for tænk, hvad vi kunne få i den offentlige sektor, hvis vi fik indkradset bare halvdelen af det beløb. Det er 1.300 ekstra sygeplejersker om året i 100 år eller 60 år med minimumsnormeringer. Det er jo kæmpe tal. Og derfor er det også en bunden opgave for os og samfundet at forbedre gældsinddrivelsen og nedbringe gælden til det offentlige. Men på samme tid har vi også alt for mange socialt udsatte, som sidder fast i en helt udsigtsløs gæld. Og det er de to forhold og den balance, som for SF er afgørende i lovforslaget her og har været det i gældsaftalen. På den ene side er det afgørende, at vi kan forbedre og øge gældsinddrivelsen for dem, der har chancen for at betale. Det er jo derfor, vi er glade for, at man hæver lønindeholdelsen til 60 pct. for de højeste indkomster, og at man samtidig inddriver gæld på flere poster – sådan som der også var debat om lige før – men også, at man på den anden side hjælper dem, for hvem gælden i dag er udsigtsløs.

Det handler på den ene side om systemet – at vi skal have stoppet den voldsomt stigende gæld til det offentlige. Men på den anden side handler det også om mennesker af kød og blod. Det er mennesker, som hænger fast i en udsigtsløs gæld, og som til sidst giver op. Det er mennesker, som af en helt uoverskuelig gæld, som vokser hver måned, kan blive presset til for en stund måske også at give lidt op over for at forbedre deres tilværelse. De her mennesker hjælper vi ikke med at nedbringe gælden ved bare at skrue bissen på. Her skal vi hjælpe dem ud af en ond gældsspiral ved at give dem lidt mere overskud i en periode.

Derfor er vi i SF glade for, at vi med det her lovforslag halverer inddrivelsesrenten, som flere af de tidligere ordførere også har været inde på. Det gør det lettere for pressede borgere at blive gældfri og ikke se gælden vokse voldsomt på grund af renterne. Vi er glade for, at man i lovforslaget har en fornuftig progressivitet i lønindeholdelsen, som ikke rammer de laveste indkomster for hårdt, men som sagt stadig bidrager til en højere gældsinddrivelse. Og så er vi tilfredse med den nye ret og pligt-ordning, som giver en lovbestemt ret til gældseftergivelse efter objektive kriterier, eksempelvis hvis en person uden for arbejdsmarkedet gør en aktiv indsats for at komme i beskæftigelse eller gennemføre en uddannelse. Vi mener, at vi dermed sikrer en social balance i forslaget.

Samtidig øger vi den samlede gældsinddrivelse. Vi i SF mener selvfølgelig ikke, at man skal have gæld til det offentlige, og kan man betale, skal man betale. Derfor er vi glade for, at man styrker og hæver de maksimale afdragelsesprocenter, og vi er for, at man med forslaget udvider indsatsen til også at omfatte skyldnere med formuer og andre omsættelige aktiver. At flere personer og flere gældstyper omfattes af reglerne om lønindeholdelse, er også fornuftigt.

Vi i SF har samtidig med stor interesse læst høringssvarene, og vi er enige i, at både eftergivelsen af gæld og de individuelle vurderinger ikke må udmøntes med et uoverstigeligt bureaukrati i styrelserne. Det er helt afgørende, at det ikke bliver en blankettvang, og at blanketterne ikke bliver for hårde. Og derfor er vi også glade for at læse i høringssvarene, at man vil lade være med at indføre en blankettvang i forslaget.

Dertil vil jeg bare nævne, at vi er glade for en samlet gældsaftale, som jo også indeholder lidt flere penge til den fortsatte gældsrådgivning og en fokus på hjælp til folk, der har problemer med ludomani. Alt i alt ser vi i SF positivt på lovforslaget, og vi glæder os til debatten i udvalget.

Kl. 14:56

Tredje næstformand (Karsten Hønge):

Der er ingen korte bemærkninger, så tak til hr. Sigurd Agersnap. Næste ordfører er hr. Hans Kristian Skibby, Danmarksdemokraterne.

Kl. 14:56

(Ordfører)

Hans Kristian Skibby (DD):

Tak, hr. formand. Som andre ordførere var inde på, er det jo et lovforslag, som har været relativt længe undervejs. Der foreslås en forenklet model for lønindeholdelse, der skal udvide Gældsstyrelsens muligheder for at inddrive gæld fra skyldnere, både under og over lavindkomstsgrænsen. Ligeledes foreslås det med lovforslaget, at inddrivelsesrenten nedsættes med de omtalte 4 procentpoint, hvilket andre ordførere også har været inde på. Så foreslås der også den her nye ret og pligt-ordning for eftergivelse, så en skyldner får en lovbestemt ret til eftergivelse efter nogle objektive kriterier. Så er der ikke mindst også med den nye bagatelgrænse for inddrivelse af gæld mulighed for, at Gældsstyrelsen automatisk kan afskrive gæld fra skyldnere med en samlet gæld på under 200 kr. i et af inddrivelselsessystemerne. Det er alt sammen sådan set fornuftige tiltag.

Hvis man kigger på den praksis, der har været, den situation, der har været, den måde, som virksomheder og borgere har oplevet det på, har det jo været lidt komisk, må man nok indrømme. Gældsstyrelsen er bagud med sagsbehandlingen i forhold til fejlbehæftet gæld. Det er sådan nogle overskrifter, vi har kunnet notere os mange forskellige steder, også i danske medier. Gældsstyrelsen er bagud med sagsbehandlingen i forhold til fejlbehæftet gæld. Det betyder, at folk betaler nogle penge ind, for de vil gerne have deres gæld af vejen, og i 2022 f.eks. var der returgæld på 146 mio. kr. Det lyder jo flot, men det er faktisk nogle penge, som Gældsstyrelsen sendte tilbage til folk, der havde betalt deres gæld til det offentlige ind i håb om at kunne sige, at de nu var fri for den pågældende gæld. Men det var de ikke, for Gældsstyrelsen sendte bare pengene tilbage til dem og sagde: Nej, I skylder os stadig væk 146 mio. kr. Det er jo nutidens Anders And, er jeg nødt til at sige. Det er brandærgerligt. Og hvis man kigger på tallene, er det faktisk fordelt sådan, at i 2022 er det over 162.000 personer og virksomheder, der har oplevet den her fantasiverden. Tallet var i 2021 138.000, så det betyder faktisk, der har været en stigning, selv om man i flere år har erkendt, at der var et omfattende problem.

Årsagen, diagnosen har så været, når man spurgte i ministerier og andre steder: datafejl, datafejl, datafejl. Ikke alene er det jo en dårlig undskyldning, men det er bare sådan, det er. Folk har gerne villet betale deres gæld, men mange af dem har oplevet det som umuligt. Til gengæld har det været meget muligt for dem at opleve, at de kunne få lov til at få en rentetilskrivning på 9,9 pct. Så er det jo altid godt for folk at opleve det. Bliver det hele så bedre med det her lovforslag? Ja, det gør det. Det bliver bedre, og Danmarksdemokraterne støtter det også, men vi kommer slet, slet ikke i mål med det i forhold til det efterslæb og den rigide tilgang, der er til det, og hele oplevelsen for danske borgere og danske virksomheder. Der skal flere indsatser til, og det tror jeg også der var flere der var inde på tidligere. Der var bl.a. spørgsmål fra fru Pernille Vermund til andre ordførere, der var særdeles kendetegnende, nemlig at det er fuldstændig korrekt, at der også skal andre ting til. Vi prøver at råde lidt bod på nogle af de værste oplevelser, der har været, men vi kommer ikke med det her lovforslag endeligt i mål. Men det skal selvfølgelig ikke gøre, at vi ikke kan støtte lovforslaget. Danmarksdemokraterne støtter det, og vi støtter også, at der kommer yderligere initiativer.

Kl. 15:00

Tredje næstformand (Karsten Hønge):

Der er ingen korte bemærkninger. Tak til hr. Hans Kristian Skibby. Den næste ordfører er hr. Steffen W. Frølund, Liberal Alliance.

Kl. 15:00

(Ordfører)

Steffen W. Frølund (LA):

Tak, formand. En væsentlig hjørnesten i liberalismen er retssikkerhed. Når en borger møder det offentlige, skal det foregå i ordentlighed og i fairness for begge parter. Derfor er vi glade, når vi kan indgå i aftaler, som trækker tingene i en retning af mere fairness i borgernes møde med staten. Situationer, hvor borgere har haft gæld til skat, har nemlig været udsat for en massiv kritik og med rette: For der har været høje renter og meget små gældsposter, som ikke har kunnet betales tilbage, og uklare og arbitrære veje til gældssanering. Og disse ting afhjælper lovforslaget.

Det gælder også den anden vej, altså at korrekt gæld også skal indkræves uden for meget uden slinger i valsen, både for at staten ikke opbygger et kæmpestort gældsaktiv med tvivlsomme værdier over tid, men lige så meget for retssikkerhedens skyld. Borgere, som betaler deres skat korrekt, skal nemlig ikke kigge på, at andre borgere ikke gør det. På den måde er der både frihed og ansvar. At skatten så er for høj og for kompleks, kan vi arbejde på en anden dag. Meget af problematikken skyldes nemlig et meget komplekst skattesystem, og på den måde kan et komplekst skattesystem være en udfordring for retssikkerheden.

L 16 udmønter en aftale, som Liberal Alliance er en del af, og derfor støtter vi naturligvis op om forslaget. Så skulle jeg hilse fra Konservative og fra Alternativet og meddele, at de også støtter forslaget. De var desværre forhindret i at være her i dag, og rygterne går på, at det var noget med Irmas ophørsudsalg, måske.

Kl. 15:02

Tredje næstformand (Karsten Hønge):

Tak. Det var en forbrugeroplysning. Der er ingen korte bemærkninger. Tak til hr. Steffen W. Frølund. Den næste ordfører er fru Trine Pertou Mach, Enhedslisten.

Kl. 15:02

(Ordfører)

Trine Pertou Mach (EL):

Tak, formand. Lovforslaget her udmønter dele af den gældsaftale, som en række partier indgik sidste sommer. Det er en aftale, som Enhedslisten ikke er med i, og vi har derfor de samme forbehold over for det her lovforslag, som vi havde over for sidste års aftale, og som var det, der gjorde, at vi ikke var med i gældsaftalen og derfor i udgangspunktet heller ikke bakker op om det foreliggende lovforslag. Lad mig nævne nogle af de her forhold, og flere af de foregående ordførere har været inde på noget af det samme.

Forslaget medfører en øget lønindeholdelse for folk med en indkomst under lavindkomstgrænsen, og det kan vi grundlæggende ikke lægge stemmer til i Enhedslisten. Det kan vi ikke, fordi det er et element, der vil medføre, at der tages penge fra mennesker, som vitterlig ikke har nogen penge. Det kan godt være, at vi herinde i salen ikke vil mærke en forskel på 300-400 kr. om måneden, men det er der altså borgere her i landet som kan. Det er borgere, som i forvejen vender hver en mønt hver evig eneste måned, og deres budget kan simpelt hen ikke holde til denne øgede lønindeholdelse. Derudover vil forslaget medføre en øget inddrivelse af gæld fra borgere, hvor der ikke er perspektiv for, at de vil blive gældfrie. I Enhedslisten mener vi, at man i stedet for skulle lægge omdrejningspunktet et andet sted, nemlig i frivillige og individuelle låneaftaler, låneplaner og afdragsordninger, så de mest udsatte borgere her i samfundet får en plan, der passer til der, hvor de nu engang står.

Jeg vil også godt pege på et positivt element i forslaget, og det er nedsættelsen af inddrivelsesrenten, som flere ordførere også har været inde på forud for mig. Den aktuelle sats er ganske høj, og den er også urimelig over for borgere, som i forvejen har svært ved at nedbringe deres gæld, og med en høj rente bliver den gæld blot større, og det bliver i realiteten umuligt for dem nogen sinde at blive gældfri.

Så vil jeg tilbage til der, hvor vi er skeptiske: Den nye ret og pligt-ordning er vi ret nervøse for hvordan vil blive udmøntet og brugt i praksis. Med gældsaftalen blev aftalepartierne enige om, at der skal ske en øget gældseftergivelse over for udsatte borgere, men samtidig indfører man så den her ret og pligt-ordning. Vi er bekymrede for, om den ordning vil spænde ben for, at udsatte borgere får eftergivet deres gæld, selv om en inddrivelse vitterlig er håbløs, og at gælden i virkeligheden er med til at fastholde borgerne i en meget udsat position. Mange borgere her i landet, som modtager kontanthjælp, har desværre en høj gæld til det offentlige, og vi er særlig nervøse for, hvordan den ret og pligt-ordning vil ramme og påvirke disse borgeres ret til eftergivelse. Mange syge mennesker er langvarigt fanget i kontanthjælpssystemet – sådan er systemet i dag – hvordan vil ret og pligt-ordningen blive anvendt på disse mennesker? Flere af dem har ikke udsigt til en forbedret situation – de er så at sige i den forkerte boks i systemet – og hvordan vil det så påvirke deres ret til eftergivelse? Hvis det bliver situationen, at der faktisk ikke er nogen god hjælp i det perspektiv for dem, så vil situationen jo blive en negativ spiral for de her borgere, og det er noget af det, vi vil komme til at spørge grundigt ind til under udvalgsbehandlingen.

I aftalen fremgår det, at skatteministeren kommer til at tage initiativ til halvårlige orienteringer af aftalepartierne frem til 2025, og vi håber meget, at det også er noget, som man kan lægge ind i udvalget, så den brede kreds af Folketingets partier kan blive inddraget i de orienteringer, hvor status og fremdrift i aftalen vil blive drøftet. Det vil være godt politisk at kunne have nogle drøftelser, der ligger bredt forankret i Folketinget.

En sidste ting, vi vil opfordre til bliver fulgt tæt i udvalget, er Gældsstyrelsens tidligere angivelser af, at der allerede med den eksisterende lov er gode muligheder for gældseftergivelse, men at det i praksis kun bliver anvendt i en meget lille grad. Det mener vi der skal ændres på, sådan at praksis faktisk følger de intentioner, der er i aftalerne på området. Det er også noget, vi som sagt kommer til at følge tæt i udvalget, og jeg opfordrer kraftigt til, at det også rykker ind der og ikke alene i aftalekredsen.

Lad mig så som afrunding sige, at den aftale, som lovforslaget udmønter dele af, er en aftale, som Enhedslisten ikke er med i, og at vi af selv samme grund heller ikke kan bakke op om det forelagte lovforslag. Tak for ordet.

Kl. 15:07

Tredje næstformand (Karsten Hønge):

Der er ingen korte bemærkninger. Tak til fru Trine Pertou Mach. Næste ordfører er fru Samira Nawa, Radikale Venstre.

Kl. 15:07

(Ordfører)

Samira Nawa (RV):

Tak, formand. Jeg tror, vi alle kan blive enige om, at gæld til det offentlige selvfølgelig skal tilbagebetales, og det her lovforslag er et vigtigt bidrag til at få ryddet op i borgernes gæld. Det er jo del af en aftale, som flere har været inde på, og Radikale Venstre har også haft udsatte borgere for øje og som et opmærksomhedspunkt. Derfor vil jeg også fremhæve nogle af de elementer i aftalen, som netop har fokus på de udsatte borgere.

Inddrivelsesrenten halveres jo med det her lovforslag, men også forslaget om at give et ordentligt løft hele landet rundt til gældsrådgivning har en ret stor betydning for udsatte borgere, og det samme gælder også ret og pligt-ordningen, kan man sige, for de borgere, der gør en aktiv indsats og selv tager et initiativ til at forbedre deres livssituation; de kan få eftergivet deres gæld delvis. Så Radikale Venstre støtter lovforslaget. Tak.

Kl. 15:08

Tredje næstformand (Karsten Hønge):

Der er ingen korte bemærkninger. Tak til fru Samira Nawa. Næste ordfører er til stede i salen, og det er fru Pernille Vermund, Nye Borgerlige.

Kl. 15:08

(Ordfører)

Pernille Vermund (NB):

Tak, formand. Nærværende forslag er, som det er nævnt af andre, en udmøntning af en aftale, som er indgået blandt en række partier, og som Nye Borgerlige ikke var med i. At vi ikke var med, skyldes ikke, at vi ikke kan bakke op om det, der ligger i nærværende lovforslag, men skyldes, at vi ikke tror på, at det her løser det reelle problem. Jeg deler fuldstændig hr. Hans Kristian Skibbys betragtning af, at der skal mere til, og jeg er også glad for, at ordføreren for Liberal Alliance siger, at det her også handler om retssikkerhed, både i forhold til de borgere, som oplever et meget kompliceret skattesystem og et meget højt skattetryk, men også i forhold til den befolkning, der forventer, at alle betaler, hvad de skylder, og som oplever, at der er mennesker, der ikke betaler deres skat.

Forslaget her handler, som det er nævnt, om fire overordnede punkter. Det handler i høj grad om at hjælpe de mennesker, der er socialt udsatte og har svært ved at betale deres gæld, særlig fordi vi har en ekstremt høj rente på gæld i skattevæsenet. Den rente kommer ned. Det bakker vi i Nye Borgerlige op om; det har vi også gjort i andre lovforslag og beslutningsforslag, som er blevet fremsat, men som ikke er blevet gennemført, og det er vi glade for. Vi tror på, at det her vil gøre det lettere for de mennesker, der har svært ved at betale deres gæld, at komme ud af deres gæld til det offentlige og få lidt ro på tilværelsen.

Tilsvarende er der en forenkling i, at man jo fjerner gæld på småbeløb. Det virker helt skørt, at vi skal bruge offentlige lønmidler på at sidde og administrere menneskers gæld til det offentlige, når det er beløb, som er så små, at det nærmest ikke kan betale sig at inddrive den. I min egen forretning tror jeg nok at det ville være sådan en type beløb, som jeg ville sige til min revisor vi afskriver. Og det synes jeg selvfølgelig også man skal gøre i det offentlige, så man ikke bruger flere penge på at indkræve en gæld, end man får ud af at få den reduceret.

De øvrige punkter i forslaget her bakker vi også op om i Nye Borgerlige, men som sagt er de første to her reelle forbedringer i forhold til vilkårene for dem, der er socialt udsatte, og også en forbedring i forhold til den tåbelighed, vi oplever, når vi sidder derhjemme og pludselig får en opkrævning på 36 kr. eller 200 kr., eller hvad det måtte være. Men de sidste dele af forslaget tror vi simpelt hen ikke er nok til, at vi får løst det her problem. Dermed ikke sagt, at vi ikke støtter forslaget – det gør vi – men jeg synes, at man skal være opmærksom på, at der er massive problemer, både i skattevæsenet og også i forhold til inddrivelsen af gæld til det offentlige, og de problemer må ikke overses eller gemmes af vejen nu, og man må ikke tro, at problemerne er løst, bare fordi vi stemmer for det her. Dermed stemmer vi ja til forslaget, men lad os sørge for, at vi får det løst fra bunden. Tak for ordet.

Kl. 15:11

Tredje næstformand (Karsten Hønge):

Der er ingen korte bemærkninger. Tak til fru Pernille Vermund. Næste taler er fru Mette Thiesen, uden for grupperne.

Kl. 15:12

(Ordfører)

Mette Thiesen (UFG):

Tusind tak. Jeg har egentlig ikke så meget at tilføje i forhold til det, der er blevet sagt. Jeg synes, der er blevet sagt rigtig mange gode ting om det her lovforslag.

Jeg synes, at det er meget, meget fornuftigt, at der gives en håndsrækning til mennesker, for hvem den her gæld er fuldstændig uoverstigelig, og hvor man slet ikke kan betale af på andet end selve renterne og derved slet ikke kan se noget lys for enden af tunnellen i forhold til at komme ud af en meget, meget høj gæld. Så det forslag synes jeg er rigtig, rigtig positivt.

Jeg synes også, det er rigtig positivt, at man, som det også er nævnt flere gange tidligere, afskriver meget, meget små gældsbeløb i stedet for at blive ved og ved med at inddrive dem. Og som ordføreren for Danmarksdemokraterne tidligere sagde, har vi jo også set nogle ret grelle historier i medierne om mennesker, der egentlig gerne vil betale en gæld af og ikke får lov til det osv.

Så de her forenklinger synes jeg er ganske fornuftige, og jeg er sådan set også enig i det, der er blevet sagt hele vejen rundt, for jeg synes, det ville være ganske fornuftigt, at man også lige gik et skridt videre. Men det her ser ganske fornuftigt ud. Jeg har lige et par yderligere spørgsmål i forbindelse med behandlingen af det, men jeg synes, at det generelt ser rigtig godt ud og regner også med at bakke det op. Og jeg skulle hilse fra Dansk Folkeparti og sige, at de gør det samme.

Kl. 15:13

Tredje næstformand (Karsten Hønge):

Der er ingen korte bemærkninger. Tak til fru Mette Thiesen. Den næste er skatteministeren.

Kl. 15:13

Skatteministeren (Jeppe Bruus):

Tak for det, og tak for den meget positive modtagelse af det her lovforslag. Effektiv gældsinddrivelse er jo en forudsætning for tilliden til skattevæsenet. Det er ikke rimeligt, at andre borgere skal betale for dem, der ikke betaler deres gæld til det offentlige. Når gæld til det offentlige ikke bliver betalt, bliver finansieringen af de velfærdsydelser, som alle nyder godt af, udhulet, og tilliden til vores fælles skattevæsen lider et knæk. Som skatteminister er det derfor min opgave at sikre, at flere afdrager deres gæld. Samtidig er det vigtigt at sikre, at der er rimelige vilkår for skyldnere, og at udsatte skyldnere får hjælp. Det gælder ikke mindst i en tid, hvor forbrugerpriserne stiger, og hvor mange har brug for at møblere om i privatøkonomien, så de kan få det hele til at hænge sammen. Derfor er jeg glad for, at vi sidste sommer fik indgået en bred politisk aftale om at styrke den offentlige gældsinddrivelse frem mod 2030. Tak til SF, Radikale, Konservative, Liberal Alliance og Kristendemokraterne, som jo ikke er repræsenteret længere, men som var med, og også tak for de positive tilkendegivelser både fra Danmarksdemokraterne, fra Nye Borgerlige, fra Dansk Folkeparti og fra fru Mette Thiesen om også at støtte det her lovforslag.

Aftalen skal sikre, at flere afdrager på deres gæld, så færre har gæld til det offentlige. Samtidig har vi arbejdet meget med den sociale balance i aftalen. Vi skruer op, så skyldnere med de højeste indkomster skal betale lidt mere hver måned, og det beløb trækkes fra skyldnere med de allerlaveste indkomster, hvor vi jo i virkeligheden skruer en smule ned. Herudover vil renten, som det allerede er fremgået, blive nedsat, der bliver større mulighed for at eftergive gæld til socialt udsatte, og der afsættes 20 mio. kr. årligt fra 2024 til den frivillige gældsrådgivning, og det er et markant løft, i forhold til hvordan det ser ud i dag. Nogle af tiltagene kræver ikke lovgivning og er derfor faktisk allerede igangsat. Det gælder det øgede fokus på at eftergive udsatte skyldneres gæld og styrke gældsrådgivningen. Derudover arbejdes der på at styrke inddrivelsen af gæld hos virksomheder og borgere med store formuer, og endelig er det også vigtigt med en langsigtet plan for gælds- og opkrævningsområdet. Mere konkret er vi enige om, at oprydningen i de fejlramte gældsposter skal afsluttes, og at inddrivelsesområdet skal være normaliseret inden udgangen af 2030. Som et led i den plan foreslår vi allerede nu en bagatelgrænse for skyldnere med meget lav gæld. Derudover vil Gældsstyrelsen i højere grad afskrive udsigtsløs gæld, som alligevel ikke kan inddrives.

I aftalen er der, som det også er fremgået her i behandlingen, fire tiltag, der kræver lovgivning, og det er de tiltag, som gennemføres med det her konkrete lovforslag: en styrket lønindeholdelse og en ny model for lønindeholdelse. Lønindeholdelse er et af de mest effektive inddrivelsesværktøjer over for borgere. Det sikrer, at man som skyldner først får udbetalt sin løn, når man har afdraget sin gæld til det offentlige. Som led i at sikre, at flere afdrager på deres gæld, foreslår vi at erstatte de nuværende regler for lønindeholdelse med en forenklet model, der skal udvide mulighederne for at inddrive gæld hos skyldnere både under og over den såkaldte lavindkomstgrænse. Det betyder som sagt, at vi skruer op, så skyldnere med de højeste indkomster skal betale lidt mere hver måned. Omvendt skruer vi en lille smule ned for det beløb, der trækkes fra dem med de allerlaveste indkomster. Det sker, ved at vi for de laveste indkomster ikke længere indeholder et bestemt beløb, nemlig 400 kr., men i stedet anvender en procentsats. Så jo mindre man tjener, jo færre penge bliver der indeholdt pr. måned. Til gengæld vil flere komme til at mærke det, fordi alle skyldnere fremover skal afdrage på deres gæld uanset typen af gæld, man har til det offentlige. Det vil konkret betyde, at 113.000 flere skyldnere bliver omfattet af reglerne for lønindeholdelse. Det er selvfølgelig fortsat muligt for skyldnere at gøre indsigelse og klage for at få en individuel vurdering af, hvor meget skyldneren er i stand til at betale i forbindelse med lønindeholdelse.

Vi foreslår også, som det er fremgået, at nedsætte inddrivelsesrenten med 4 procentpoint, så det bliver nemmere for skyldnere at blive gældfri. Det skal hjælpe skyldnere, der har en stor rentebyrde og derfor svært ved at nedbringe deres gæld til det offentlige og blive gældfri. Hertil kommer, at den nuværende inddrivelsesrente er forholdsvis høj. Forslaget vil derfor bringe renten ned på et mere rimeligt niveau, og på den måde vil renterne ikke i samme omfang være med til at øge gælden.

Der er også en ny ret og pligt-ordning i aftalen og i lovforslaget. Det er en ordning, der indføres som en ny eftergivelsesordning, der skal hjælpe udsatte skyldnere. Ordningen skal sikre, at det kan betale sig at arbejde, så ingen bliver fastholdt uden for arbejdsmarkedet på grund af udsigtsløs gæld. Derfor foreslår vi, at skyldnere, der gør en indsats for at forbedre deres livssituation, så de kan afdrage på gælden til det offentlige, skal hjælpes ved at få eftergivet en del af gælden.

Kl. 15:18

Endelig foreslår vi, at Gældsstyrelsen skal kunne afskrive mindre gældsposter, hvis skyldners samlede gæld er under 200 kr. Forslaget skal ses i lyset af, at gruppen af skyldnere med lav gæld til det offentlige er vokset betragteligt siden 2019. Hovedparten af gældsposterne stammer fra renter og gebyrer, der f.eks. opstår, når en rykker betales et par dage for sent. Derudover er en stor del af gældsposterne ramt af dataproblemer, der gør, at gælden ikke kan inddrives på nuværende tidspunkt. Formålet med at reducere antallet af småskyldnere understøtter samtidig, at myndighederne således skal bruge ressourcerne effektivt.

Afslutningsvis vil jeg bare gerne takke for de gode og konstruktive bemærkninger, der har været. Der er også blevet spurgt til ikrafttrædelsesdato, og om den kan udskydes. Henset til vinterferien og en kort måned giver det god mening. Derfor vil jeg stille et ændringsforslag, der udskyder lovens ikrafttrædelsestidspunkt med 1 måned til den 1. april 2023.

Jeg ser frem til en konstruktiv videre behandling af lovforslaget og vil selvfølgelig bestræbe mig på at svare på de spørgsmål, der bliver stillet. Tak.

Kl. 15:19

Tredje næstformand (Karsten Hønge):

Der er ønske om en kort bemærkning. Fru Pernille Vermund, Nye Borgerlige.

Kl. 15:19

Pernille Vermund (NB):

Tak for det. Jeg står her med en graf, som er blevet udleveret i forbindelse med forhandlingerne om aftalen, og grafen viser, at hvis ikke man gør noget, vil gælden til det offentlige i 2030 fremskrevet være 166 mia. kr. Når vi så sænker renten, hvilket vi i Nye Borgerlige bakker kraftigt op om, falder gælden med ca. 26 mia. kr., altså i nutidskroner. De tiltag, der i øvrigt er i forslaget her, som vi lovbehandler i dag, altså lønindeholdelsen, reducerer udelukkende gælden med 3 mia. kr. frem mod 2030 – altså 3 mia. kr. frem mod 2030.

For det første vil jeg høre ministeren, om ministeren mener, at det er tilstrækkelig ambitiøst. Og for det andet tænker jeg, hvor langt ud i fremtiden vi skal, før gælden til det offentlige rammer et 2015-niveau. For det her er jo, som ministeren også siger, ikke noget, der er kommet over lang tid; det er noget, der er sket på relativt kort tid. Dermed burde vi også på relativt kort tid kunne reducere gælden. Men hvor langt ud i fremtiden skal vi for at nå 2015-niveau, hvis man nøjes med det her forslag?

Kl. 15:21

Tredje næstformand (Karsten Hønge):

Ministeren.

Kl. 15:21

Skatteministeren (Jeppe Bruus):

Det sidste er jeg simpelt hen ikke i stand til at svare på lige heroppe fra talerstolen. Men det svarer jeg selvfølgelig gerne på skrift på. Men principielt kan du sige, at renten bidrager, men det gør det, at alle skal betale på deres gældsposter, også. Det gør lønindeholdelsesmodellen også, og det er rigtigt, at vi sætter procenten op fra 40 til 60 pct.

Er det så tilstrækkelig ambitiøst? Ja, altså, det ambitiøse kunne jo selvfølgelig være at tage 100 pct. af folks løn, så de ikke fik udbetalt en krone, men at vi indeholdt det hele. På den måde kan man jo altid være mere ambitiøs. Men at vi for dem, der skylder mest og har de højeste indkomster, tilbageholder 60 pct. af lønnen, inden de får det udbetalt, synes jeg jo er ret voldsomt. Jeg tror, de færreste ville synes, det var uambitiøst. Jeg anerkender, at der kan være plads til det modsatte synspunkt. Men det er jo ret meget af ens løn, man så får tilbageholdt.

Når det her vokser eksplosivt, er det jo, fordi det gamle inddrivelsessystem brød sammen og vi nu er i gang med at bygge et nyt og vi først er inde i en normalisering af det i 2030. Så vi reparerer jo på nogle alvorlige fejldisponeringer, i forhold til hvad man havde tænkt med det gamle inddrivelsessystem.

Kl. 15:22

Tredje næstformand (Karsten Hønge):

Spørgeren.

Kl. 15:22

Pernille Vermund (NB):

Jeg kan godt forstå, at ministeren ikke vil svare på, hvornår vi er nede på 2015-niveau. Jeg kan huske, da man gik i både grundskolen og gymnasiet og indimellem fik udleveret millimeterpapir. Der var der grafer, der endte så langt uden for papirets rækkevidde, at man sagde, at det nærmest var uendeligt. For mig vidner det jo også om, at det ikke er gjort med det her. Altså, at lønindeholdelsen bidrager med 3 mia. kr. ifølge ministeriets egne tal frem mod 2030, vidner jo om, at vi må gøre noget andet. Vi mener ikke i Nye Borgerlige, at det er at øge procenten i forhold til lønindeholdelse. Men vi er altså landet med verdens højeste skattetryk. Hvis nu borgerne fik lov til at beholde lidt flere af deres egne penge selv, var det måske muligt at blive hurtigere gældfri til det offentlige. Det er bare et bud.

Kl. 15:22

Tredje næstformand (Karsten Hønge):

Ministeren.

Kl. 15:22

Skatteministeren (Jeppe Bruus):

Jamen jeg er da glad for den konstruktive tilgang. Jeg havde egentlig håbet, at Nye Borgerlige så havde været med, da vi lavede aftalen, og var blevet ved bordet og havde gjort deres indflydelse gældende. Men der var meldingen på det tidspunkt, at det ønskede man ikke. Jeg er glad for, at I i Nye Borgerlige nu støtter den aftale, der ligger, og jeg anerkender, at der er plads til synspunkterne. Men vi har faktisk lavet en aftale her med hinanden, som handler om at normalisere både inddrivelsesområdet, altså det, der ligger i Gældsstyrelsen, men også opkrævningen, der ligger i Skattestyrelsen, som jo også er en del af det, der foregår her, og som skal være med til at barbere nogle af de bunker ned, som i dag ligger og hober sig op, fordi vi er i gang med at bygge et nyt system, da det gamle ikke fungerede.

Kl. 15:23

Tredje næstformand (Karsten Hønge):

Der er ikke flere, der har bedt om ordet. Tak til skatteministeren.

Forhandlingerne er afsluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 15:23

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, torsdag den 2. februar 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:24).


13. møde

Tirsdag den 7. november 2023 kl. 13.00

Dagsorden

1) Udvidet spørgetime med statsministeren.

2) Spørgsmål om fremme af forespørgsel nr. F 8:

Forespørgsel til udlændinge- og integrationsministeren om Udrejsecenter Kærshovedgård.

Af Mikkel Bjørn (DF) m.fl.

(Anmeldelse 03.11.2023).

3) Spørgsmål om fremme af forespørgsel nr. F 9:

Forespørgsel til udenrigsministeren om at afhjælpe gidselsituationen i Gazastriben.

Af Peter Kofod (DF) m.fl.

(Anmeldelse 03.11.2023).

4) Spørgsmål om fremme af forespørgsel nr. F 10:

Forespørgsel til statsministeren og statsministeren om konsekvenser for Danmarks relation til andre landes efterretningstjenester i relation til den kommende undersøgelse af FE-sagen.

Af Peter Kofod (DF) m.fl.

().

5) Spørgsmål om meddelelse af orlov til og indkaldelse af stedfortræder for medlem af Folketinget Peder Hvelplund (EL).

6) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Peder Hvelplund (EL).

7) 2. (sidste) behandling af beslutningsforslag nr. B 21:

Forslag til folketingsbeslutning om Danmarks tilslutning på mellemstatsligt grundlag til Europa-Parlamentets og Rådets direktiv (EU) 2023/977 af 10. maj 2023 om udveksling af oplysninger mellem medlemsstaternes retshåndhævende myndigheder og om ophævelse af Rådets rammeafgørelse 2006/960/RIA.

Af justitsministeren (Peter Hummelgaard).

(Fremsættelse 24.10.2023. 1. behandling 27.10.2023. Betænkning 02.11.2023).

8) 1. behandling af lovforslag nr. L 51:

Forslag til lov om ændring af selskabsloven, lov om skifte af dødsboer, værgemålsloven, retsplejeloven og forskellige andre love. (Digital behandling af tvangsopløsningssager og dødsboskiftesager, øget antal byretsdommere, anerkendelse af juridiske eksamener fra Det Forenede Kongerige Storbritannien og Nordirland, terminaladgang til indkomstregisteret for Familieretshuset i værgemålssager m.v.).

Af justitsministeren (Peter Hummelgaard).

(Fremsættelse 11.10.2023).

Kl. 13:00

Formanden (Søren Gade):

Mødet er åbnet.

Det første punkt på dagsordenen er:

1) Udvidet spørgetime med statsministeren.

Kl. 13:00

Formanden (Søren Gade):

Jeg giver ordet til statsministeren for en indledende redegørelse, og så går vi videre med spørgsmålene fra partilederne. Spørgeren og statsministeren har begge op til 2 minutters taletid. Herefter følger to opfølgende spørgsmål, hvor spørgeren og statsministeren hver gang har 1 minuts taletid.

Vi starter i dag, når vi kommer dertil, med spørgsmål fra Tingets medlemmer, som er valgt i Grønland og på Færøerne, og jeg kan derfor oplyse, at der vil kunne komme indlæg på grønlandsk eller færøsk. I disse situationer vil spørgeren få udvidet taletid til at oversætte.

Jeg giver nu ordet til statsministeren for en indledende redegørelse. Værsgo.

Kl. 13:00

Statsministeren (Mette Frederiksen):

Tak for det. For få timer siden præsenterede vi i regeringen vores 2030-plan. Det er en samlet plan, der skal ruste Danmark til fremtiden. Den skal først og fremmest sikre en bedre økonomi i velfærdssamfundet. Det er der hårdt brug for. Derfor vil regeringen for det første frem mod 2030 investere massivt i vores velfærd – 32 mia. kr – til et bedre sundhedsvæsen, psykiatri, børn og unge, uddannelse og en bedre ældrepleje til jer, der har bygget vores samfund. For det andet vil regeringen fortsætte med at skabe arbejdspladser og sikre den grønne omstilling. Vores samfund bygger på en høj arbejdsmoral, og derfor kommer der nu skattelettelser til danskere, der er i arbejde. For det tredje skal vi i Danmark ligesom mange af vores allierede bruge markant flere penge på forsvar og sikkerhed. Fra nu af vil vi bruge 2 pct. af bnp på at forsvare os selv og vores værdier, så vi endelig lever op til NATO's forpligtelser.

I en samlet 2030-plan er der prioriteret mange andre initiativer. Lad mig bare her også fremhæve en forhøjet ældrecheck til de pensionister, der har mindst. Vi ser nu frem til forhandlinger med Folketingets partier. Jeg ser også frem til debatten i dag, bl.a. med de nordatlantiske mandater, der er her. Må jeg ikke indledningsvis sige stort tillykke til fru Aki-Matilda Høegh-Dam, som i dag har modtaget en pris for den modige tale, der blev holdt på grønlandsk her i salen. Den tale er kåret som årets danske tale i 2023 og har jo, som I ved, allerede nu skabt bedre muligheder for, at man kan tale grønlandsk og færøsk, også fra Folketingets talerstol.

Så vil jeg gå til et emne, som optager hele verden, nemlig den ulykkelige situation i Israel og Gaza. For 1 måned siden vågnede Israel op til et bestialsk terrorangreb. Aldrig siden holocaust er så mange jøder slået ihjel på kun én dag. Siden da er tusindvis af andre mennesker også blevet dræbt og såret. Vi ser forfærdelige billeder fra flygtningelejre og fra bombede områder i Gaza: civile, der lider, og kvinder og børn, der betaler den højeste pris. Og så er der dem, der er taget til fange, herunder formodentlig en dansker, som på brutal vis er blevet bortført af fanatiske militarister. Det er uskyldige ofre, der frygter for deres liv, og som er bange, også for  deres pårørendes liv. Det er hjerteskærende.

Min og regeringens holdning er klar: Israel har ret til at forsvare sig selv, og der er absolut intet, der kan retfærdiggøre Hamas' angreb på Israel – intet. Samtidig skal Israel overholde international ret og beskytte civilbefolkningen. De mange civile i Gaza har akut brug for hjælp. Forholdene er frygtelige. Der mangler mad, vand, medicin og brændstof. Derfor har Danmark besluttet sig for at sende ekstra 50 mio. kr. til humanitær hjælp i Gaza, og vi er også villige til at gøre mere. Humanitære pauser i den her krig er nødvendige. Alle børn fortjener sikkerhed og tryghed i Israel og i Gaza. Derfor må vi også som verdenssamfund insistere på en fremtidig tostatsløsning, så der en dag kan komme fred.

Den konflikt, vi ser nu i Mellemøsten, trækker også spor ind i vores eget samfund. Igen er der jøder, der ikke kan være trygge på gaden i Europa. Man gemmer sin kalot og sine religiøse tegn væk, både til og fra synagogen, men også i alle mulige andre situationer. Det sker i Danmark på gaden i København. Det er forfærdeligt, og det er uacceptabelt, og vi svigter det løfte, vi gav efter anden verdenskrig. Danmark har i generationer været et af verdens fredeligste samfund, og det er der simpelt hen ikke nogen der skal få lov til at ødelægge. Forudsætningen for, at der er fred i Danmark, er, at der også er fred i Europa, og derfor skal der være en kraftig appel til, at alle i Danmark bliver ved med at bakke op om vores ukuelige støtte til Ukraine. Tak for ordet.

Kl. 13:04

Formanden (Søren Gade):

Tak for det. Den første, der får ordet og stiller spørgsmål til statsministeren, er fru Aki-Matilda Høegh-Dam, Siumut. Værsgo.

Kl. 13:05

Spm. nr. US 1

Aki-Matilda Høegh-Dam (SIU):

Tak. Det bliver på begge sprog.

[Taleren talte grønlandsk] ... Og så den danske. Grønland ønsker fuld udenrigspolitisk kompetence, men dette bliver begrænset med argumenterne om grundlovens fortolkning. Der bliver netop refereret til det, der står i grundlovens § 19: »Kongen handler på rigets vegne i mellemfolkelige anliggender«. Der står jo helt konkret, at det er den danske regering, som taler på vegne af hele kongeriget om statens udenrigspolitiske beslutninger og holdninger. Med andre ord er det den udenrigspolitik, som Danmark melder ud, som de facto også er Grønlands indirekte officielle udenrigspolitik. Eller er det det?

Da krigen i Ukraine for alvor begyndte i 2021, var det ikke alene den danske regering, som udtrykte sin holdning, for også formanden for naalakkersuisut udtrykte Grønlands officielle holdning. Begge lande fordømte Ruslands invasion af Ukraine. Dette faktum gav ingen anledning til drøftelser eller større diskussion, idet Danmark og Grønland udtrykte samme holdning, som Danmark først og fremmest allerede havde delt. Men det giver anledning til også at spørge, om Grønland så egentlig har ret til egen holdning om mellemfolkelige anliggender eller udenrigspolitik, også i de tilfælde, hvor landene måske ikke altid er på samme linje.

Kan statsministeren redegøre for, om Grønland har ret til at ytre sig om mellemfolkelige anliggender, selv om disse ytringer ikke nødvendigvis altid er på samme linje, som den danske regering har meldt ud, eller er det således, at det er den danske regering, der først og fremmest sætter linjen for kongerigets udenrigspolitik, som Grønland derfor først må sige noget om, når holdningerne ikke afviger fra hinanden?

Kl. 13:09

Formanden (Søren Gade):

Statsministeren med et svar på 2 minutter.

Kl. 13:09

Statsministeren (Mette Frederiksen):

Tak for spørgsmålet. For det første vil jeg glæde mig over, at der har været en meget, meget klar holdning fra både Grønland og Færøerne til krigen i Ukraine. Det er på den her slags spørgsmål altid svært at give et udtømmende svar. Spørgeren starter selv med at tage udgangspunkt i det juridiske. Det er grundloven, der danner rammen for rigsfællesskabet, ligesom det er grundloven, der er hele udgangspunktet og fundamentet for alt, hvad vi foretager os her i Folketinget. Så når der bliver spurgt til det juridiske, må spørgsmålet stilles mere konkret, hvis man skal kunne svare, og så vil det nok skulle stilles på skrift. Men jeg ved, at spørgeren er helt bekendt med, hvilke regler grundloven definerer i forhold til det udenrigspolitiske. Og det er helt rigtigt, at udenrigspolitikken føres af kongeriget, ikke af de tre lande.

Kl. 13:10

Formanden (Søren Gade):

Spørgeren.

Kl. 13:10

Aki-Matilda Høegh-Dam (SIU):

[Taleren talte grønlandsk].

Så kommer den danske oversættelse:

Tak til statsministeren for svaret, og det, der bliver nævnt af statsministeren omkring grundloven, er jo fuldstændig korrekt. Det er jo således, at vi også tolker grundloven ud fra nogle forskellige sædvaner og nogle forskellige måder, man skal forstå det på – derfor også mit spørgsmål og min undren, for der har netop været nogle tilfælde, hvor man også har kunnet sige noget om udenrigspolitik, men det kan vi måske tage på et andet tidspunkt.

Men kan man måske venligst beskrive den proces, hvori Danmark og Grønland samarbejder, bl.a. inden for udenrigspolitik? Nu ved vi jo også, at der er kommet et koordinationsudvalg. Bliver det eventuelt også noget, man bruger eller har til hensigt at bruge i spørgsmål om udenrigspolitik for netop at sikre, at den udenrigspolitik, der bliver ført for hele kongeriget, er noget, som hele kongeriget også kan stå ved?

Kl. 13:12

Formanden (Søren Gade):

Statsministeren.

Kl. 13:12

Statsministeren (Mette Frederiksen):

I den nu tidligere regering valgte vi at nedsætte et koordinationsudvalg sammen med naalakkersuisut og Lagtinget, fordi vi ønsker en stærkere koordinering og vi ønsker en fortættende dialog, et rum, hvor vi også kan dele nogle af de dilemmaer, som verden står over for nu. Verden er blevet mere urolig, udenrigspolitikken fylder mere, og jeg kan bekræfte, at der er et ønske fra både færøsk og grønlandsk side om at spille en større rolle på den udenrigspolitiske scene. Derfor har vi lavet et koordinationsudvalg. Det har nu været i gang i et par år, og vi diskuterer jo hele tiden, hvordan vi kan gøre samarbejdet endnu bedre, og der diskuterer vi udenrigspolitik, men også forsvars- og sikkerhedspolitik, og de tre ting kan jo, som verden ser ud i dag, ikke adskilles fra hinanden. Det er jo et samarbejde mellem, kan man sige, de tre hovedstæder, altså de tre regeringer. Det er noget, jeg personligt sætter meget, meget højt, og det er noget, alle tre parter prioriterer meget højt, så vi stiller med alle de ansvarlige ministre hver gang, ligegyldig hvor mødet finder sted. Og jeg synes, det er et ret stærkt bevis på et fælles ønske om en større gensidig respekt og et større ligeværd i rigsfællesskabet.

Kl. 13:13

Formanden (Søren Gade):

Spørgeren.

Kl. 13:13

Aki-Matilda Høegh-Dam (SIU):

[Taleren talte grønlandsk].

Det vil sige:

Tak for det første. Det er jo således, at når vi snakker om kongeriget, skal vi huske, at vi, når vi snakker til internationale fora på vegne af hele kongeriget, også skal være sikre på, at vi så vidt som muligt kan sikre os, at det er noget, hele kongeriget kan stå ved. Så jeg håber da også, at det er noget, man kan tage med sig, idet det er noget, der måske ikke har været det mest sædvaneretlige, men som man måske kan bruge koordinationsudvalget til fremover.

Kl. 13:14

Formanden (Søren Gade):

Statsministeren.

Kl. 13:14

Statsministeren (Mette Frederiksen):

Det er jo helt rigtigt, at hvis man går tilbage og ser på det, har der ikke været det samme ønske fra tidligere regeringer om den inddragelse og det meget, meget tætte samarbejde, og det er jo noget nyt, vi er begyndt på. Jeg oplever egentlig, at alle tre regeringer er glade for det. Det er et rum, vi har behov for at have med hinanden under alle omstændigheder, fordi Arktis, det høje nord, også ændrer karakter; spændingerne tager til, og det globale blik ind i Arktis er også et andet blik end det, vi historisk har været vant til. Så af mange grunde, synes jeg selv, er det, at vi har fået et koordinationsudvalg, det rigtige at gøre. Og som jeg har givet udtryk for ved mange andre lejligheder, er jeg villig til hele tiden at forny, forandre og modernisere vores rigsfællesskab ud fra de ønsker, der måtte være i de tre lande.

Kl. 13:15

Formanden (Søren Gade):

Tak for det, og det afslutter spørgsmålet. Vi siger tak til fru Aki-Matilda Høegh-Dam fra Siumut.

Jeg byder nu velkommen til fru Aaja Chemnitz fra Inuit Ataqatigiit.

Kl. 13:15

Spm. nr. US 2

Aaja Chemnitz (IA):

Mange tak, og tak for ordet. Under åbningsdebatten gav statsministeren udtryk for, at hun gerne vil gøre op med det her ulige magtforhold, som der er mellem Grønland og Danmark. Et ligeværdigt samarbejde mellem vores lande er en mærkesag for Inuit Ataqatigiit, og det står også i præamblen til selvstyreloven, som er grundlaget for det politiske samarbejde mellem Grønland og Danmark. I regeringsgrundlaget fremgår det også, at alle forhandlinger om Grønland skal indbefatte Grønlands deltagelse – intet om Grønland uden Grønland. I de mere end 8 år, hvor jeg har repræsenteret Grønland i Folketinget, har jeg heldigvis også kunnet se en klar forbedring i inddragelsen af Grønland. Vi sidder med i forhandlinger, som handler om os, og selv om vi ofte bliver inddraget lidt for sent og måske lidt for lidt, er det vigtigt, at det grønlandske perspektiv altid bliver husket. Vi er på ingen måder i mål, men vi er på vej.

 Derfor er det positivt, at statsministeren anerkender, at der er et ulige magtforhold, for det er der. Alt for mange beslutninger om vores land træffes med alt for lidt kendskab til Grønland. Indimellem lever vi politikere i vores egen boble; vi glemmer lidt den virkelighed, der findes derude. Rigtig mange grønlændere holdes udenfor arbejdsmarkedet i Danmark; mange studerende bliver diskrimineret på uddannelsesstederne rundtomkring i Danmark. Og der er en grund til, at vi siger: Intet om Grønland uden Grønland. Det er, fordi der er et stykke arbejde, vi skal gøre; vi har oplevet det modsatte i mange år.

Hvordan kan vi skabe et mere lige magtforhold, når borgerne oplever at blive ekskluderet fra fællesskabet? Og hvordan bygger vi bro mellem vores velmenende politiske målsætninger og til det omgivende samfund, så det ikke bare er noget, der foregår herinde, men også er noget, der foregår ude i virkeligheden? Derfor vil jeg spørge statsministeren: Hvilke eksempler kan statsministeren komme med på et ulige magtforhold mellem Grønland og Danmark, når statsministeren henviser til det i åbningsdebatten? Og hvordan vil statsministeren gøre op med det ulige magtforhold, der er?

Kl. 13:17

Formanden (Søren Gade):

Statsministeren.

Kl. 13:17

Statsministeren (Mette Frederiksen):

Man kan sige, at der historisk selvfølgelig har været et ulige magtforhold. Altså, det er et gammel koloniforhold, og det er af natur meget, meget skævt. Jeg har det jo grundlæggende sådan, at jeg godt forstår ønsket om selvstændighed. Hvornår det ønske så måtte materialisere sig, er for mig at se et grønlandsk anliggende, men jeg forstår det godt. Jeg har det faktisk i sådan, at hvis man prøver at forestille sig et land med en befolkning, der ikke har et ønske om selvstændighed, så ville jeg selv synes, det var mere mærkeligt, end hvis man havde ønsket. Sådan er mit værdimæssige udgangspunkt, og derfor har jeg relativt let ved at gå ind i en dialog om, hvordan vi så sikrer den ligeværdighed. Det er jo både en institutionel og en kulturel og en politisk lighed, vi taler om. Jeg synes, vi er kommet rigtig, rigtig godt på vej med det politiske. Vi har et meget, meget tættere samarbejde; vi kender hinanden bedre, vi bruger mere tid sammen. Og det giver jo en anden form for respekt og ligeværdighed.

Vi har jo haft lejlighed til at diskutere det før, men jeg tror, vi har nogle udfordringer i den danske kultur omkring grønlændere. Der er jo rigtig, rigtig mange med grønlandske rødder, der bor i Danmark enten i dele af deres liv eller det meste af deres liv, og rigtig mange mennesker har gode oplevelser med at være i Danmark. Der er adgang til uddannelse, man kan få et arbejde, og man kan leve sit liv her. Men der er også diskrimination, fordomme, og der bliver sagt ting, som ikke er rigtige. Selv hos vores unge generation hører man ord, som jeg ikke en gang har lyst til at gengive her i Folketingssalen, og det er et fælles ansvar at gøre op med det og gå op imod den kultur. Det kan vi ikke lovgive os ud af. Det er et kulturelt valg, vi træffer, om, hvordan vi møder hinanden.

Så når jeg har været meget optaget af at gøre vores samarbejde tættere mellem de tre hovedstæder og de tre regeringer og jo selv taler om tre lande og tre folk, så er det forhåbentlig også et bidrag fra min side til at få skabt et mere ligeværdigt forhold.

Kl. 13:19

Formanden (Søren Gade):

Spørgeren.

Kl. 13:19

Aaja Chemnitz (IA):

Tak for svaret. Man kan sige: Ja, der er et fælles ansvar i forhold til at italesætte det, men det er meget klart, at det jo er statens ansvar at ændre den strukturelle forskelsbehandling, der er. For nylig udkom Institut for Menneskerettigheder med en rapport om grønlandske studerende i Danmark, som viser, at 73 pct. af de grønlandske studerende møder fordomme. Hver femte oplever negativ forskelsbehandling, når de skal deltage i gruppearbejde, og når de søger praktik eller job. Og ILO's konvention 169 forpligter den danske stat til at udligne de uddannelsesmæssige barrierer, som grønlændere i Danmark oplever.

I dialogen med ministrene i statsministerens regering oplever jeg, at ansvaret og forpligtelserne affejes med allerede igangværende initiativer, som enten ikke har vist sig effektive, eller som har været meget lang tid undervejs. Et eksempel er trivselskommission, et andet er den nationale handlingsplan mod racisme, og vi har stadig væk til gode at se et målrettet initiativ, som retter sig direkte mod at fjerne diskrimination mod grønlændere i Danmark. Er det noget, som statsministeren vil tage på sig?

Kl. 13:20

Formanden (Søren Gade):

Statsministeren.

Kl. 13:20

Statsministeren (Mette Frederiksen):

Jeg synes altid, der skal være en åbenhed, i forhold til om der er noget, vi kan gøre endnu bedre i de initiativer, der er i gang. Jeg tror, man skal skelne her. Altså hvis et menneske med grønlandske rødder oplever at blive diskrimineret i forbindelse med jobsøgning på grund af etnicitet, har vi jo faktisk en ret klar lovgivning: Det må man ikke. Det andet eksempel, der bliver brugt her, er gruppearbejde. Det er jo ikke noget, vi kan lovgive om. Her er vi inde at røre ved noget kultur, hvor politik har sine begrænsninger, men hvor alle os, der sidder her i salen, jo har et særligt et ansvar for at gå op imod de fordomme og få givet et mere korrekt billede af, hvad det vil sige at komme fra Grønland og leve hele eller dele af sit liv i Danmark. Så jeg synes, det er et vigtigt indsatsområde, og hvis der er hjørner af lovgivningen, der ikke er gode nok, så synes jeg bestemt, vi skal kigge på det.

Kl. 13:21

Formanden (Søren Gade):

Spørgeren.

Kl. 13:21

Aaja Chemnitz (IA):

Tak. Der er i hvert fald ingen tvivl om, at der ikke er den ligebehandling, som man godt kunne tænke sig, og der er heller ikke mekanismer til at kunne handle på det. Det har ikke nogen konsekvenser, og det ændrer heller ikke ved, det er statens ansvar at leve op til de internationale konventioner og de menneskerettigheder, der er for grønlændere i Danmark.

Et andet område er, at danske børn og unge ikke ved særlig meget om Grønland, og den uvidenhed er også med til at fastholde de her fordomme, der er omkring grønlændere. Et stort ønske fra vores side, fra Inuit Ataqatigiits side, er jo at sikre, at der er langt mere undervisning om det moderne Grønland i danske folkeskoler og gymnasier. Og det bliver sådan set understreget af en undersøgelse, som vi har fået afsat penge til, hvor de danske unge mener, at ordet misbruger er det, de forbinder allermest med grønlændere. Så derfor vil jeg spørge statsministeren, om man er villige til at give de beføjelser, dvs. herunder også i et skoleforlig, og være opmærksom på grønlændere. For der er virkelig rigtig mange fordomme i forhold til grønlændere i Danmark, som vi gerne vil gøre op med for at kunne sikre, at det her ulige magtforhold forhåbentlig også bliver ændret i fremtiden.

Kl. 13:22

Formanden (Søren Gade):

Statsministeren.

Kl. 13:22

Statsministeren (Mette Frederiksen):

Jeg vil sige et par ting. Altså, for det første synes jeg, vi skal holde fast i, at langt de fleste med grønlandske rødder, der bor i Danmark, har et godt liv her. De er kommet hertil frivilligt, vil gerne være her, har et godt arbejde, går i skole, lever et godt liv. Det synes jeg er vigtigt at holde fast i.

For det andet synes jeg ikke, det er mig, der i Folketingssalen skal stå og definere, hvad det er, der skal undervises i konkret i folkeskolen. Det har vi en folkeskoleforligskreds til, som vi i øvrigt fra regeringens side mener skal gå et skridt væk fra folkeskolen, fordi vi egentlig har ret stor tillid til, at lærerne sammen med en skolebestyrelse og en skoleleder og elever og forældre er de bedste til at lave vores folkeskole lokalt.

Jeg tror til gengæld, det er rigtigt, at rigtig, rigtig mange danskere mangler oplysning om det moderne Grønland, og det må vi jo sådan kontinuerligt have en snak om, hvordan vi kan tilvejebringe. Og der tror jeg i øvrigt, at spørgeren er en af de bedste til at være med til at formidle det.

Kl. 13:23

Formanden (Søren Gade):

Tak for det, og det afslutter spørgsmålet. Vi siger tak til fru Aaja Chemnitz fra Inuit Ataqatigiit.

Jeg giver nu ordet til fru Anna Falkenberg fra Sambandsflokkurin. Værsgo.

Kl. 13:24

Spm. nr. US 3

Anna Falkenberg (SP):

Tak for ordet. Jeg vil starte med at komme ind på nogle af de emner, som de tidligere spørgere også har været inde på, nemlig det, at statsministeren i sin åbningstale for et par uger tilbage sagde, at rigsfællesskabet skal bestå af et ligeværdigt samarbejde mellem tre lande, tre folk og tre regeringer. Det er en positiv indstilling, hvis jeg selv skal sige det, og jeg brugte nemlig også noget af min taletid ved åbningsdebatten på at drøfte det her emne. Og som jeg læser det og forstår det, så er det, at den her regering vil og tør tænke rigsfællesskabet på en anden og mere tidsvarende måde, end man før har gjort. For jeg tror virkelig, der er et behov for, at vi ser på rigsfællesskabets konstruktion, for at rigsfællesskabet skal kunne bestå i fremtiden.

Så jeg vil gerne bede statsministeren om at uddybe, hvad det er for nogle ændringer, statsministeren mener der skal til, for at den her vision virkelig kan blive ført ud i livet, og om statsministeren kan sætte nogle ord på, hvordan regeringen vil forholde sig til en ændring af rigsfællesskabet, der giver Færøerne og Grønland et større udenrigspolitisk råderum.

Kl. 13:25

Formanden (Søren Gade):

Statsministeren.

Kl. 13:25

Statsministeren (Mette Frederiksen):

For det første tror jeg ikke, det er mig, der skal definere, hvad der er det rigtige for rigsfællesskabet, det er nok en selvstændig pointe i sig selv, at det er de tre lande. Vi har haft et rigsfællesskab i mange år, men det er klart, at landene udvikler sig, at verden udvikler sig, og at tro på, at rigsfællesskabet så kan stå som sådan et fast holdepunkt, der ikke forandrer sig, vil selvfølgelig i bedste fald være naivt og i værste fald nok i virkeligheden med en illusion født i sig.

Så for mig er det her jo en del af en debat og en dialog, der er, og hvor der er nogle forskellige strømninger – det ved jeg der er – på Færøerne, og det er der også i Grønland, og jeg synes i virkeligheden ikke, det er mig som dansk statsminister, der skal definere, hvad der er det rigtige for Færøerne og Grønland. Jeg betragter min egen opgave som værende ansvarlig for rigsfællesskabet og at facilitetere, at det rigsfællesskab fungerer så godt, som det nu engang kan lade sig gøre, med den grundlov, vi har, men i forhold til fremtiden for Færøerne og Grønland synes jeg, det ligger to andre steder i verden end i København. Hvad er ligeværdighed? Ja, det er jo noget af det, jeg synes vi er i gang med, og hvor vi har et meget, meget tættere samarbejde, end det var tilfældet tidligere. Og her vil jeg igen henvise til noget af det, vi i dag laver inden for forsvars-, udenrigs- og sikkerhedspolitikken, hvor vi har et meget mere ligeværdigt samarbejde, end der i hvert fald historisk set har været tradition for.

Kl. 13:26

Formanden (Søren Gade):

Spørgeren.

Kl. 13:26

Anna Falkenberg (SP):

Tak for svaret. Grunden til, at jeg faktisk spurgte ind til de her ting, er, at Færøernes fremtid selvfølgelig skal besluttes på Færøerne, men jeg tror også, der er et behov for, at man faktisk fra dansk side sætter sig ned og tænker, hvad det er, vi gerne vil med rigsfællesskabet. Det tror jeg vil gavne vores samarbejde og ligeværdigheden i et bredere perspektiv.

Jeg går videre til et andet emne. Jeg deltog i sidste uge sammen med statsministeren i Nordisk Råds session i Oslo, og her kom spørgsmålet om Færøernes ønske om et fuldgyldigt medlemskab af Nordisk Råd igen op at vende, og bl.a. sagde statsministeren inde i salen i Oslo, at den danske regering står bag Færøernes ønske om at spille en anden og stærkere rolle i det nordiske samarbejde. Har statsministeren mulighed for at uddybe, hvordan vi skal forstå den her udmelding? For som jeg ser det, er det lidt første gang, at den her udmelding er kommet så klart, og skal vi forstå det sådan, at den danske regering støtter Færøernes ønske om et fuldgyldigt medlemskab af Nordisk Råd?

Kl. 13:27

Formanden (Søren Gade):

Statsministeren.

Kl. 13:27

Statsministeren (Mette Frederiksen):

Det er jo på det her område sådan, som det er med alt andet, der vedrører udenrigspolitik, at det er grundloven, der er den juridiske ramme, med de muligheder og de begrænsninger, som den tilskriver. Så har vi i nogle forskellige sammenhænge et samarbejde med andre lande, herunder de nordiske, hvor grundloven kan være definerende for noget, men det at deltage i møder ikke nødvendigvis er et anliggende, som grundlovene direkte vedrører. Så jeg vil ikke kunne give et fyldestgørende svar på det.

Det, jeg sagde på mødet i Nordisk Råd, er, at der er et ønske, det bakker jeg op omkring, men det er ikke sådan, at hverken Færøerne eller Danmark har defineret, hvordan det så præcis skal se ud. Men det er klart, at det er grundloven, der er rammen.

Kl. 13:28

Formanden (Søren Gade):

Spørgeren.

Kl. 13:28

Anna Falkenberg (SP):

Tak for svaret. Grunden til, at jeg spurgte ind til det, er jo netop, at der jo er medlemmer af Nordisk Råd, der har sat sig i en arbejdsgruppe nu for at definere en ny Helsingforsaftale, og hvad det er for nogle ønsker, der er til en ny Helsingforsaftale, hvor vi fra Færøernes side har et stærkt ønske om, at Helsingforsaftalen også kommer til at rumme de såkaldte selvstyrende områder, som jeg vil sige er en del af de nordiske lande.

Så vil jeg gå videre til et andet emne, som vi også har drøftet før, men som jeg føler er mere aktuelt nu end nogen sinde før, og det er også grunden til, at jeg tager det op her i dag, nemlig Færøernes adgang til det europæiske marked. Færøerne står i en meget, meget sårbar position lige nu, hvor det russiske styre truer med at indføre importforbud mod færøske madvarer. Det vil medføre store konsekvenser for færøsk erhvervsliv og Færøerne i det hele taget. Derfor er det meget presserende, mere end nogen sinde før, at færøske madvarer får en lettere adgang til det europæiske marked, og derfor vil jeg gerne spørge statsministeren: Hvad er stemningen blandt de andre EU-lande; vil man snart være villig til at sætte sig til forhandlingsbordet og forhandle en ny handelsaftale, og hvad kan man mere gøre fra dansk side for at presse på for, at det sker?

Kl. 13:29

Formanden (Søren Gade):

Statsministeren.

Kl. 13:29

Statsministeren (Mette Frederiksen):

Det her er jo noget, vi har et meget, meget tæt samarbejde omkring. Jeg bakker helhjertet op om at få åbnet det europæiske marked endnu mere op. Både hos Færøerne og Grønland er der jo et ønske om at komme tættere på Den Europæiske Union, og det bifalder jeg og regeringen. Vi har et meget, meget tæt samarbejde her; noget af det er jo vældig teknisk – ned i forhandlinger og de aftaler, der er – noget andet er politisk, og det var egentlig også det, jeg hørte lå lidt i spørgsmålet, altså at få resten af Europa til at forstå, hvad rigsfællesskabet er, og at alle i Europa vinder på et tættere samarbejde også med Færøerne og Grønland.

Så jeg kan egentlig bare betrygge spørgeren i, at her har vi et tæt samarbejde. Det har vi haft over noget tid, og det fortsætter vi med at have.

Kl. 13:30

Formanden (Søren Gade):

Det afslutter spørgsmålet. Vi siger tak til fru Anna Falkenberg fra Sambandsflokkurin. Og jeg byder nu velkommen til hr. Sjúrður Skaale fra Javnaðarflokkurin. Værsgo.

Kl. 13:30

Spm. nr. US 4

Sjúrður Skaale (JF):

Tak for det. Det bliver lidt i forlængelse af det samme. I romanen »Troldmanden fra Kreml«, som er om Putins regime, lader en af systemets mænd hovedpersonen vide følgende: Selv om du ikke har noget med magten at gøre, så har magten altid noget med dig at gøre. Big Brother har en plan med alt, og der er ingen tvivl om, at Putins regime også har en plan om at gøre Færøerne så afhængige af Rusland som muligt. Det lod regimet selv offentligheden vide gennem sin ambassadør i København i august måned, hvor ambassadør sagde, at Færøernes tættere tilknytning til NATO, og at man havde lukket havnene for visse russiske skibe, nok ville kræve et modsvar. Modsvaret kom så for nogle uger siden, hvor man sagde: Nu vil vi stoppe med at købe alle færøske varer. Man bruger altså den økonomiske relation til ligesom at omfavne Færøerne politisk. På den anden side har vi så EU, som holder Færøerne ud i strakt arm økonomisk uden tanke for, hvilke politiske konsekvenser det har.

Regeringen siger i sin nye udenrigspolitiske strategi, at en af Europas vigtigste opgaver de næste år bliver at styrke relationen til EU's nabolande og at mindske deres afhængighed og sårbarhed over for andre aktørers forsøg på negativ indflydelse. Men EU's politik over for Færøerne er altså i direkte modstrid med denne strategi. Danmark støtter, som der blev sagt, vores ønske om en bedre aftale, og tak for det, men har man – og det er spørgsmålet – i København og specielt i Bruxelles en forståelse for, at det her ikke kun handler om køb og salg af varer, men at der også er et vigtigt sikkerhedspolitisk aspekt i at lade færøske varer få bedre adgang til det europæiske marked? Jeg vil også spørge: Tænker man lige så klart politisk langsigtet og strategisk i København og Bruxelles, som man gør i Kreml?

Kl. 13:32

Formanden (Søren Gade):

Statsministeren.

Kl. 13:32

Statsministeren (Mette Frederiksen):

Jeg kan love, at vi ikke tænker på samme måde, som Kreml gør, i nogen henseender. Til gengæld er det min oplevelse, at når der bliver spurgt til, om Bruxelles kan se pointen i også at koble Færøerne tættere på Grønland og gøre samarbejdet tættere, så er svaret ja. Jeg oplever ikke, at Færøerne bliver holdt ud i strakt arm. Jeg oplever, at der er en god dialog med EU i forhold til færøsk adgang. Jeg har selv haft lejlighed til at diskutere det med kommissionsformanden, så nogen strakt arm er der ikke. Jeg kan ikke redegøre for alle detaljer i de her forhandlinger og i alle de her overvejelser, men jeg oplever klart en øget europæisk bevidsthed om det europæiske nærområde, og her kan vi så tage Færøerne med i den sammenhæng.

Det er i øvrigt en fremragende bog, der henvises til, og det er næsten en must-read for alle i Vesten.

Kl. 13:33

Formanden (Søren Gade):

Spørgeren.

Kl. 13:33

Sjúrður Skaale (JF):

Angående en strakt arm har man i årtier fra færøsk side forsøgt at få en bedre aftale. I 2017 fik Canada en langt, langt bedre aftale end den, Færøerne har – noget, vi kun kan drømme om. Så på en måde bliver vi holdt ud i strakt arm. Det vil jeg dog sige.

Madvarer er ikke omfattet af EU's sanktioner, men det færøske opdrætserhverv har selv med politiske og moralske argumenter afsluttet al handel med Rusland, men det er svært for en anden del af industrien bl.a. på grund af toldmure.

Der står også i Danmarks nye udenrigspolitiske strategi, at Danmark skal arbejde aktivt for, at EU bekæmper protektionisme og styrker lige konkurrencevilkår globalt set. Og der er altså meget langt fra lige konkurrencevilkår mellem Færøerne og EU og dermed faktisk også mellem Færøerne og Danmark. Den protektionisme, som regeringen vil bekæmpe, er faktisk lige det, som vi er oppe imod. Har statsministeren nogen tanker om, hvordan det kan være, altså hvilke kræfter der modarbejder en bedre aftale?

Kl. 13:34

Formanden (Søren Gade):

Statsministeren.

Kl. 13:34

Statsministeren (Mette Frederiksen):

Jeg tror ikke helt, jeg deler det billede af, at der ikke er en europæisk interesse. Som jeg sagde det før, kan jeg ikke – og slet ikke på stående fod – redegøre for alle tekniske detaljer på fiskeriområdet. Nogle gange kan der jo være konkrete modsatrettede interesser på fiskeriområdet. Det er jo også noget, Færøerne selv er meget, meget optaget af. Men jeg oplever ikke en generel modvilje. Tværtimod oplever jeg en stigende europæisk bevidsthed om, at det at tænke Europa som ét – og det gælder jo også lande, der måtte have forladt det europæiske samarbejde eller aldrig har været en del af det direkte – er vigtigt af mange årsager og ikke mindst sikkerhedspolitisk. Men det er nok en ressortminister, der er bedre til at redegøre for nogle af de konkrete detaljer. Men på det sådan overordnede politiske plan oplever jeg en stor lydhørhed.

Kl. 13:35

Formanden (Søren Gade):

Spørgeren.

Kl. 13:35

Sjúrður Skaale (JF):

Det er jeg meget glad for. Det handler nemlig om det overordnede politiske. Altså, problemet er, at man har fokuseret på det økonomiske og ikke haft blik for, at det altså også drejer sig om noget overordnet strategisk politisk.

For at vende tilbage til den nye strategi, som jeg tydeligvis er meget glad for, står der noget om »den kamp om indflydelse, som udspiller sig globalt«, og det påvises, at Kina og Rusland forsøger at øge deres indflydelse i mange lande, og så står der:

»... med tilbud om investeringer, samarbejde og støtte, ofte rettet direkte mod lokale eliter, hvormed de søger at præge landenes udenrigspolitiske orientering«.

Det er nok lande i Afrika og Østeuropa, man tænker på i den tekst, som regeringen udgav for nogle dage siden, men tror statsministeren, det også kan gøre sig gældende i Nordatlanten, og at Rusland har samme strategi over for lande i Nordatlanten? Det kunne f.eks. være Færøerne.

Kl. 13:36

Formanden (Søren Gade):

Statsministeren.

Kl. 13:36

Statsministeren (Mette Frederiksen):

Jeg har haft det sådan, siden krigen udbrød på Europas kontinent, at jeg ikke tror, at den krig, der udspiller sig lige nu, først og fremmest handler om Ukraine. Selv om det jo helt klart er Ukraine, der betaler den højeste pris med deres unge mænd og kvinder, der dør på slagmarken, så handler det her om et Rusland, der ønsker at være et imperie, som ikke respekterer det internationale verdenssamfund og dets spilleregler, og som ønsker, at det er få stærke kræfter, der definerer verdens gang. Det tror jeg gælder for Ruslands blik på alt, også det nordatlantiske område – desværre.

Kl. 13:37

Formanden (Søren Gade):

Tak for det. Og det afslutter spørgsmålet. Vi siger tak til hr. Sjúrður Skaale fra Javnaðarflokkurin, og jeg byder nu velkommen til fru Pia Olsen Dyhr fra Socialistisk Folkeparti. Værsgo.

Kl. 13:37

Spm. nr. US 5

Pia Olsen Dyhr (SF):

Der er meget, man kan forholde sig til i sådan en spørgetime. Der er krigen i Ukraine, krigen mellem Israel og Hamas og alle de civile ofre i den forbindelse, og der er klimaforandringer. Men også herhjemme er der FE-sagen, koranloven, forfølgelsen af de danske jøder, og jeg er glad for, statsministeren nævnte det, vores drikkevand og landbrugets CO2-udslip.

Der er masser, man kan snakke om. Men jeg vælger altså at bruge min tid i dag på noget af det, mange danskere oplever i deres hverdag, når de afleverer deres børn i børnehaven og der ikke er nok pædagoger og børnene stuves sammen og er 36 børn i ét lokale med én pædagog og to ufaglærte; når de bliver indlagt på hospitalet og personalet – fordi der ikke er kollegaer nok – løber så hurtigt, at der er folk, der må vente med f.eks. at gå på toilettet; når deres børn med handicap får nej til særlige hjælpemidler eller undervisning, som de har brug for; og når den blinde mand selv må gøre rent, fordi der ikke er tid og ressourcer i ældreplejen til det.

Ude i det ganske land er forringelserne i vores velfærd mærkbare. Nogle kalder det rutine, at man skal spare derude, og siger, at man også kan gøre tingene meget mere effektivt og stramt. Men det, der sker, når man gør det igen og igen, er, at det kan mærkes i velfærden, og jeg tror, vi har brug for at tænke på en anden måde. Jeg tror, vi har brug for at investere i vores velfærd, og Danmark har – det kan vi i dag se med regeringens 2030-plan – aldrig været så godt stillet økonomisk. Så man kunne i virkeligheden godt vælge at investere.

Derfor har SF også foreslået et løft af vores velfærd for 2,4 mia. kr. for netop at lave et stop for besparelserne. Det her er ikke lagkage og flødeskum. Det her er bare et stop for besparelserne. Så derfor er mit spørgsmål til statsministeren helt enkelt det her: Hvorfor uddeler vi skattelettelser i en tid, hvor vi har brug for at investere i vores fælles velfærd? For vi risikerer, at borgerne mister tilliden til vores velfærd, og at tilbuddene forringes over hele landet.

Kl. 13:39

Formanden (Søren Gade):

Statsministeren.

Kl. 13:39

Statsministeren (Mette Frederiksen):

Først og fremmest vil jeg sige, at jeg ikke synes, at det billede, der bliver tegnet, kendetegner hele vores velfærdssamfund. Jeg synes bestemt også, at der er steder i forhold til vores velfærd, hvor vi kan gøre tingene bedre. Det gælder ikke mindst på ældreområdet. Men der er også mange ting der fungerer, og jeg tror, det er vigtigt, at vi får begge dele med, så vi får et fuldstændigt billede af, hvad det er, der sker.

Jeg synes også og regeringen synes også, der skal bruges flere penge på velfærd, og derfor har vi jo også lagt en 2030-plan frem i dag, der giver det største løft i velfærden i 15 år, altså et større løft end det, også vi to har evnet i andre regeringskonstellationer at få lavet, og det er jeg rigtig, rigtig glad for. For det er der brug for, og det gælder bredt.

Det gælder i psykiatrien, og det gælder på sundhedsområdet, som der blev nævnt her før – vi har i øvrigt i fællesskab indført minimumsnormeringer, fordi vi, både SF og Socialdemokratiet, er optaget af, hvad der sker på børneområdet. Så med den 2030-plan, der ligger nu, kan vi netop foretage de store investeringer, der er behov for bredt i vores velfærdssamfund.

Kl. 13:40

Formanden (Søren Gade):

Spørgeren.

Kl. 13:40

Pia Olsen Dyhr (SF):

Den 2030-plan, som regeringen har lagt frem i dag, gør i virkeligheden, at man kan dække noget, men man kan ikke lægge særlig meget ovenpå. Hvad betyder det? Det betyder, at man siger, at velfærden i dag er god nok, så vi kan lave lidt mere, men i virkeligheden kan vi ikke lave det, vi har brug for at lave derude. For det er jo lige nu, at det kan mærkes i velfærden.

Jeg er egentlig lidt nysgerrig på, hvad statsministeren vil sige til borgerne i Midtjylland, når man lige om lidt kommer til at se en de facto nedlukning, næsten, af Silkeborg Sygehus. Der er stadig åbent, men der er bl.a. natlukket, og afdelinger bliver lukket ned. Det er Danmarks bedste mindste hospital, og det er blevet kåret igen og igen. Eller når man generelt siger til borgerne i Midtjylland – for man har sagt, at der nu er ansættelsesstop – at når der er folk, der bliver fyret, eller folk, der går på pension eller noget andet, så kan vi ikke erstatte det med en ny medarbejder. Det er jo det, der er billedet ude i vores velfærd.

Jeg anerkender bestemt vores dygtige velfærdsmedarbejdere, men det her er jo konsekvensen. Og jeg er bare nysgerrig på, hvad statsministeren vil sige til de borgmestre og til de borgere, som de næste år kommer til at mærke forringelserne. Hermed ikke sagt, at medarbejderne ikke gør det godt.

Kl. 13:41

Formanden (Søren Gade):

Statsministeren.

Kl. 13:41

Statsministeren (Mette Frederiksen):

Det er bare vigtigt at holde fast i, at det ikke er konsekvensen af skattelettelser, for vi giver ikke skattelettelser nu. De skattelettelser, der er bebudet – i øvrigt primært til helt almindelige mennesker, der er i arbejde, og i øvrigt en mindre skæv skattereform, end SF selv foreslog, da SF var i regering – er jo først i de kommende år. På det finanslovsforslag, som vi sidder og forhandler om sammen – og jeg håber i øvrigt på, vi kan lave en aftale – er der skattelettelser for cirka 100 mio. kr., og det går til befordringsfradraget. Det er der rigtig, rigtig mange mennesker, der er glade for i provinsen. Så skattelettelser har ikke at gøre med den aktuelle situation, som jo først og fremmest er defineret af inflationen.

For ganske kort tid siden havde vi en meget høj inflation i Danmark. Den ødelagde rigtig mange danskeres privatøkonomi, ikke mindst vores pensionisters, så vi skulle have den inflation ned. Det er jo lykkedes. Vi har nu en af de laveste inflationsrater, men vi skal holde den nede, og derfor kan vi ikke gøre så meget på velfærdsområdet lige nu, som vi egentlig gerne ville. Det skyldes først og fremmest, at vi ikke ønsker at udhule folkepensionen, og at vi ikke ønsker at fjerne det rådighedsbeløb, som helt almindelige danskere har. Men det betyder så samtidig, at vi de kommende år igen kan begynde at investere mere i vores velfærdssamfund, og det håber jeg vi kommer til at gøre sammen.

Kl. 13:42

Formanden (Søren Gade):

Spørgeren.

Kl. 13:42

Pia Olsen Dyhr (SF):

Det er interessant, at Finansministeriet har svaret SF på, om SF's plan med de 2,4 mia. kr., vi vil investere i velfærden næste år, vil udhule og være et problem for inflationen. Og Finansministeriet svarer, at det vil have nul effekt på inflationen. Så jeg tror, man skal glemme det svar, for det er faktisk ikke korrekt længere, jævnfør Finansministeriet.

Men jeg vil gå videre til Nicolaj, for ham hørte jeg om i går på TV 2. Han gjorde mig en lille smule glad. Han er tømrer og far til fire. Han fik at vide: Nu får du skattelettelser. Hans svar var: Jeg vil egentlig bare hellere have velfærd eller for den sags skyld mere tid. Og nu har vi jo vendt spørgsmålet om velfærd. Der tror jeg, at vi egentlig begge to har et ønske om at investere i vores fælles velfærd. Jeg tror, at jeg vil gøre det hurtigere; fred være med det.

Men jeg kunne godt tænke mig at komme tilbage til det her med tid. For lige nu oplever vi, at de privilegerede i vores samfund har masser af fleksibilitet i deres arbejdsdag. De har mulighed for at gå tidligere på pension, og de har mulighed for at tage ferie, når de har lyst. Det har danskerne jo ikke generelt. Og hvis man nu kigger på Staunings ferielov fra 1938 og det argument, Stauning kom med for ferieloven og indførelsen af de 5 ugers ferie, så var det: De privilegerede kan godt tage ferie, når de har lyst, så nu indfører jeg er en ret til, at danskerne også får mulighed for det bredt for netop at sikre den almindelige lønmodtager.

Er det ikke på tide, at vi også begynder at tage den diskussion i forhold til tid generelt i vores samfund, altså at det ikke kun er noget for de privilegerede, men også bliver noget for de almindelige lønmodtagere?

Kl. 13:44

Formanden (Søren Gade):

Statsministeren.

Kl. 13:44

Statsministeren (Mette Frederiksen):

Det var et stort spørgsmål, tror jeg, at besvare på 30 sekunder. Jeg synes, at man skal have mulighed for at trække sig tilbage, før man bliver folkepensionist, hvis man er nedslidt. Jeg forstår godt, at alle, ikke mindst når man har børn, går meget op i, at der er en ordentlig balance mellem arbejde og familieliv. Men jeg vil også godt holde fast i, at det, der har bygget Danmark, ikke er alle mulige naturressourcer; det er vores arbejdsindsats. Det er danskernes meget høje arbejdsmoral og det, at vi hver især sætter en ære i at gå på arbejde og forsørge os selv for både at sikre vores egen familie, men også det her velfærdssamfund. Det er det, der har gjort Danmark rigt.

Jeg forstår godt – eller nej, det ved jeg faktisk ikke om jeg gør, men mange er optaget af at holde fri. Jeg er optaget af, at vi har et samfund, der hænger sammen. Selvfølgelig skal der være en balance mellem arbejde og familieliv. Men hvis det får lov til at tage over, at det vigtigste er at holde fri, kan jeg bare se, at vi simpelt hen ikke kan finansiere et velfærdssamfund. Så jeg synes, at der skal være en balance i det her, og derfor er jeg selv meget optaget af, at hvis man er nedslidt, skal man kunne gå tidligere fra.

Kl. 13:45

Formanden (Søren Gade):

Tak for det. Det afslutter spørgsmålet. Vi siger tak til fru Pia Olsen Dyhr fra Socialistisk Folkeparti.

Jeg byder nu velkommen til fru Inger Støjberg fra Danmarksdemokraterne. Værsgo.

Kl. 13:45

Spm. nr. US 6

Inger Støjberg (DD):

FE-sagen er en kæmpe skandale, som jo har betydet, at bl.a. Claus Hjort Frederiksen er blevet trukket igennem et forløb, som er fuldstændig grænseoverskridende. Jeg skal ikke lægge skjul på, at jeg mener, at Claus Hjort Frederiksen er en hædersmand, og jeg har næsten ikke ord for det, bl.a. han er blevet trukket igennem. Og jeg håber derfor, at også statsministeren nu, efter at de her sager er blevet droppet, synes, at den her sag skal undersøges til bunds og hver en sten skal vendes.

Jeg synes, at man spiller hasard med befolkningens tillid til systemet. Sagen har fra starten været håndteret forfærdeligt fra regeringens side. Og derfor vil jeg selvfølgelig spørge statsministeren, hvad hun har tænkt sig at gøre for at genopbygge befolkningens tillid i den her sag. Hvad har hendes egen rolle i sagen været? Claus Hjort Frederiksen har jo udtalt, at sagen mod ham er rejst på foranledning af statsministerens departementschef, Barbara Bertelsen. Og han har også givet udtryk for, at han ikke tror, at hun foretager sig noget, uden at det er clearet med statsministeren.

Jeg vil med andre ord spørge statsministeren, om hun på noget tidspunkt har været vidende om, at hendes departementschef personligt har ringet til Justitsministeriets departementschef for at få sat gang i sagen mod Claus Hjort Frederiksen, hvilket han jo har nævnt i flere medier.

Kl. 13:47

Formanden (Søren Gade):

Statsministeren.

Kl. 13:47

Statsministeren (Mette Frederiksen):

Der har været fremført en række spekulationer om de straffesager, som anklagemyndigheden sluttede i sidste uge, og jeg vil måske bare lige komme med et par fakta. Altså, arbejdsfordelingen er jo sådan, at straffesager i Danmark hører under anklagemyndigheden, ressortmæssigt under justitsministeren. De sager, som også bliver omtalt her, har været behandlet i retssystemet. Både justitsministeren, men også Rigsadvokaten og chefen for PET har klart afvist, at der har været usaglige hensyn i de her sager, og det kan jeg henholde mig til.

Så tror jeg i øvrigt ikke, det er rigtigt, at danskerne ikke har tillid til efterretningstjenesterne. Jeg hører det faktisk aldrig, og der er heller ikke nogen grund til ikke at have det. Vi har dygtige efterretningstjenester i Danmark. Vi har et af verdens stærkeste demokratier. Vi har en meget, meget fin tredeling af magten i Danmark, og det skal vi holde fast i og blive ved med at have. Efterretningstjenesterne har jo det særlige omkring sig, at alt ikke kan deles med alle. Det er også derfor, at man her i Folketinget har besluttet sig for at have et særligt udvalg, der vedrører efterretningstjenesterne. Men efter nu at have været folketingsmedlem i mere end 20 år og minister ad flere omgange kan jeg berolige alle om, at vi har to dygtige efterretningstjenester, som danskerne fuldt ud kan have tillid til.

Kl. 13:48

Formanden (Søren Gade):

Spørgeren.

Kl. 13:48

Inger Støjberg (DD):

Nu er det jo sådan set ikke kun efterretningstjenesterne, jeg mener der skal genoprettes tillid til; det er jo systemet og dermed jo altså også Statsministeriet, statsministeren og statsministerens departementschef. Det er jo det, der bliver spurgt ind til, statsminister, her i dag. Og det er jo ikke noget, vi bare fra Danmarksdemokraternes side ønsker at der skal spørges ind. Der er jo otte partier, der er gået sammen om at få den her sag belyst, og det betyder jo bl.a., at undersøgelseskommissionen skal flyttes over til Folketingets Granskningsudvalg.

Derfor er mit spørgsmål selvfølgelig: Kan statsministeren ikke her i dag, hvis hun vitterlig ikke har noget at skjule, sige ja til, at undersøgelsen af den her sag lægges over i Folketinget, så det ikke er regeringen, der skal undersøge regeringen, men Folketinget, der får hånd i hanke med det, som det her handler om – så alle parter bliver undersøgt, også statsministeren?

Kl. 13:49

Formanden (Søren Gade):

Statsministeren.

Kl. 13:49

Statsministeren (Mette Frederiksen):

Der kommer til at være en dialog hos justitsministeren om en undersøgelse på det her område, og det vil jeg jo opfordre alle Folketingets partier til at gå ind i.

Jeg vil sige helt generelt, at der er mange påstande i det offentlige rum. Man kan have fuldstændig tillid i Danmark. Det er ikke i alle lande, at det er sådan, men sådan er det i Danmark, og det er jo noget af det, der er det mest enestående ved vores land. Man kan stole på myndighederne, man kan stole på vores retssystem, og det er der kun grund til at gøre. Uagtet hvad der måtte blive sagt og skrevet, er Danmark et af verdens bedste demokratier, og heldigvis kan man have tillid til alle myndigheder.

Kl. 13:50

Formanden (Søren Gade):

Spørgeren.

Kl. 13:50

Inger Støjberg (DD):

Ja, det er jo det, der er spørgsmålet. Men nu til noget andet: I weekenden kunne Berlingske afsløre, at omfanget af barnebrude i Danmark har været langt større, end det var fremme i min sag. Mere end 1.200 mindreårige ikkevestlige piger er blevet viet bort via kongebreve i Danmark fra 1980'erne og op til 2017, og nogle af dem har været under den seksuelle lavalder.

Det er klart, at det er en sag, der fylder meget for mig, for jeg fik jo som bekendt 60 dages ubetinget fængsel for at beskytte de her piger, men jeg håber sådan set også, at statsministeren, børnenes statsminister, nu bliver interesseret i den her sag. Og derfor vil jeg høre, om statsministeren vil bruge anledningen i dag til på vegne af den danske stat, som statsministeren jo har gjort det i andre sager, at sige undskyld for det enorme svigt, der er sket over for pigerne, og om regeringen vil nedsætte en kommission, så vi kan få ansvaret placeret for, at ikke færre end 1.200 piger med ikkevestlig baggrund er blevet giftet bort som barnebrude i Danmark.

Kl. 13:51

Formanden (Søren Gade):

Statsministeren.

Kl. 13:51

Statsministeren (Mette Frederiksen):

Jeg er ikke bekendt med det her i alle detaljer og kan derfor heller ikke svare på, hvilke skridt der skal tages, men jeg foragter alt omkring barnebrude – alt! – og det er grænseoverskridende for mig, at man kommer hertil udefra og tager skikke med sig til Danmark, som slet ikke hører hjemme her. Og det er sådan set ligegyldigt, om man står og demonstrerer for Hamas i Københavns gader, hvad jeg ikke synes man skal kunne, opfordrer til terror og billiger terror, om det er barnebrude, om det er etablering af kunstig mødom, om det er kønsopdelt svømmeundervisning, eller hvad det er, som folk udefra, der ikke er demokrater, ikke tror på frihed og ikke tror på de danske værdier, bringer ind i vores samfund.

Jeg vil gøre alt, hvad jeg kan, for at stå fast på, at når man er i Danmark, så overholder man danske spilleregler, og at man bliver nødt til at eje – ikke kun i en ceremoni eller på skrift, men i hjertet – hvad det vil sige at være demokrat. Og der skal mindreårige piger selvfølgelig ikke giftes væk til voksne mænd.

Kl. 13:52

Formanden (Søren Gade):

Tak for det. Det afslutter spørgsmålet, og vi siger tak til fru Inger Støjberg fra Danmarksdemokraterne.

Jeg byder nu velkommen til hr. Alex Vanopslagh, Liberal Alliance. Værsgo.

Kl. 13:52

Spm. nr. US 7

Alex Vanopslagh (LA):

Der er så meget i FE-skandalen, hvor det er svært at forstå, hvordan man kunne nå frem til at træffe, hvad der virker til at være utrolig dårlige beslutninger. Det starter med selve hjemsendelsen af FE-ledelsen tilbage i 2020, som også fremstår som en overilet reaktion, for hele FE-ledelsen blev jo pure frikendt siden hen. Anklagerne eller mistankerne mod dem var grundløse. Det viste sig, at det blot handlede om det kabelsamarbejde, som regeringen i forvejen kendte til, og det førte jo naturligt nok til, at både tidligere departementschef og tidligere statsminister var ude med en hård kritik af regeringen for at have kastet FE ud i en unødvendig krise. Og den, der måske var skarpest i sin kritik af statsministeren, var den tidligere forsvarsminister, Claus Hjort Frederiksen, som i sin politiske kritik af regeringen kommer ind på sagens substans, altså kabelsamarbejdet. Og af en eller anden grund får det så regeringen til at beslutte, at det ansvarlige, sunde, gode, proportionelle modsvar til Claus Hjort Frederiksens politiske kritik er at retsforfølge ham for landsskadelig virksomhed. Jeg synes, det er helt uforståeligt, at man kan nå frem til så drastiske konklusioner.

På samme måde er det også uforståeligt, på hvilket grundlag og hvorfor man igangsatte en totalovervågning af Lars Findsen for bl.a. åbenbart at orientere folketingspolitikere om hans sexliv. Der er mange ting, vi ikke ved hvorfor er sket, men det, vi i dag ved efter Højesterets kendelse, er, at de anklager, som man havde imod Claus Hjort Frederiksen og Lars Findsen var så tynde, at man ikke engang kunne gennemføre retssagen.

Der er ikke meget i den her samlede skandale, der ligesom emmer af, at der har været god dømmekraft. Og hvis man skal tro på de eksperter, der udtaler sig i medierne, siger de, at det er helt utænkeligt, at statsministeren ikke enten har været med til at træffe beslutningerne eller har været stærkt involveret i den her sag. Og det er dér, jeg tænker vi skal starte. Kan statsministeren klart og utvetydigt afvise, at statsministeren på nogen måde har været involveret i de afgørende beslutninger i FE skandalen?

Kl. 13:55

Formanden (Søren Gade):

Statsministeren.

Kl. 13:55

Statsministeren (Mette Frederiksen):

Ligegyldigt hvad der måtte blive sagt i dag i spørgetimen, kan man ikke tolke mine ord, som at jeg af- eller bekræfter noget. Jeg er generelt meget tilbageholdende med at diskutere efterretningstjenesternes arbejde i Folketingssalen. Jeg er ligesom mange andre underlagt en tavshedspligt, fordi det drejer sig om Danmarks sikkerhed. Den vil jeg opfordre alle til at leve op til. Folketinget har selv besluttet, at der er et udvalg omkring efterretningernes arbejde, Kontroludvalget, og jeg synes, at det er der, diskussionerne hører til. Der er masser af spørgsmål omkring efterretningstjenesterne, som jeg aldrig kommer til at mene at vi skal tale om i Folketingssalen. Det har i øvrigt altid været et ønske fra nogle få partier at gøre det modsatte, men det kan jeg ikke på nogen måde bifalde.

Der har ikke været taget nogen usaglige hensyn i den konkrete sag. Det har de myndigheder, der er ansvarlige, altså Rigsadvokat og PET-chef, meget klart sagt, og derfor kan jeg selvfølgelig også afvise, at der skulle være taget nogen form for usaglige hensyn, herunder politisk indblanding.

Kl. 13:56

Formanden (Søren Gade):

Spørgeren.

Kl. 13:56

Alex Vanopslagh (LA):

Jeg spurgte ikke ind til efterretningstjenesternes arbejde. Jeg spurgte ind til statsministerens arbejde og beslutningen om, at man skulle retsforfølge en oppositionspolitiker for at være kommet med en politisk kritik af regeringen og herunder omtalt kabelsamarbejdet, som regeringen jo siden hen – i parentes bemærket – har lavet et meget effektivt reklamefremstød for ved sin håndtering af hele FE-sagen.

Jeg er med på, at regeringen og statsministeren hele tiden henviser til, at der er en kommissionsundersøgelse, og at der ikke er taget nogen usaglige hensyn. Der må man jo også hæfte sig ved den kritik, der har været fra en række eksperter, senest i Berlingske, som siger, at når regeringen lægger op til en snæver kommission, der alene skal undersøge, om der er taget usaglige hensyn, er det eksperternes vurdering, at det netop er for at beskytte statsministeren og Statsministeriet eller regeringen imod det, der er relevant at undersøge, nemlig det samlede sagsforløb: Hvem har besluttet hvad hvornår og på hvilket grundlag, og hvilke retlige fejl er der begået undervejs?

Så hvorfor er det, at regeringen og statsministeren ikke lægger op til, at der skal være en fuld kommissionsundersøgelse af hele forløbet, hvis man har så rent mel i posen?

Kl. 13:57

Formanden (Søren Gade):

Statsministeren.

Kl. 13:57

Statsministeren (Mette Frederiksen):

Landets justitsminister har allerede tilkendegivet over for Folketinget, at justitsministeren ønsker at gå i dialog med Folketingets partier omkring en undersøgelse, og jeg vil foreslå, at man har den dialog i Justitsministeriet.

Kl. 13:57

Formanden (Søren Gade):

Spørgeren.

Kl. 13:57

Alex Vanopslagh (LA):

Det her er jo en klassisk situation for statsministeren. Så snart der er en penibel sag, henviser man til justitsministeren eller til de forskellige myndigheder, og skulle sagen på et tidspunkt gå hen at brænde på, ved vi også, at det er alle andre end statsministeren selv, uanset hvem der har truffet beslutningen, der skal tage ansvaret for den.

Jeg er ikke betrygget ved, at kommissionen, hvis den skulle finde det relevant, kan spørge statsministeren om noget. Altså, vi kan jo se her i spørgetimen, hvor lidt det nytter at spørge statsministeren. Jeg vil have, at statsministerens rolle skal undersøges, og jeg kan ikke forstå, hvorfor statsministeren ikke selv kan sætte ord på, hvorfor statsministerens rolle ikke skal undersøges, og hvorfor der skal henvises til justitsministeren. Vi kan selvfølgelig godt gentage det en gang til, men jeg mener grundlæggende, at både danskerne og os som Folketing med så alvorlig en sag fortjener bedre end en statsminister, der hele tiden beder andre om at skulle svare på sine vegne.

Kl. 13:58

Formanden (Søren Gade):

Statsministeren.

Kl. 13:58

Statsministeren (Mette Frederiksen):

Der bliver lejlighed til at drøfte det her spørgsmål, og det synes jeg selvfølgelig Folketingets partier skal gå ind i. Så er jeg så gammeldags, at næsten alt, hvad der vedrører vores efterretningstjenester, synes jeg ikke egner sig til det offentlige rum. Det er jo også derfor, Folketinget selv for lang tid siden har defineret, at der er et særligt udvalg. Det kunne man jo dengang have lagt her i Folketingssalen. Det gjorde man selvfølgelig ikke, for når det drejer sig om Danmarks sikkerhed, drejer det sig om Danmarks sikkerhed, og det bør alle respektere.

Kl. 13:58

Formanden (Søren Gade):

Tak for det, og det afslutter spørgsmålet. Vi siger tak til hr. Alex Vanopslagh fra Liberal Alliance. Jeg byder nu velkommen til hr. Søren Pape Poulsen, Det Konservative Folkeparti. Værsgo.

Kl. 13:59

Spm. nr. US 8

Søren Pape Poulsen (KF):

Tak for det. Djævlen ligger i detaljen, også når det handler om undersøgelseskommissioner. Et enkelt lille ord kan være forskellen på, om en kommission reelt har armene bundet på ryggen eller den har frie hænder til at komme til bunds. Regeringen siger, og jeg har hørt, at statsministeren allerede flere gange i dag har brugt det ord, at kommissionen skal undersøge, om der er »varetaget usaglige hensyn«. Det lyder jo i princippet fint, men ifølge en juraprofessor er det juridiske ord usagligt reelt ensbetydende med bundne arme, fordi usaglige hensyn er et juridisk begreb, som er meget indsnævret og meget svært at bevise.

Man kunne få den tanke, at regeringen gerne vil have en undersøgelse, så længe den ikke giver et træls resultat for regeringen. Juraprofessor Michael Gøtze foreslår i stedet, at man beder undersøgelseskommissionen om at vurdere, om der er begået fejl. Så nu kan statsministeren jo allerede i dag få muligheden for at tilkendegive, om hun vil være med til at binde de bundne arme op og ændre i kommissoriet, så kommissionen skal undersøge, om der er begået fejl, og ikke blot, om der har været usaglige hensyn.

Kl. 14:00

Formanden (Søren Gade):

Statsministeren.

Kl. 14:00

Statsministeren (Mette Frederiksen):

Ja, der er jo en vis risiko for gentagelse. Justitsministeren har allerede tilkendegivet, at regeringen vil drøfte det her spørgsmål med Folketingets partier, og det antager jeg også at De Konservative går ind i. Så antager jeg sådan set også, at det hæderkronede gamle borgerlige parti De Konservative har tillid til både tredelingen af magten, til vores retssystem, til Rigsadvokaten og til efterretningstjenester. Sådan plejer det at være. Jeg antager også, at det er det, der gælder i dag.

Kl. 14:01

Formanden (Søren Gade):

Spørgeren.

Kl. 14:01

Søren Pape Poulsen (KF):

Fuldstændig tillid! Det er så bare ikke det, vi diskuterer her. Det, vi diskuterer, er en kommissionsundersøgelse, der nu skal udvides, hvor det skal undersøges, om man har begået fejl. Jeg har det jo sådan, at findes der noget menneske – det gør der i hvert fald ikke her i salen – der tror på, at den kan justitsministeren bare køre, uden at statsministeren blander sig i det ... Jeg går ud fra, at justitsministeren agerer under ordre eller retning fra statsministeren om, hvordan den her kommission skal føres ud i livet. Og det handler ikke om efterretningstjenester; det handler ikke om noget som helst i den retning; det handler om regeringens ageren i det her og ikke noget som helst andet, men om statsministerens ageren, om embedsfolks ageren. Så hvis statsministeren synes, at der ikke er noget at skjule og vi ser spøgelser alle sammen, så kan hun jo bare i dag sige: Selvfølgelig kommer der en kommissionsundersøgelse, der skal undersøge det hele, hvor også statsministeren skal svare på spørgsmål.

Kl. 14:02

Formanden (Søren Gade):

Statsministeren.

Kl. 14:02

Statsministeren (Mette Frederiksen):

Justitsministeren har jo lagt op til at drøfte med Folketingets partier, hvordan det her præcis skal tilrettelægges, og der vil jeg igen opfordre til, at man går ind i den dialog. Chefen for PET har jo meget klart sagt, at der ikke er taget usaglige hensyn. Det samme har Rigsadvokaten. Det er for mig helt afgørende, at vi har dygtige efterretningstjenester. Det ved jeg vi har. Jeg har tillid til landets efterretningstjenester, og jeg ved, at ligegyldigt hvordan man vender og drejer det, så er måske det allermest afgørende for danskernes sikkerhed præcis det arbejde, der pågår i vores efterretningstjenester. Så når man bringer det her spørgsmål op, vedrører det selvfølgelig også efterretningstjenesterne. Jeg vil bare sige, at jeg har tillid til efterretningstjenesterne, og jeg ved, hvor vigtige de er for Danmark og Danmarks sikkerhed.

Og i forhold til det konkrete føler jeg mig egentlig ret sikker på, at justitsministeren i sine drøftelser med Folketingets partier kan få tilrettelagt det her på den bedste måde.

Kl. 14:03

Formanden (Søren Gade):

Spørgeren.

Kl. 14:03

Søren Pape Poulsen (KF):

Det bliver jo næsten tragikomisk. Det her er jo lige så komisk som, dengang man sagde, at Mogens Jensen var ansvarlig for minkskandalen, som om det var en beslutning, han havde truffet.

Altså, hvorfor er det, at statsministeren i dag ikke bare siger: Selvfølgelig skal min egen rolle også undersøges? Det er da meget enkelt. Det er bare at sige: Selvfølgelig; alt er håndteret, som det skal, og selvfølgelig skal min rolle undersøges. Det burde statsministeren da sige til hele Danmark, fordi det virker jo – og det vil jeg så spørge, om statsministeren kan forstå –  på rigtig mange af os mærkeligt, at alt det, der er sket omkring FE, hvor man sender en chef hjem og en tidligere minister bliver retsforfulgt, er sket, uden at statsministeren på noget tidspunkt er bedt om at forholde sig til det i Sikkerhedsudvalget eller andre steder? Kan statsministeren forstå, at det virker meget mærkeligt, at det simpelt hen er noget, hun aldrig har hørt noget om?

Kl. 14:04

Formanden (Søren Gade):

Statsministeren.

Kl. 14:04

Statsministeren (Mette Frederiksen):

Jeg er generelt tilbageholdende med at diskutere forhold, der vedrører vores efterretningstjenester, og jeg ved, fra dengang hr. Søren Pape Poulsen selv var justitsminister, at det samme gjorde sig gældende, da hr. Søren Pape Poulsen var justitsminister, for af mange forskellige årsager kan efterretningstjenesters arbejde ikke behandles politisk som alle andre institutioner og aspekter af vores samfund. Det har Folketinget jo selv taget konsekvensen af. Der er jo en grund til, at der er ét udvalg i Folketinget, der arbejder på en helt anden måde end alle andre udvalg – vi har begge to været der – på et helt andet fundament med helt andre spilleregler, og det er jo, fordi når vi taler om landets efterretningstjenester, er vi inde ved kernen af beskyttelsen af Danmark og Danmarks sikkerhed. De spilleregler plejer vi at respektere i fællesskab, og derfor – ligegyldigt hvad man måtte sige eller påstå eller anklage – er jeg tilbageholdende med at diskutere efterretningstjenesternes arbejde, og det gælder i konkrete som i mere generelle termer.

Kl. 14:05

Formanden (Søren Gade):

Tak for det. Det afslutter spørgsmålet. Vi siger tak til hr. Søren Pape Poulsen fra Det Konservative Folkeparti.

Jeg byder nu velkommen til hr. Pelle Dragsted fra Enhedslisten.

Kl. 14:05

Spm. nr. US 9

Pelle Dragsted (EL):

Tak for det. Så vender vi os mod regeringens økonomiske politik igen. Jeg har svært ved at forstå – fru Pia Olsen Dyhr var også tidligere var inde på det – at regeringen overhovedet prioriterer at bruge mindst 10 mia. kr. på skattelettelser, mens velfærden er i den krise, den er i. Men mit spørgsmål i dag skal handle mere om, hvem der får de her skattelettelser – hvorfor direktøren eller konsulenten får en langt større skattelettelse end den kassemedarbejder, som statsministeren ellers tit har refereret til.

Jeg har noteret mig, at statsministeren godt kan lide at citere gamle socialdemokrater, så jeg vil glæde statsministeren med et citat fra Anker Jørgensens nytårstale fra 1978, for der talte han nemlig netop om skat. Han fortalte om en velhavende skatteyder, der var frustreret over at betale for meget i skat, og det undrede den gamle socialdemokrat, for som han sagde: Jeg synes, det er i orden, hvis folk har en swimmingpool, men skal man så samtidig være utilfreds med, at en nervesvækket nabo får en rimelig invalidepension? Og han fortsatte: Over for den egoisme vil jeg gerne rejse det spørgsmål: Hvad er egentlig et samfunds rigdom? Hvis vi skal måle et samfunds rigdom, så må vi have fat på, hvordan de fattigste og de socialt svageste har det i det samfund. Citat slut.

Jeg er helt enig, både i, at folk gerne må have en swimmingpool, men også i, at vores samfunds rigdom ikke bør måles på antallet af swimmingpools, men på, hvordan almindelige mennesker, altså dem uden så mange penge, har det i vores samfund. Og det troede jeg egentlig også at Socialdemokraterne var optaget af – at I i hvert fald var det engang – og derfor vil jeg gerne spørge statsministeren: Hvad er rimeligheden i, at en konsulent eller en direktør eller en advokat, der tjener mellem 1 og 2,5 mio. kr., med regeringens skatteplan nu får en skattelettelse på næsten 12.000 kr. om året, mens en butiksassistent eller en kassemedarbejder må nøjes med 1.600 kr., altså omkring 150 kr. mere om måneden? Er det fair, statsminister? Er det rimeligt? Er det en god måde at bruge pengene på?

Kl. 14:07

Formanden (Søren Gade):

Statsministeren.

Kl. 14:07

Statsministeren (Mette Frederiksen):

Til det vil jeg sige et par ting. Jeg synes, vi skal gøre billedet lidt mere fuldstændigt, for det her er jo en af de skattereformer, der har den mindste negative påvirkning af Ginikoefficienten, hvis man spørger en fra Enhedslisten, sammenlignet med mange andre skattereformer. Det er jo sådan, at hvis man kigger på den skattereform, der er blevet lagt frem i går, så handler det jo primært om at give en skattelettelse til folk, der er i arbejde. Det synes jeg som socialdemokrat er en god idé. Langt størstedelen af beløbet går til at ændre i beskæftigelsesfradraget, herunder en særlig forbedring for enlige forsørgere. Så er det rigtigt, at der er en topskattelettelse. Det er ikke en socialdemokratisk opfindelse, men i et balancepunkt mellem gode ændringer i beskæftigelsesfradraget og indførelse af en toptopskat kan jeg og vi sagtens stå på mål for det, der er.

Jeg tror også, det er vigtigt her at sige, at der jo er en lidt større ideologisk forskel på Enhedslisten og Socialdemokratiet, for jeg ønsker, at der skal være forskel på, om man er på overførselsindkomst eller man er i arbejde. Jeg synes, det er vigtigt, at det skal kunne betale sig at arbejde, og det har jeg altid ment. Jeg ved, at Enhedslisten ikke ser på det med de samme briller, men det er mere for at få fuldstændigheden frem. Og så vil der for mig selvfølgelig være en kæmpe forskel på, om vi skal ud at lave besparelser for at kunne give skattelettelser, eller vi siger, at når der er et øget råderum, har vi både råd til at leve op til 2-procentsmålsætningen, hvad angår vores forsvar, og lave den største investering i velfærd i 15 år, samtidig med at vi laver nogle målrettede skattelettelser, især til folk i arbejde. Det synes jeg, det synes vi som socialdemokrater, og det gælder også de to andre regeringspartier, er en god plan.

Kl. 14:09

Formanden (Søren Gade):

Spørgeren.

Kl. 14:09

Pelle Dragsted (EL):

Nu siger statsministeren, at den skaber mindre ulighed end tidligere skattereformer. Jeg ville nok håbe, at det var en ambition for Socialdemokraterne ikke at skabe mere ulighed. Vi har en historisk høj ulighed i samfundet.

Så hører vi igen det her med, at langt de fleste penge bliver brugt på beskæftigelsesfradraget, altså på almindelige menneskers indkomst. Det er jo rigtigt nok, men det er jo også vildledende, for der bliver godt nok brugt flere færre penge på dem, der har mest, men de udgør også en langt mindre gruppe. Så i den forstand er realiteten, som jeg var inde på, jo, at direktøren får 12.000 kr. om året, mens kassemedarbejderen får 1.600 kr, altså 150 kr. om måneden

Altså, det er jo ikke kun Enhedslisten, der kritiserer det her. Jeg har også set, at nogle af dem, der repræsenterer nogle af de lavtlønnede i Danmark, gør det. F.eks. er Anja C. Jensen fra HK ude og kalde det pilskævt. Hun siger:

»Jeg tror, at rigtig mange af de lavest lønnede i Danmark - ikke kun HK'erne - de nok synes, at de bliver snydt lidt her«.

Hvad mener statsministeren om den her balance, altså at dem, som virkelig slider og slæber i hårde job, får håndører, mens dem, som har mere, end de kan bruge, får de store skattelettelser?

Kl. 14:10

Formanden (Søren Gade):

Statsministeren.

Kl. 14:10

Statsministeren (Mette Frederiksen):

Pas på med at kalde det håndører. Det er simpelt hen ikke rigtigt, og jeg er ked af at sige det, men jeg synes faktisk, det bekræfter, at man måske er lidt for langt væk fra de indkomster, vi taler om. For det her er ikke håndører. Altså, for en enlig mor med tre børn er det ikke håndører, vi taler om. Et øget beskæftigelsesfradrag målrettet enlige forsørgere er ikke håndører; det er tusindvis af kroner, og det kan man godt mærke i den økonomi

Her er vi måske inde ved noget, for jeg tror, det er rigtigt, at der er lidt forskel på at være fra Enhedslisten og at være socialdemokrat, for jeg synes, det er vigtigt, at folk går på arbejde, og jeg har ingen problemer med at give en skattelettelse der – ingen. Vi har lige haft en galoperende inflation. Sidste vinter sad folk jo og så på deres gas- og elregninger og overvejede, om de havde råd til det hele; opsparingerne var væk, så kunne man få økonomien til at hænge sammen? Tror vi, at der er en social- og sundhedsassistent oppe i Nordjylland, der er alene med et par børn, der godt kunne tænke sig at få lidt mere udbetalt den første i måneden? Det tror jeg der er.

Det, jeg synes er det gode ved vores 2030-plan, er, at vi formår at give nogle skattelettelser, som – ja, det kan jeg stå på mål for – er balancerede, når man kigger på dem samlet, og som også giver et markant løft i velfærden, samtidig med at vi sidder med arbejdsmarkedets parter og forhandler et lønløft i den offentlige sektor. Det er næsten for godt til at være sandt, at vi kan det hele på en og samme tid, men det kan vi.

Kl. 14:12

Formanden (Søren Gade):

Spørgeren.

Kl. 14:12

Pelle Dragsted (EL):

Den måde, statsministeren svarer på, er lidt pudsig, altså ved at sige, at Enhedslisten ikke skulle mene, at der skal være forskel at arbejde og at være på overførselsindkomst. Der er forskel – det var der før, og det er der efter – eller at vi ikke skulle være optaget af skattelettelser til folk med almindelige indkomster. Min kritik går jo netop på, at regeringen ikke prioriterer skattelettelser til dem med almindelige indkomster. Det er jo det, der er problemet.

Jeg synes ikke, at 150 kr. om måneden er særlig meget for en kassemedarbejder – det kan godt være, at statsministeren synes det – særlig ikke, når man sammenligner det med, hvad en konsulent eller en direktør får, eller for slet ikke at tale om de arvinger til virksomheder, som regeringen også vil give en særrabat på deres arveskat.

Jeg hørte i morges en buschauffør – og det er jo en af dem, som statsministeren selv nævnte i sin kongrestale – der hedder René Andersen, som sagde:

Os, der er lidt lavtlønnede, burde få lidt mere ud af det her, for dem, der tjener godt, tjener selvfølgelig, som de gør, men de behøver vel ikke at få mere end os andre.

Det ville være dejligt, hvis statsministeren kunne svare på det spørgsmål: Hvorfor skal dem i toppen, altså dem, der har mest, have mest, mens buschaufføren skal nøjes med 150 kr. eller 200 kr. om måneden?

Kl. 14:13

Formanden (Søren Gade):

Statsministeren.

Kl. 14:13

Statsministeren (Mette Frederiksen):

Men det er jo heller ikke et fuldstændigt billede. Det er jo rigtigt, at der kommer en topskattelettelse, og jeg har sagt det ved mange lejligheder og gentager det gerne i dag: Det er ikke et socialdemokratisk ønske; det er nogle andre partier, der har ønsket det. Det er jo sådan i et demokrati, at når vi er 12 partier, skal vi bøje os ind mod hinanden. Til gengæld kommer der jo en toptopskat, så det afhænger jo af, hvor mange penge direktøren tjener, for hvis direktøren tjener mere end den direktør, som der bliver henvist til, kommer vedkommende til at betale mere i skat.

Det er jo det, som jeg i virkeligheden synes er lidt af en genialitet ved den her skattereform, nemlig at langt de fleste af pengene bliver brugt på beskæftigelsesfradrag til ganske almindelige mennesker, der er i arbejde. Vi gør også noget særligt for enlige forsørgere, og så kommer der en topskattelettelse, men der kommer også en toptopskat.

Jeg er ikke sikker på at man i hvert fald i nyere tid, som jeg kan huske det, kan finde et eksempel på, at det er lykkedes et politisk flertal – og vi indbyder jo til forhandlinger, men det, der bliver bragt ind i forhandlingerne, skal bare være socialt balanceret – at lave noget, der er så fuldendt. Jeg tror i hvert fald, at både spørger og svarer hurtigt kan blive enige om, at det ikke var det, der gjorde sig gældende, da vi da vi for alvor diskuterede skat sidst, nemlig tilbage i 2012, tror jeg det var.

Kl. 14:14

Formanden (Søren Gade):

Tak for det. Det afslutter spørgsmålet. Vi siger tak til hr. Pelle Dragsted fra Enhedslisten.

Jeg byder nu velkommen til hr. Martin Lidegaard, Radikale Venstre.

Kl. 14:14

Spm. nr. US 10

Martin Lidegaard (RV):

Tak for det. Det er jo sandt, at der er utrolig mange ting, man kunne gribe fat i her i dag. Jeg vil nøjes med to ting her i dag, og den første ting vedrører på linje med en række andre kollegaer en stor interesse for FE-sagen, og jeg vil ikke gå ned i substansen her, men bare sige, at vi er utrolig optagede af, at vi får en bred og tilbundsgående undersøgelse af det her, ikke bare for at kigge bagud, men også for at undgå, at vi fremadrettet kommer i sådan en situation igen. Derfor vil mit spørgsmål til statsministeren her være, at om man i regeringen, når man nu indkalder til forhandlinger omkring kommissoriet for den undersøgelse, der skal være – og tak for det – så også, om man så må sige, er indstillet på at foretage nogle ændringer i det, der ligger. Her tænker jeg som det ene på selve kommissoriet for undersøgelsen, altså hvem der er omfattet og hvilke forløb osv., og som det andet noget, som vi er lidt optagede af efter Højesterets afgørelse den 27. oktober, nemlig om der er dele af det, der kunne ske åbent. Det er klart, at der, som Højesteret også siger, kan være nogle hensyn, der gør, at der er dele af det her, som man skal holde for lukkede døre, men der er jo, synes jeg, også et udstrakt hensyn til offentligheden, der er meget interesseret i det her, når det drejer sig om de dele, der ikke omhandler sager af vital betydning for rigets sikkerhed.

Så mit spørgsmål til statsministeren er egentlig, om vi bliver mødt med et åbent sind, når vi nu tropper op hos justitsministeren, og det gør vi med glæde, og om der vil være en mulighed for på de her to områder faktisk at komme ind i en reel diskussion med regeringen.

Kl. 14:15

Formanden (Søren Gade):

Statsministeren.

Kl. 14:15

Statsministeren (Mette Frederiksen):

Altså, man indbyder jo selvfølgelig kun til en drøftelse, fordi man ønsker at have en drøftelse. Men jeg kommer ikke til at stå og forhandle med Folketingets partier her, det synes jeg hører hjemme i Justitsministeriet. I forhold til de konkrete sager og offentlighed kommer jeg heller ikke til at gå ind i det. Men jeg vil jo sige, at det nok også generelt gælder historisk, at Socialdemokratiet og Radikale Venstre har haft et lidt forskelligt syn på, hvor meget der skal være offentligt, når det handler om efterretningstjenesterne – det siger jeg uafhængigt af de konkrete sager, som jeg ikke går ind i – og man kan jo godt sige, at der er et udbredt ønske om offentlighed.

Når det handler om efterretningstjenesternes arbejde, står jeg selv der, hvor det for mig absolut er mest afgørende med sikkerheden, og derfor vil man sjældent kunne tilvejebringe den offentlighed, som der i hvert fald efterspørges fra bl.a. mediernes side. Jeg kommer jo til at gentage mig selv lidt i dag, men hr. Martin Lidegaard har jo været med så længe, og der er jo en grund til, at Folketinget selv har valgt at have en hel anden udvalgsstruktur på det her område og med nogle helt andre regler for dem, der sidder der, end i de fleste andre folketingsudvalg, og det er jo, at vi her har at gøre med landets sikkerhed. Og selv om det en gang imellem kan være træls, især når man bærer ansvaret, at sige, at det kan man ikke svare på, fordi det vedrører Danmarks sikkerhed og der er tavshedspligt, så er det jo et vilkår, når vi taler om efterretningstjenesterne.

Kl. 14:17

Formanden (Søren Gade):

Spørgeren.

Kl. 14:17

Martin Lidegaard (RV):

Jeg tror, vi traditionelt har forskellige opfattelser, men for mig er det jo afgørende, at Højesteret, som er den øverste instans, vi har i det her land, har truffet en afgørelse, der viser, at det ville være muligt at have en delvis åbenhed i en retssal, og det ville man så også, vil jeg tro, kunne have i en kommission. Men vi vender tilbage til det i morgen, for der har vi jo en hel forespørgselsdebat om det her spørgsmål.

Jeg vil gerne nå rundt om regeringens 2030-plan, og det, jeg ser, er især en stor ubalance i, hvad de forskellige generationer af danskere skal levere til den her pakke. For ret og pligt, som jeg ved ligger statsministeren på sinde, gælder åbenbart for dem, der er på kontanthjælp, for de børnefamilier, regeringen gerne vil have ikke skal være på deltid længere, for de unge, der skal presses hurtigere igennem uddannelsessystemet. Men de ressourcestærke ældre bliver ikke bedt om at levere én krone eller én time mere i arbejdsudbud, på trods af at det, hvis du spørger de folk, der f.eks. går på efterløn i dag selv, så kun er 12 pct., der siger, at de er nedslidte. Resten kunne måske sådan set godt, og mange af dem vil ovenikøbet gerne, levere mere.

Kl. 14:18

Formanden (Søren Gade):

Statsministeren.

Kl. 14:18

Statsministeren (Mette Frederiksen):

Jeg tror simpelt hen, vi ser meget, meget forskelligt på tingene på det her område. For det, at vi nu får indført en arbejdspligt på kontanthjælpsområdet, er jo ikke for at skade de mennesker. Det er jo primært kvinder med ikkevestlig baggrund, og det er da, fordi de skal bidrage, ligesom alle andre skal. Det er jo en gave at få lov til at bidrage til Danmark, og jeg forstår ikke, at det skal italesættes som noget negativt. Du kommer hertil udefra, vi har hjulpet dig og din familie, og nu siger vi så endelig, og vi burde have gjort det for årtier tilbage, at du, hvis du ikke selv kan finde et arbejde og forsørge dig selv, så skal arbejde 37 timer for din ydelse. Det er da en landvinding for ligestillingen og for integrationen, og jeg køber simpelt hen grundlæggende ikke, at det er negativt, at man skal arbejde, når man er i Danmark. Det er jo noget af det bedste, der findes, altså at gå på arbejde og bidrage, så det køber jeg grundlæggende ikke.

I forhold til efterlønnen er der jo stadig færre, der er på efterløn. Altså, det er jo blevet en meget, meget lille ordning, og derfor er vi i regeringen mere optaget af at sikre, at der er gode ordninger for at trække sig tilbage, hvis man er nedslidt, og så kommer vi i øvrigt til at have en trepartsforhandling med arbejdsmarkedets parter for at se, hvordan vi skaber et bedre seniorarbejdsliv. For jeg tror faktisk, at spørgeren har ret i, at en del af dem, der nærmer sig pensionsalderen, gerne vil blive ved med at arbejde, især hvis vi måske kan lægge noget mere fleksibilitet ind i arbejdslivet.

Kl. 14:19

Den fg. formand (Hans Kristian Skibby):

Statsministeren.

Kl. 14:19

Martin Lidegaard (RV):

Jamen mit ærinde var slet ikke at tale arbejdet ned. Tværtimod deler jeg arbejdslivets glæder. Jeg kan simpelt hen bare ikke forstå, hvorfor de eneste, regeringen ikke vil bede om at give et nap med, er de ressourcestærke ældre. For man kunne jo godt have den forestilling – og det har jeg – at aldrig har vi set rigere generationer i Danmark. De har den største reel indkomstfremgang af alle indkomstgrupper i Danmark. De har, ikke af os, men af Anders Fogh Rasmussen, fået en stor skattefri gevinst igennem en boligskattepolitik. Det er en generation af danskere, som burde kunne bidrage, også mere end de børnefamilier, som har svært ved at få det til at hænge sammen, og også mere end de unge, der i forvejen er pressede. Men det er så de eneste, som regeringen ikke vil bede om at bidrage.

Når vi så kigger på, hvad man bruger pengene på, så er det i meget høj grad også det demografiske træk og sundhedsindsatser, som kommer de 65+-årige til gavn, og jeg synes bare, der er en eller anden ubalance i, hvilke generationer af danskere der skal levere ind til vores fælles fremtid og til at sikre, at vi kan give et bedre Danmark videre til den næste generation, og hvem der ikke skal levere. Vi kommer til at skubbe grønne, økonomiske og sociale regninger foran os og ind i børneværelset, og det er børn og unge, der kommer til at betale det meste, og de ældre beder regeringen ikke om noget. Det forstår jeg ikke.

Kl. 14:21

Den fg. formand (Hans Kristian Skibby):

Så er det statsministeren.

Kl. 14:21

Statsministeren (Mette Frederiksen):

Det lyder, som om vi er tilbage ved universitetsreformen, og den ser vi jo også forskelligt på. Vi har lavet en universitetsreform, hvor der er nogle uddannelser, der bliver kortere, men til gengæld får de en bedre kvalitet og giver gode muligheder for, at man så senere i arbejdslivet kan vende tilbage. Det tror jeg personligt er en mere moderne indretning af det fremtidige universitetssystem end det, vi har i dag, som i virkeligheden er lidt gammeldags på nogle områder.

Jeg tror, det er rigtigt, at der er seniorer, der godt kan arbejde mere. Det gør mange jo allerede, og vi vil gerne i dialog med arbejdsmarkedets parter om, om vi kan gøre mere for at skabe et godt seniorarbejdsmarked. Jeg tror så igen, at man skal huske, at det også for den gruppe er lidt mere nuanceret end som så. Det er rigtigt, at der er nogle, der har høje friværdier og et godt helbred. Jeg kender godt nok også mange seniorer, som har boet til leje et helt liv, og som ikke har en friværdi. De har ikke en friværdi, og de har heller ikke et godt helbred. De er måske nedslidte i kraft af deres arbejdsliv. Så når vi taler om seniorer, er de jo lige så forskellige som alle andre. Men essensen i det her må være, at i forhold til dem, der gerne vil blive ved med at være en del af arbejdsmarkedet og give noget videre, også til børn af unge, vil vi meget gerne være med til at se på, om vi kan gøre det endnu bedre. Det kunne være, vi kunne gøre det i fællesskab.

Kl. 14:22

Den fg. formand (Hans Kristian Skibby):

Vi siger tak til spørgeren fra Radikale Venstre.

Den næste spørger er hr. Morten Messerschmidt fra Dansk Folkeparti. Værsgo.

Kl. 14:22

Spm. nr. US 11

Morten Messerschmidt (DF):

Tak, formand, og tak til statsministeren for nu snart halvanden time, hvor der har været mange temaer i luften. En af de ting, jeg hæftede mig ved før, var, at statsministeren sagde noget med, at hvis man er på overførselsindkomst, skal det ligesom kunne mærkes, og det er godt, at der er et incitament til at komme videre ud på arbejdsmarkedet.

Nu er der jo cirka 1,3 millioner på overførselsindkomst i det her land, som ikke rigtig har den mulighed: førtidspensionister, folkepensionister, som jeg ikke går ud fra at statsministeren bare synes skal gå ud og dele nogle flere aviser ud og tage et ekstra job, eller hvad det nu måtte være, for sådan at kompensere for, at inflationen har ædt deres rådighedsbeløb. Og det, at regeringen ikke vil regulere deres overførselsindkomst, folkepensionen, i forhold til pris- og lønstigningen, gør, at regeringen sådan set æder en andel også. Så hvor skal de mennesker gå hen? For jeg kan jo se i det udspil, der nu er lagt frem, på skattelettelser – det er passende, at skatteministeren lige kom ind i lokalet – at der er gevinst på alle hylder for os herinde. Men til dem, der trækker sig ud af arbejdsmarkedet, folkepensionisterne, førtidspensionisterne, er der 0 kr. – intet.

Derfor kunne jeg bare godt tænke mig at høre, hvad statsministeren egentlig tænker i forhold til det, jo ikke mindst, fordi det ikke er mere end godt og vel et års tid siden, vi var i en valgkamp, hvor jeg husker Ebert meget tydeligt. Jeg synes, det var nogle fine reklamer, statsministeren lavede med Ebert. Han må være 95 nu, hvis han lever endnu – det håber jeg; han ser utrolig hyggelig ud at være sammen med. Jeg er ikke sikker på, at Ebert synes, at statsministeren er noget særlig hyggeligt bekendtskab, for han må godt nok føle sig svigtet. Hvornår har statsministeren egentlig sidst talt med Ebert om alle de løfter, hun gav ham i valgkampen?

Kl. 14:24

Den fg. formand (Hans Kristian Skibby):

Så er det statsministeren. Værsgo.

Kl. 14:24

Statsministeren (Mette Frederiksen):

Det har jeg for ganske nylig, og der var han ved godt helbred. Jeg har lige besøgt Ebert for kort tid siden på plejehjemmet, så den dialog er fortsat. Det var nok ikke det svar, man håbede på fra hr. Morten Messerschmidts side, men det er ikke så lang tid siden, at jeg besøgte Ebert på plejehjemmet – og i øvrigt de medarbejdere, der er omkring Ebert. Jeg er meget, meget glad for, at vi lever op til det, vi sagde før valget, hvad angår et lønløft i den offentlige sektor, hvor vi fra regeringens side har sagt, at det bl.a. gælder på social- og sundhedsområdet. Jeg er også glad for, at vi nu har lagt en 2030-plan frem, der giver muligheden for at leve op til det demografiske træk, hvilket er vigtigt for alle ældre, men også for yderligere velfærdsinvesteringer.

Så er der en skattereform, der er lagt frem, som handler om folk, der er i arbejde. Det er Ebert ikke længere. Han har arbejdet i ganske, ganske mange år. Til gengæld for det vil regeringen om kort tid foreslå at hæve ældrechecken, og det er jo, fordi vi også er optaget af, at landets pensionister har en ordentlig økonomi – en bedre økonomi. Så er jeg glad for, at inflationen bliver nævnt, og med det håber jeg så også, at der har været opbakning til den førte politik. Det, at vi nu har fået inflationen så langt ned, er jo en af de vigtigste konkrete håndsrækninger, også til landets folkepensionister. For hvis der var nogen, der blev ramt af den høje inflation, så var det især de folkepensionister, der måske kun har en folkepension eller en lille atp.

Kl. 14:25

Den fg. formand (Hans Kristian Skibby):

Så er det spørgeren for anden runde. Værsgo.

Kl. 14:25

Morten Messerschmidt (DF):

Man vil hæve ældrechecken om lidt, forstår jeg – og jeg er glad for at høre, at Ebert har det godt. Man kan sige, at det jo ikke er sikkert, at Ebert har mange år at vente i – eller mange ældre for den sags skyld. Og nu har man i rigtig mange år oplevet, hvordan folkepensionisterne er blevet ekstremt dårligt behandlet. Jeg kan ikke komme på et eneste år, hvor statsministeren har været statsminister, hvor man har prioriteret de ældre. Der har været masser af år, hvor det har været børnenes tur, det har været udlændingenes tur, det har været alle muliges tur, men jeg har ingen erindring om, at det nogen sinde under den nuværende statsminister har været de ældres tur.

Det er jo det, vi kan se igen i det, der bliver lagt frem her: en skattereform med 10 mia. kr. til folk i de arbejdende grupper, ja; en finanslov, hvor man bare æder alle de nedskæringer, der sker ude kommunalt, og man fjerner endda den øremærkede milliard kroner til de ældre; så et arbejdsmarkedsudspil, hvor det eneste, man har til de nedslidte, er, at man så dropper en forringelse, men den anden forringelse, man er løbet fra, nemlig i forhold til seniorpensionen, gennemfører man. Der er jo ikke et eneste område, hvor den her regering og de to regeringer, vi har haft under den nuværende statsminister, ikke har været ét langt svigt af vores pensionister.

Kl. 14:27

Den fg. formand (Hans Kristian Skibby):

Så er det statsministeren.

Kl. 14:27

Statsministeren (Mette Frederiksen):

Det er heldigvis ikke rigtigt, og det kommer ikke til at blive rigtigt på noget tidspunkt. Undervejs i tiden med inflation har vi valgt at hæve ældrechecken skattefrit. Og jeg synes, det er en lidt kedelig tendens her i Folketingssalen, at når vi hæver en ældrecheck skattefrit på grund af inflation, får man det til at lyde, som om det ikke har haft en betydning. Men det er jo ikke rigtigt. Jeg har da mødt masser af pensionister, der har kunnet bruge den forhøjede ældrecheck, fordi inflationen åd deres pension op. Så det er jo ikke rigtigt.

Når vi nu gennemfører et lønløft i den offentlige sektor kombineret med skattelettelser til folk, der er i arbejde, er det jo for at sikre, at der er medarbejdere nok i vores ældrepleje. For ligegyldigt hvilke fremskrivninger jeg kigger på, er et af de steder, hvor vi er allerallermest bekymret for at mangle arbejdskraft i fremtiden, ældreområdet. Og ligegyldigt om vi taler om Ebert eller alle andre, der har behov for en ordentlig ældrepleje, står og falder det jo med, om der er folk, der møder ind på arbejde – nattevagten, dagvagten – om der er nogen til at give medicin, om der er nogen til at lægge en arm omkring skulderen. Så det, der bliver sagt, er ikke rigtigt.

Jeg er ked af, at man i nogle kommuner oplever ikke at kunne tilvejebringe den ældrepleje, som vi gerne vil. Det skal vi have gjort noget ved, og derfor er der jo også lagt op til, der kan foretages investeringer i velfærden i de kommende år. Men det, der blev sagt før, er heldigvis ikke rigtigt.

Kl. 14:28

Den fg. formand (Hans Kristian Skibby):

Så er det spørgeren for sidste runde. Værsgo.

Kl. 14:28

Morten Messerschmidt (DF):

Nej, nej, det skal vi ikke bare »have gjort noget ved«. Det skulle I have gjort noget ved. Den kommuneaftale, som er fundamentet for de drakoniske nedskæringer, der sker – jo også i socialdemokratiske kommuner, for jeg får også henvendelser fra borgmestre og byrådsmedlemmer rundtomkring fra statsministerens parti, der er dybt bedrøvede – er jo statsministerens kommuneaftale. Det er ikke bare et spørgsmål om, hvad man vil gøre, for det henstår noget i det uvisse; det er et spørgsmål om, hvad man ikke har gjort.

Når man så fremlægger en skatteplan, hvor man nu bruger 10 mia. kr., så har jeg til gode at se, hvad effekten på arbejdsudbuddet for de grupper, statsministeren taler om, sosu-assistenter, sosu-hjælpere osv., er. Jeg kan godt se, hvad effekten er for dem, der betaler topskat og derover – det er fint, de er på den grønne gren igen, og så kender man atter Socialdemokratiet, djøf'ernes ven osv. – men forbedringen for dem, der skal hjælpe de ældre, og håndsrækningen til de ældre er fuldstændig udeblevet. Jeg synes faktisk, at statsministeren skylder Ebert – eller det kan godt være, han er fuldblodsmedlem af partiet, så han er måske ligeglad med, hvordan det egentlig kører – de ældre, folkepensionisten her i landet en undskyldning.

Kl. 14:29

Den fg. formand (Hans Kristian Skibby):

Så er det statsministeren.

Kl. 14:29

Statsministeren (Mette Frederiksen):

Man kunne jo starte med at tale respektfuldt om alle ældre. Jeg kender ikke til noget partitilhørsforhold, men jeg synes, man skal tale ordentligt om vores ældre, og det vil jeg også opfordre Dansk Folkepartis formand til at gøre. Jeg synes, det var en mærkelig måde at tale om en navngiven person, der sidder på et plejehjem i Danmark, på. Jeg har respekt for alle vores ældre.

Jeg er ikke enig i den måde, det fremstilles på her i forhold til dem, der går på arbejde på ældreområdet, for jeg tror, at kombinationen af, at vi nu hæver beskæftigelsesfradraget og gør noget målrettet i forhold til enlige forsørgere vil være en håndsrækning. Jeg kender en del social- og sundhedsassistenter – både assistenter og hjælpere. Der er nogle, der er i parforhold og i ægteskab, men jeg kender også en del, der er enlige. Så når vi vælger at gøre noget målrettet positivt i forhold til enlige forsørgere kombineret med, at vi også laver et lønløft i den offentlige sektor, som jeg ikke kender udfaldet af endnu, men hvor vi fra regeringens side har sagt, at det bl.a. er på ældreområdet, vi ønsker at pengene skal prioriteres, så vil det da være en direkte håndsrækning til nogle af dem, vil jeg gerne sige for mit vedkommende, der har det vigtigste arbejde i vores land, nemlig dem, der passer på vores syge og vores gamle. Så jeg er uenig i fremstillingen, og den er heldigvis heller ikke faktuelt korrekt.

Kl. 14:30

Den fg. formand (Hans Kristian Skibby):

Det var ordene fra statsministeren. Vi går videre i spørgerrækken, og den næste er fru Franciska Rosenkilde fra Alternativet. Værsgo.

Kl. 14:30

Spm. nr. US 12

Franciska Rosenkilde (ALT):

Tak for det. Den 10. oktober udtalte statsministeren til en TV 2-journalist, at de voldshandlinger, det israelske militær begår lige nu i Palæstina, er et legitimt forsvar af Israel på grund af Hamas' terrorhandling den 7. oktober. Siden er der gået 1 måned. Ifølge FN er omkring 10.000 palæstinensere blevet dræbt, flere end 3.900 af dem er børn, hospitaler, meget tæt befolkede områder og ambulancer er blevet ramt, der er blevet lukket for nødhjælp, og konflikten breder sig. Mener den danske statsminister stadig væk her 1 måned efter Hamas' angreb på Israel, at de grusomme krigshandlinger fra det israelske militærs side stadig skal betragtes som et forsvar?

Kl. 14:31

Den fg. formand (Hans Kristian Skibby):

Så er det statsministeren. Værsgo.

Kl. 14:31

Statsministeren (Mette Frederiksen):

For det første vil jeg gerne sige, at den humanitære situation i Gaza er katastrofal, og jeg berøres dybt af de mange civile ofre, selvfølgelig, især alle de børn, som enten er døde i det her, eller som er blevet lemlæstet eller såret som følge af den situation, der er. Det gør ondt på os alle sammen.

Jeg mangler i spørgsmålene en fordømmelse af Hamas og terrorangrebet, men det håber jeg kan komme nu i opfølgningen. Israel har ret til at forsvare sig selv, og jeg mener også, at Israel har en forpligtelse til at forsvare sin egen befolkning mod Hamas, men det er klart, at det skal ske inden for international lov, herunder den humanitære lov. Og det er Israels forpligtelse at leve op til det, og det er det budskab, vi har sendt fra Danmarks side, og det er i øvrigt også det budskab, som kommer fra bl.a. EU.

Kl. 14:32

Den fg. formand (Hans Kristian Skibby):

Så er det spørgeren for anden runde. Værsgo.

Kl. 14:32

Franciska Rosenkilde (ALT):

Tak. Men nu er der som sagt gået 1 måned, og spørgsmålet gik på, om statsministeren stadig mener, at de grusomme krigshandlinger, som foregår lige nu i Gaza, og som jeg kan forstå har statsministerens opmærksomhed og medfølelse, stadig kan betegnes som forsvar. Og så vil jeg gerne spørge statsministeren om, hvorfor hun har valgt, at Danmark skal stå aktivt på den ene side af konflikten i stedet for at stå på de civiles side af konflikten, altså fredens side, for alle civile liv må være lige meget værd.

Kl. 14:33

Statsministeren (Mette Frederiksen):

Ja, alle liv er lige meget værd, det er de. Det gælder i øvrigt ikke kun civile liv, det gælder også en ung soldat, der mister livet, og som jo også er nogens søn eller datter eller far eller mor eller kæreste eller pårørende, så alle liv tæller. Man skal ikke vælge side, når det kommer til civile. Man skal heller ikke vælge side, i forhold til om vi som internationalt verdenssamfund har en forpligtelse til at passe på børnene i Gaza, for det vil vi gerne. Danmark har også valgt at yde mere humanitær bistand, men det ændrer ikke på, at det er Israel, der er blevet angrebet af en terrororganisation. Og jeg hører stadig ikke, at der tages skarp afstand fra Alternativets side, hvad angår Hamas' terrorangreb på Israel, men nu får man lejlighed til at gøre det. Der er ingen tvivl om, at Israel er forpligtet inden for det regelsæt, der er, til at passe på civile. Det er Israels forpligtelse. Og vi andre vil gerne gøre mere for at passe på alle de alt for mange ofre, der er. Det gør ondt på os alle sammen se de arme mennesker, ikke mindst børnene, og derfor yder Danmark også mere humanitær bistand.

Kl. 14:34

Den fg. formand (Hans Kristian Skibby):

Så er det spørgeren for tredje spørgsmål. Værsgo.

Kl. 14:34

Franciska Rosenkilde (ALT):

Alternativet tager afstand fra alle terrorhandlinger. Det vil jeg godt lige sige en gang for alle. Men traditionen tro slutter jeg af med et spørgsmål fra et medlem af Alternativet, og det er fra Pernille Malberg Dyg, der har stillet det her medlemsspørgsmål. Først lidt baggrund: Den 27. oktober stemte man i FN's Generalforsamling for en resolution om beskyttelse af civile og opretholdelse af menneskerettigheder i relation til det, der sker i Palæstina. Danmark stemte dog til chok for mange danskere ikke for. Hvad er statsministerens svar til dem? Hvorfor har man fra dansk side ikke stemt for den resolution og dermed fulgt FN's opfordring til en våbenhvile i Gaza?

Kl. 14:35

Den fg. formand (Hans Kristian Skibby):

Statsministeren.

Kl. 14:35

Statsministeren (Mette Frederiksen):

Bl.a. fordi den tekst, vi stemte om den aften dansk tid i FN, ikke indeholdt en klar afstandtagen til Hamas. Derfor stillede Canada et ændringsforslag. Det ændringsforslag opnåede ikke et kvalificeret flertal, og derfor afstod Danmark fra at stemme.

Kl. 14:35

Den fg. formand (Hans Kristian Skibby):

Vi siger tak for spørgsmålene. Den næste til at stille spørgsmål er fru Pernille Vermund fra Nye Borgerlige. Værsgo.

Kl. 14:35

Spm. nr. US 13

Pernille Vermund (NB):

»Det var et super angreb. Vi er meget glade for det. Israelerne skal væk fra Palæstina. ... Alle israelere skal væk. Det er ikke deres land. Det er vores Palæstina.« Sådan lød svaret til B.T. fra en demonstrant på Nørrebro blot få dage efter Hamas' uhyrlige terrorangreb mod Israel. Jeg formoder, at statsministeren er bekendt med artiklen og udtalelsen, som har været gengivet i flere medier. Det er hovedrystende. Årtiers naivitet og fejlslagne udlændingepolitik viser sig tydeligt i de her dage, i danmark, men desværre også i resten af Europa. Jeg kan simpelt hen ikke lade være med at bebrejde de politikere, der i årevis har importeret problemerne, og som fortsat insisterer på, at internationale konventioner og dermed hensynet til kriminelle udlændinge er vigtigere end hensynet til danskernes frihed og sikkerhed.

Jeg ved, at statsministeren har erkendt, at Socialdemokratiet har taget fejl i udlændingepolitikken, og det er godt, men jeg savner handling. Problemerne er jo ikke løst; det er tydeligt. Siden den omtalte episode på Nørrebro har flere demonstrationer fundet sted, og lad mig for god ordens skyld slå fast, at retten til at forsamle sig naturligvis gælder alle borgere uanset køn, tro og politisk overbevisning, og at det naturligvis ikke er kriminelt at ytre sympati med civile ofre. Men billigelse af terror og trusler om terror er ulovligt.

Fredag aften blev der under demonstrationer flere steder i København råbt følgende, og jeg citerer: »Palæstina er besat. Det skal løses med jihad.« Fra Københavns Politi til Berlingske lød det, og jeg citerer igen:

»Vi har hørt ytringerne, og vi har også googlet betydningen af jihad, og deri har vi ikke fundet, at der var basis for en sigtelse.«

Hvad tænker ministeren om, at politiet baserer en så vigtig vurdering på en googlesøgning, og har statsministeren interesseret sig for, hvor mange der er blevet sigtet for terrorbilligelse i den seneste måned i Danmark?

Kl. 14:37

Den fg. formand (Hans Kristian Skibby):

Så er det statsministeren. Værsgo.

Kl. 14:37

Statsministeren (Mette Frederiksen):

Ja, det går jeg utrolig meget op i. Jeg respekterer arbejdsfordelingen i et retssamfund, også i den her sag, ligesom i andre sager, men jeg går meget op i det her. Jeg har hørt slagord, og jeg har set flag. Jeg har af gode grunde ikke deltaget i det eller været omkring det. Jeg er vred til mit inderste over, at vi har jødiske landsmænd i Danmark, som ikke tør at vise deres religiøse tilhørsforhold. Det gør mig oprigtig vred. Det er den eneste trosretning, mig bekendt, hvis medlemmer bliver nødt til at frygte for deres sikkerhed.

Man må ikke billige, man må ikke opildne til og man må ikke understøtte terror i Danmark. Enhver form for opbakning til Hamas mener jeg er helt forfærdelig. Jeg kan næsten ikke beskrive nok, hvor forfærdet jeg er over, at der er mennesker, der bor i Danmark og i Europa, og som bakker op om mellemøstlige terrororganisationer og i øvrigt tager andre landes konflikter med ind i vores samfund med den risiko, der er forbundet derved. Så jeg har en forventning om, at myndighederne følger det her tæt; det mener jeg er myndighedernes opgave. Jeg blander mig ikke i det direkte arbejde, men i lighed med spørgeren vil jeg sige, at det jo er en vigtig opgave i den her situation, at man ved, hvad der foregår, og hvis der er grundlag for at rejse sager og den slags, går jeg ud fra, at myndighederne gør det.

Kl. 14:39

Den fg. formand (Hans Kristian Skibby):

Så er det spørgeren for sit andet spørgsmål. Værsgo.

Kl. 14:39

Pernille Vermund (NB):

Det må vi jo så håbe at myndighederne gør. Statsministeren plejer nu at være ret god til at være håndfast i forhold til at sikre, at der er styr på tingene. Jeg havde da håbet, at man også på det her punkt var lige så håndfast, men at opfordre til jihad og udtrykke terrorsympati har jo så åbenbart nærmest ikke nogen konsekvens i vores samfund. Til gengæld vil man gerne forbyde at skænde Koranen, og det er jo så, som sagen er.

Lad mig spørge om noget helt andet. Lige nu planlægger et flertal herinde et testcenter for kæmpevindmøller ved Vadehavet. Der er tale om ½ km høje vindmøller i et fuglereservat, der er så enestående, at det er udnævnt til UNESCO-verdensarv. Det er i min verden helt blæst. I Nye Borgerlige mener vi, at det skal stoppes, før det er for sent. Vi skal ikke ødelægge naturen i forsøget på at redde klimaet. Statsministeren sagde i sin åbningstale, at flagermus ikke skal forhindre opsætning af vindmøller, og at den massive udbygning af den vedvarende energi vil ske på bekostning af naturen, og jeg vil derfor gerne spørge: Er Vadehavet et af de naturområder, der skal ofres for den massive udbygning af vedvarende energi?

Kl. 14:40

Den fg. formand (Hans Kristian Skibby):

Værsgo til statsministeren.

Kl. 14:40

Statsministeren (Mette Frederiksen):

Jeg står ved, hvad jeg sagde i åbningstalen, nemlig at vi kommer til i de kommende år at skulle finde en anden balance mellem vores behov for at få udbygget den vedvarende energi, som jeg ved vi er uenige om, og så nogle naturhensyn. Jeg forstod her forleden dag, at nu opgiver man faktisk et projekt på grund af flagermus, og jeg må bare sige, at med den sikkerhedssituation, Europa befinder sig i, synes jeg – og jeg går ikke ind i den konkrete sag; det gør jeg ikke, for jeg blander mig ikke i sagsbehandling – at det bliver nødt til at afstedkomme en drøftelse. Det er det, regeringen også sidder og arbejder på, og som vi kommer til at diskutere med Folketingets partier: Hvordan finder man den rette balance mellem klima og sikkerhed på den ene side og natur på den anden side?

Omkring Vadehavet og konkrete projekter vil jeg sige, at jeg tror, at alle danskere elsker Vadehavet, men at jeg ikke tør gå ind i den konkrete sag.

Kl. 14:41

Den fg. formand (Hans Kristian Skibby):

Så er det spørgeren for sit sidste spørgsmål. Værsgo.

Kl. 14:41

Pernille Vermund (NB):

Det synes jeg er meget bizart. Altså, vi har en flertalsregering, og vi har også en regering, hvor statsministeren jo er god til at få sin mening igennem, og det må være åbenlyst for de fleste danskere, at det er fuldstændig vanvittigt at placere kæmpevindmøller, der er ½ km høje, i et naturområde, et fuglereservat, der er på UNESCO's verdensarvsliste. Mener statsministeren virkelig, at det ikke er en politisk sag, om vi ødelægger et naturområde for bestandig, nedgraver, jeg ved ikke hvor mange ton beton, opstiller ½ km høje kæmpevindmøller og smadrer naturen? Er det ikke en politisk sag for statsministeren at tage stilling til?

Kl. 14:42

Den fg. formand (Hans Kristian Skibby):

Så er det statsministeren. Værsgo.

Kl. 14:42

Statsministeren (Mette Frederiksen):

Det meste ender jo med at være politisk på den ene eller den anden måde. Jeg synes, vi skal tage tingene i den rigtige rækkefølge. Vi har behov for at få mere vedvarende energi. Vi skal være helt uafhængige af Putin. Det handler om sikkerhedspolitik, og det handler også om klima, og derfor skal vi have mere vedvarende energi. Det skal så gøres på en måde, hvor vi tager hensyn til nogle forskellige ting. Men vi må bare konstatere, at det går for langsomt med at få udbygget den vedvarende energi, og derfor er regeringen optaget af, at det kommer til at gå hurtigere, og det kommer også til at koste noget på nogle andre dagsordener.

Kl. 14:43

Den fg. formand (Hans Kristian Skibby):

Herefter er spørgetimen slut. Vi siger tak til spørgerne og til statsministeren.

Det næste punkt på dagsordenen er:

2) Spørgsmål om fremme af forespørgsel nr. F 8:

Forespørgsel til udlændinge- og integrationsministeren om Udrejsecenter Kærshovedgård.

Af Mikkel Bjørn (DF) m.fl.

(Anmeldelse 03.11.2023).

Sammen med dette punkt foretages:

3) Spørgsmål om fremme af forespørgsel nr. F 9:

Forespørgsel til udenrigsministeren om at afhjælpe gidselsituationen i Gazastriben.

Af Peter Kofod (DF) m.fl.

(Anmeldelse 03.11.2023).

4) Spørgsmål om fremme af forespørgsel nr. F 10:

Forespørgsel til statsministeren og statsministeren om konsekvenser for Danmarks relation til andre landes efterretningstjenester i relation til den kommende undersøgelse af FE-sagen.

Af Peter Kofod (DF) m.fl.

().

Kl. 14:43

Den fg. formand (Hans Kristian Skibby):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

5) Spørgsmål om meddelelse af orlov til og indkaldelse af stedfortræder for medlem af Folketinget Peder Hvelplund (EL).

Kl. 14:44

Den fg. formand (Hans Kristian Skibby):

Medlem af Folketinget Peder Hvelplund (EL) har søgt om orlov fra den 7. november 2023, jævnfør forretningsordenens § 41, stk. 3, litra a.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderen indkaldes som midlertidigt medlem.

Det er vedtaget.

Det næste punkt på dagsordenen er:

6) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Peder Hvelplund (EL).

Kl. 14:45

Forhandling

Den fg. formand (Hans Kristian Skibby):

Fra Udvalget til Valgs Prøvelse har jeg modtaget indstilling om, at 1. stedfortræder for Socialdemokratiet i Københavns Omegns Storkreds, Gunvor Wibroe, godkendes som ordinært medlem af Folketinget fra og med den 2. november 2023, da Kasper Sand Kjær nedlagde sit mandat pr. 1. november 2023.

Jeg har endvidere modtaget indstilling om, at 3. stedfortræder for Enhedslisten i Nordjyllands Storkreds, Runa Friis Hansen, godkendes som midlertidigt medlem af Folketinget fra og med den 7. november 2023 i anledning af Peder Hvelplunds orlov. Det bemærkes, at 1. og 2. stedfortræder ikke ønsker at indtræde under denne orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 14:45

Afstemning

Den fg. formand (Hans Kristian Skibby):

Der stemmes om udvalgets indstilling, og afstemningen starter.

Afstemningen slutter.

Udvalgets indstilling er enstemmigt vedtaget med 104 stemmer.

[For stemte 104 (S, V, M, SF, DD, LA, KF, EL, RV, DF, ALT, NB og Jon Stephensen (UFG)), imod stemte 0, hverken for eller imod stemte 0].

Det næste punkt på dagsordenen er:

7) 2. (sidste) behandling af beslutningsforslag nr. B 21:

Forslag til folketingsbeslutning om Danmarks tilslutning på mellemstatsligt grundlag til Europa-Parlamentets og Rådets direktiv (EU) 2023/977 af 10. maj 2023 om udveksling af oplysninger mellem medlemsstaternes retshåndhævende myndigheder og om ophævelse af Rådets rammeafgørelse 2006/960/RIA.

Af justitsministeren (Peter Hummelgaard).

(Fremsættelse 24.10.2023. 1. behandling 27.10.2023. Betænkning 02.11.2023).

Kl. 14:46

Forhandling

Den fg. formand (Hans Kristian Skibby):

Der er ikke stillet ændringsforslag.

Er der nogen, der ønsker at udtale sig?

Det lader ikke til at være tilfældet, og derfor går vi til afstemning.

Kl. 14:47

Afstemning

Den fg. formand (Hans Kristian Skibby):

Der stemmes om forslagets endelige vedtagelse, og afstemningen starter.

Afstemningen slutter.

For stemte 101 (S, V, M, SF, DD, LA, KF, EL, RV, ALT og Jon Stephensen (UFG)), imod stemte 0, hverken for eller imod stemte 4 (DF og NB).

Forslaget til folketingsbeslutning er vedtaget og vil nu blive sendt til justitsministeren.

Det sidste punkt på dagsordenen er:

8) 1. behandling af lovforslag nr. L 51:

Forslag til lov om ændring af selskabsloven, lov om skifte af dødsboer, værgemålsloven, retsplejeloven og forskellige andre love. (Digital behandling af tvangsopløsningssager og dødsboskiftesager, øget antal byretsdommere, anerkendelse af juridiske eksamener fra Det Forenede Kongerige Storbritannien og Nordirland, terminaladgang til indkomstregisteret for Familieretshuset i værgemålssager m.v.).

Af justitsministeren (Peter Hummelgaard).

(Fremsættelse 11.10.2023).

Kl. 14:47

Forhandling

Den fg. formand (Hans Kristian Skibby):

Forhandlingen er åbnet, og jeg må bede om ro i salen.

Den første ordfører er fra Socialdemokraterne. Værsgo, hr. Bjørn Brandenborg.

Kl. 14:48

(Ordfører)

Bjørn Brandenborg (S):

Tak for det, formand. Det forslag, vi nu skal behandle, indeholder en lang række lovændringer, herunder en del, som skal hjælpe til med at tilføre ressourcer og modernisere vores domstolssystem. Vores domstole har de sidste par år været udfordrede af store stigninger i sagsbehandlingstiderne. Det er selvfølgelig ikke tilfredsstillende for nogen, og det kan både udfordre borgernes retsfølelse og retssikkerheden, hvis de skal vente meget længe på at få behandlet en sag. Derfor indeholder det her lovforslag bl.a. en ændring af retsplejeloven, som skal gøre det muligt at øge antallet af dommerstillinger ved landets byretter.

Som det fremgår af lovforslaget, er det Domstolsstyrelsens vurdering, at det i 2024 vil være muligt at udnævne 12 nye dommere ved retter, der vurderes at være særligt udfordrede af lange sagsbehandlingstider og gamle sagsbunker. Det vil hæve antallet af såkaldte puljedommere fra 25 til 37. Det synes vi selvfølgelig er godt og også nødvendigt.

Lovforslaget indeholder desuden forslag til en lang række mere tekniske lovændringer. Jeg vil ikke nævne dem alle; det kan være, at der er andre af ordførerne, der vil det. Men det handler dog bl.a. om en række ændringer i selskabsloven, som er nødvendige for at indføre digital behandling af tvangsopløsningssager. Det er en del af det meget store it-projekt i Domstolsstyrelsen, som gerne skulle modernisere og effektivisere systemerne.

Lovforslaget indeholder også forslag til lovændringer, der bl.a. vil gøre det muligt for retterne, skifteretterne og retspræsidenterne at beslutte, at domstolenes sags- og skifteportal under særlige forhold, f.eks. ved it-nedbrud, ikke skal anvendes. Og så er der også forslag til regler, som skal lette adgangen for Familieretshuset i værgemålssager til oplysninger om indkomst og formue, forslag til justeringer af regler på advokatområdet, forslag til ændringer af inkassolovgivningen, som skal understøtte implementeringen af det såkaldte  NPL-direktiv, som bl.a. giver Finanstilsynet muligheder for at føre tilsyn, samt en række mindre tekniske ændringer og konsekvensrettelser.

Alt i alt er det en lang række gode ændringer, hvoraf det selvfølgelig er vigtigst at fremhæve dem, som skal hjælpe med at tilføre ressourcer og modernisere vores domstolssystem. Vi støtter lovforslaget. Tak for ordet.

Kl. 14:51

Den fg. formand (Hans Kristian Skibby):

Tak. Der lader ikke til at være spørgsmål til ordføreren. Vi siger tak til hr. Bjørn Brandenborg og går videre til næste ordfører. Næste ordfører er hr. Preben Bang Henriksen fra Venstre. Værsgo.

Kl. 14:51

(Ordfører)

Preben Bang Henriksen (V):

Tak for det. Lovforslaget er i det store hele et teknisk lovforslag, og min kollega har allerede været inde på teknikken i adskillige af de bestemmelser, der reguleres i selve lovforslaget. Jeg vil koncentrere mig om et par andre, i hvert fald et par af dem. Der bliver digitaliseret adgang i forbindelse med tvangsopløsningssager i forbindelse med opløsninger ved skifteretten. Det synes jeg er en ganske glimrende idé, for så det kan gå lidt hurtigere. Jeg kunne godt ønske, at man også, når man nu er i gang med at tage fat i det selskabsretlige område, så fik indført en bestemmelse, der gjorde, at selskabet selv eller stifteren af selskabet kom til at betale for selskabets opløsning. Det duer ikke, at man bare afmelder revisorer og direktører, og så er det pludselig statens opgave at komme ud af det med at få sådan et selskab opløst.

Men for så vidt angår det, der står her, vil jeg sige, at selvfølgelig kan vi støtte en digitaliseret proces i forbindelse med tvangsopløsninger. Også i forhold til Familieretshuset og værgemålssager er der ændringer, idet man nu kan trække oplysningerne om indkomst og formue fra Skattestyrelsens systemer. Og det er jo også ganske glimrende. Jeg vil håbe, at det bl.a. kan medføre, at Familieretshuset kommer til at fungere bedre. Det skal ikke være nogen hemmelighed, at en meget, meget stor del af de mails, der i hvert fald fylder i min indbakke, kommer fra folk, der klager over Familieretshusets behandling og processen. Men det er man jo så også heldigvis ved at regulere i anden lovgivning.

Kreditaftaleloven ændres med det her. Man implementerer et europæisk direktiv, NPL-direktivet – så vidt jeg har forstået, er det sådan noget, man har fundet ud af længere sydpå – hvorefter der nu skal etableres politikker for kreditgivere. Eksempelvis skal en kreditforening etablere generelle politikker for, hvordan man kan udvise tilbageholdenhed over for de folk, der nu har misligholdt deres lån. De skal behandles lempeligere, og der er ikke tale om nogen pligt for kreditgivere til at følge det her, men man skal altså have en politik på området. Altså, jeg må bare sige, at min erfaring er, at de långivere, der oplever, at deres debitorer misligholder deres lån, da kun har en ting i hovedet, og det er at se, om ikke det kan afværges ved en afdragsordning, en forlængelse, eller hvad ved jeg. Der iværksættes der selvfølgelig store bestræbelser på at undgå, at vi ryger direkte i fogedretten. Men nu skal man altså også formalisere disse bestræbelser, og det bliver et papir, der kommer til at ligge på hylden, og det vil der aldrig nogensinde være nogen der kommer til at læse, så dermed er der jo heller ingen skade ved det. Men da det er noget, det er nødvendigt at vi indfører på grund af et direktiv fra EU, så kan vi selvfølgelig støtte det.

Vigtigst af alt det her i forslaget er, at vi nu tager fat på og reparerer på domstolenes ventetid. Der udnævnes 12 nye dommere. Det er en god begyndelse. Vi mangler kun 40-50 stykker, for at vi er oppe på det niveau, hvor jeg i hvert fald anslår at vi begynder at få velfungerende domstole rent ventetidsmæssigt. De dommere, der nu udnævnes, går til udfordrede retter, og det er på sin vis også meget naturligt, men det var måske også naturligt lige at undersøge, hvorfor retterne var udfordret. Det er jo ikke altid, at det hjælper bare at hælde noget mere personale på, hvis årsagen skal findes i helt andre ting. Men mon ikke man gør det fra styrelsen og ministeriets side?

Med i forslaget er også et meget vigtigt punkt, som Venstre gang på gang har foreslået i det igangværende forhandlinger omkring domstolene, og det er, at afgangsalderen for tilkaldedommere ændres fra 72 år til 75 år. Det vil betyde, at mange tilkaldedommere, eller i hvert fald nogle flere tilkaldedommere, kan aktiveres. Vi har brug for alle de dommere, der overhovedet kan drives op af jorden, hvis vi skal have de her bunker og det her problem inden for retsplejen til livs. Så også på det her område om en udvidelse af aldersgrænsen er vi meget positive. Så Venstre kan i enhver henseende stemme for forslaget.

Kl. 14:55

Den fg. formand (Hans Kristian Skibby):

Tak. Der er et spørgsmål til ordføreren, og det er fra hr. Peter Kofod, Dansk Folkeparti. Værsgo.

Kl. 14:56

Peter Kofod (DF):

Tak for det, formand. Og tak til ordføreren for talen, som jo ramte meget rigtigt. Men hvad er det egentlig, vi skyder efter her? For når man læser lovforslaget igennem, vil man jo se, at det er en perlerække af forskellige initiativer – eller en grædemur, alt efter hvordan man ser på det – og jeg er dødtræt af, at man bliver ved med at lave de her puljeforslag, hvor man bare smider alt muligt ned i en kasse, og så kan vi ordførere stå oppe på talerstolen og forholde os til det. Jeg kan sige, at vi også kommer til at grave i det i Retsudvalget – alt det, der ligger her. Jeg synes ikke, det er tilfredsstillende. Jeg synes ikke, det sikrer ordentlig lovkvalitet, at man bare puljer det sammen. Og jeg ved ikke, hvorfor man gør det – om der er nogle måltal ovre i Justitsministeriet eller i andre ministerier for, at man skal holde sig inden for et bestemt niveau. Jeg synes ikke, man kan være det bekendt over for Folketinget.

Jeg vil høre ordføreren, for jeg erindrer, at Venstre også har haft nogle ret principielle holdninger til det her tidligere, om ordføreren ikke er enig med mig i, at man godt kunne gøre sig lidt umage for i mindre grad at pulje, så man kunne gå mere i dybden med det i ordførertaler eller i udvalgsarbejdet eller andre steder. Tak.

Kl. 14:57

Den fg. formand (Hans Kristian Skibby):

Så er det ordføreren. Værsgo.

Kl. 14:57

Preben Bang Henriksen (V):

Jeg forstår udmærket godt frustrationen hos hr. Peter Kofod, og jeg tror, vi skal lade justitsministeren svare for sig, i forhold til hvorfor det er lavet på den her måde. Umiddelbart vil jeg tro, at hvis vi gjorde, som hr. Peter Kofod sagde, ville det her ikke være ét forslag, der skulle behandles, så ville det være et forslag om ændring af selskabsloven, et forslag om ændring af dødsboskifteloven, et foreslag om ændring af værgemålsloven, et forslag om ændring af retsplejeloven, et forslag om ændring af kreditaftaleloven, et forslag om ændring af forældelsesloven og et forslag om ændring af konkursloven. Det ville være, hvad skal man sige, mere tilgængeligt, også i forhold til en debat; det må jeg give hr. Peter Kofod ret i. Men på den anden side kan jeg, når det er så små ting, vi taler om her, bedre acceptere, at man puljer det, som man gør her. Men jeg skal medgive hr. Peter Kofod, at hvis det havde været lidt tungere ting, ville vi være helt enige.

Kl. 14:58

Den fg. formand (Hans Kristian Skibby):

Jeg skal spørge, om der ønskes andens runde. Det er ikke tilfældet. Vi siger tak til ordføreren for Venstre og går videre i rækken af ordførere. Den næste ordfører er fra Moderaterne. Værsgo, hr. Tobias Grotkjær Elmstrøm.

Kl. 14:58

(Ordfører)

Tobias Grotkjær Elmstrøm (M):

Tak for det, formand, og tak for ordet. Lovforslaget, som vi behandler her i dag, er af teknisk karakter. Det omhandler en række ting i selskabsloven. Det omhandler bl.a., at al skriftlig kommunikation i tvangsopløsningssager fremover skal ske digitalt på domstolenes skifteportal. Det vil forhåbentlig være med til at sikre en effektiv behandling for alle dem, der er i kontakt med retsvæsenet. Derudover indeholder lovforslaget også et forslag til ændring en række bestemmelser i værgemålsloven, som skal lette adgangen til Familieretshuset i værgemålssager til de oplysninger, som er relevante. Det er der intet at råbe vagt i gevær over, men jeg vil dog lige tilføje en kommentar i forhold til Familieretshuset.

Der skal klart være en meget bedre organisering i Familieretshuset, end der er i dag. Familieretshuset fungerer ikke optimalt. Det kan ikke være rimeligt med de lange sagsbehandlingstider, der er, når sagerne involverer skilsmisse med børn, som har brug for en normal hverdag. Det kan vi simpelt hen ikke være bekendt.

For at vende tilbage til lovforslaget, omhandler det også en justering af retsplejelovens bestemmelse om antallet af såkaldte puljedommerstillinger ved byretterne. Vi gør det simpelt hen muligt at ansætte yderligere 12 byretsdommere. Der er ingen tvivl om, at domstolen higer efter byretsdommere, hvilket også min kollega hr. Preben Bang Henriksen fortalte om. Vi skal have nedbragt de sagsbehandlingstider, som jeg desværre selv har været vidne til som advokat, bl.a. retsvæsnet i byretten i Aarhus.

Men det er klart, at selv om vi får flere byretsdommere, er vi overhovedet ikke i mål med de udfordringer, der er med de lange sagsbehandlingstider. Jeg håber inderligt, at vi med den kommende flerårsaftale for domstolene kan lande en bred aftale, og at vi kan blive enige om nogle solide økonomiske rammer for domstolene. Det er der virkelig brug for.

For at vende tilbage til L 51, som vi har fremme i dag, er det alt i alt nogle gode forslag til ændringer, der vedrører domstolene, og som ikke er af politisk karakter, men mere af teknisk karakter. Moderaterne kan støtte forslaget. Tak for ordet.

Kl. 15:00

Den fg. formand (Hans Kristian Skibby):

Vi siger tak til ordføreren for Moderaterne. Der er ikke nogen, der har trykket sig ind i forhold til spørgsmål, og vi går videre i rækken af ordførere. Den næste er fra Socialistiske Folkeparti. Værsgo, fru Karina Lorentzen Dehnhardt.

Kl. 15:00

(Ordfører)

Karina Lorentzen Dehnhardt (SF):

Tak for ordet. Jeg har faktisk også skrevet ind i min tale, at jeg ligesom ordføreren for Dansk Folkeparti ville gøre opmærksom på, at jeg synes, det er utrolig dårlig stil, at vi får så mange forskelligartede forslag stoppet ind i et lovforslag. Det gør jo, at det næsten er umuligt at sige noget kvalificeret om de enkelte dele, for dels er der så mange elementer, at man ikke kan nå at nævne dem, dels er de også meget forskelligartede. Og man sidder jo næsten tilbage med en fornemmelse af, at der måske også er proppet et forslag ind, som måske skulle glide lidt lettere igennem. Der er i hvert fald en større sandsynlighed for, at det kunne ske, når lovforslaget er bygget op på den måde, så jeg vil også gerne appellere til, at man deler det op.

Ud over det vil jeg så sige, at der også er mange gode elementer i det her forslag. Nu implementerer vi f.eks. NPL-direktivet. Det er jo et direktiv, som har 2 år på bagen, og det er nok meget godt, at vi nu får det skrevet ind i dansk lov. Det er sådan, at den lovgivning også bringer nogle væsentlige forbedringer for forbrugerne, så det er jo ret godt. Det indfører også en udvidet oplysningspligt, og vi udvider pligten til at udvise tilbageholdenhed, når man opkræver gæld. Vi sætter en tykkere streg under, at opkrævning skal ske på den mindst indgribende måde. Det bliver f.eks. en lille smule sværere at sætte en gældstynget familie på gaden, og det er jo meget positivt og vil lette byrden for mange gældsplagede mennesker. Det kan vi i SF kun støtte op om.

Så er der også nogle ting vedrørende domstolene, som vi jo aktuelt forhandler om, og jeg tænker, at det er et bredt ønske, at vi har brug for at styrke domstolene og lette sagsbehandlingen i retssalene. Derfor er det ret godt, at vi får yderligere 12 puljedommere til byretterne. Der skal selvfølgelig mange flere til, men nu må vi lige afvente resultatet af domstolsforhandlingerne. Der er ingen tvivl om, at de falder på et tørt sted ude i retssalene – der er enorme sagspukler og meget lange ventetider derude – og det betyder jo, at vi meget hurtigt kan komme i gang med at styrke domstolene.

Så har justitsministeren også varslet et ændringsforslag til lovforslaget, hvor vi forhøjer aldersgrænsen fra 72 til 74 år for dommerne, og det vil måske betyde, at nogle af de dommere, der ellers ville gå på pension, kan bidrage til at løfte nogle af sagerne. Det synes vi faktisk også er godt, og vi vil melde vores opbakning til det med det samme.

Så er der indfasningen af skifteportalen, og digitale løsninger kan jo på mange måder gøre arbejdet mere effektivt. Vi samler alt på et sted, så de involverede parter har en nem og tilgængelig adgang til det relevante materiale. Jeg kan se, at Advokatrådet og Ældre Sagen har haft nogle bekymringer i den forbindelse, fordi der er mange borgere, som står uden for digitaliseringen, specielt ældre og udsatte. Selv om digitalisering løser noget og gør noget lettere for nogle, er det altså ikke alle, der får det nemmere, og derfor er jeg også glad for at se, at bekymringerne er imødekommet.

Så er der familieretshusene, hvor der jo er mange meget følsomme sager, som skal igennem, og som har en stor påvirkning af de familier, som får deres sager behandlet der. Der får man nu nemmere adgang til at kunne samle information, og det vil lette processen og sikre, at borgerne kommer hurtigt videre. Det tror jeg vil være godt for familierne og godt for børnene.

Så er der også, måske i småtingsafdelingen, en mulighed for en autorisering af britiske jurister som advokatfuldmægtige i Danmark. Det betyder, at vi genopretter den tilstand, der var før Brexit, som jo har skabt lidt rod i det, og det kan vi også bakke op om.

Så er der en udvidelse af Advokatrådets adgang til oplysninger, når det gælder tilsyn med advokater. Vi synes også, at det i et retssamfund er ret vigtigt, at alle overholder reglerne og der ikke kan stilles spørgsmål ved advokaters integritet. Dem, der praktiserer loven, skal jo selvfølgelig også overholder den, og derfor støtter vi op om et bedre tilsyn. Der var en mængde andre småting, jeg også kunne nævne, men det vil jeg undlade, for nu er tiden faktisk løbet fra mig. Vi bakker op om lovforslaget. Tak for ordet.

Kl. 15:05

Den fg. formand (Hans Kristian Skibby):

Vi siger tak til fru Karina Lorentzen Dehnhardt fra SF og går videre i rækken af ordførere. Den næste ordfører er fru Betina Kastbjerg fra Danmarksdemokraterne.

Kl. 15:05

(Ordfører)

Betina Kastbjerg (DD):

Tak for det. Jeg vil lige starte med at nævne, at det her lovforslag mest af alt minder om en efterårsrengøring af alt det, der har ligget og samlet støv i Justitsministeriet. Endnu en gang har man valgt at samle en række ændringer i en række forskellige love, hvilket kan gøre det problematisk i forbindelse med høringsprocessen.

Den første ændring er af skifteretsloven, hvor der lægges op til, at tvangsopløsningssager i fremtiden skal digitaliseres, således at al skriftlig kommunikation med skifteretterne, landsretterne eller Højesteret skal ske via skifteportalen. I høringssvaret fra Advokatsamfundet kan man se, at de foreslår, at hvis man f.eks. er fritaget for digital post, bør man også være fritaget for at anvende skifteportalen. Og nu er jeg jo også digitaliseringsordfører, og jeg er bestemt enig i den betragtning. Jeg mener, det er vigtigt, at vi som samfund ikke glemmer de borgere, der har svært ved eller slet ikke har mulighed for at benytte digitale løsninger, og det er egentlig uagtet sagens type. Derfor håber jeg, at vi kan få dette implementeret i forslaget.

Derudover indeholder lovforslaget et forslag om at hæve antallet af byretsdommere med 12 dommere. Det er hensigten, at Domstolsstyrelsen skal placere de enkelte dommere ved de retter, der vurderes at være særlig udfordret af lange sagsbehandlingstider og gamle sagsbunker. Vi har jo været i gang med forhandlinger om domstolenes kommende flerårsaftale, hvor vi også har drøftet dette, så jeg vil blot gerne have en bekræftelse fra justitsministeren på, at det, der er fremlagt her, stadig væk er gældende.

Lovforslaget indeholder også en ændring af lov om inkassovirksomhed, der skal støtte Erhvervsministeriets implementering af et EU-direktiv, som vi også tidligere har bakket op om ved lovbehandlingen af L 39 på erhvervsministerens område. Forslaget får positive tilkendegivelser fra gældsrådgivningen, der finder, at den valgte implementeringsmodel vil stille forbrugerne bedre, og der bliver større mulighed for at tage individuelle hensyn og mulighed for refinansiering, omlægning og eftergivelse eller gældskonsolidering.

Alt i alt finder Danmarksdemokraterne de mindre ændringer hensigtsmæssige, og vi støtter forslaget.

Kl. 15:07

Den fg. formand (Hans Kristian Skibby):

Vi siger tak til ordføreren for Danmarksdemokraterne, fru Betina Kastbjerg. Den næste ordfører er fra Liberal Alliance, så jeg vil give ordet til hr. Steffen Larsen.

Kl. 15:08

(Ordfører)

Steffen Larsen (LA):

Mange tak. Forslaget her skal være med til at afhjælpe en række problemer hos domstolene, og en del af forslagets indhold er da også efter min opfattelse en del af de pågående domstolsforhandlinger, hvorfor vi i Liberal Alliance ikke sådan uden videre kan fortælle, om vi er positive over for forslaget. Vi er positive over for dele af det, og vi synes da, at det ser rigtig godt ud, men dele af det ligger i forhandlingerne om domstolene, som ikke er færdige endnu. F.eks. er antallet af byretsdommere, der skal øges, en del af domstolsforhandlingerne, og det synes vi er mærkværdigt at man lægger ind i et puljelovforslag, inden domstolsforhandlingerne er afsluttet.

Jeg skal dog hilse fra Nye Borgerlige og sige, at de er for forslaget.

Kl. 15:08

Den fg. formand (Hans Kristian Skibby):

Vi siger tak til hr. Steffen Larsen fra Liberal Alliance. Vi går videre i rækken af ordførere, og den næste ordfører er fra Det Konservative Folkeparti. Og så må jeg indrømme, at jeg ikke har helt styr på navnene her – jeg fik at vide, at det var fru Mette Abildgaard, der skulle på talerstolen. Der er mange nye herinde, men værsgo til ordføreren.

Kl. 15:09

(Ordfører)

Andreas Karlsen (KF):

Andreas Karlsen hedder jeg. Men tak for det, formand. Jeg har lovet at holde talen i dag på vegne af Konservatives retsordfører, fru Mai Mercado.

I dag behandler vi L 51, som er et såkaldt samlelovforslag, altså en buket af en masse mindre ændringer, som er lagt ind i det samme lovforslag. Det er typisk, fordi der ikke er de store principielle eller vidtgående ændringer; jeg har i hvert fald ikke kunnet finde nogen. Selve lovforslaget består af 19 ændringer, og selv om de hverken er principielle eller vidtgående, betyder det ikke, at de ikke er vigtige. Lad mig bare lige fremhæve et par eksempler.

Flere af elementerne vedrører modernisering af it, og det kræver lovændringer at sikre en fuld udrulning af forskellige nationale programmer såsom det, der kaldes straffe- og skifteprogrammet. Således er dette lovforslag med til at udrulle og sikre fremdrift i udviklingen af nye it-løsninger til behandling af straffe- og skiftesager, og det er påkrævet. Da Retsudvalget var på en rundtur til en håndfuld domstole i det jyske i efteråret, fik vi ved selvsyn set, hvor stort et efterslæb der er på it, og det har en betydning, i forhold til om domstolene kan møde borgerne professionelt og tidssvarende og skabe mere ensartethed og sikre kvalitet og effektivitet.

Så vil jeg også gerne dvæle ved antallet af byretsdommere. I lovforslaget er det beskrevet, at vi har 380 udnævnte dommere og ca. 250 byretsdommere. Antallet af byretsdommere er reguleret ved lov. Her foreslås det at hæve antallet byretsdommere med 12 ekstra dommere. Det er påkrævet, for sagsbehandlingstiderne ved domstolene er steget markant de senere år, og det har en betydning for retsfølelsen, når man venter for længe på, at ens sag bliver behandlet ved domstolene. Al kriminalitet forbryder sig mod fællesskabet, og derfor må fællesskabet også have en forventning om, at man ikke skal vente i årevis på at få en sag for retten. Lige nu sidder vi og forhandler om den første politiske økonomiaftale for domstolene, og det siger sig selv, at det selvfølgelig havde været mest optimalt, hvis de forhandlinger havde været tilendebragt, førend vi skulle behandle dette lovforslag.

Med de ord kan Konservative støtte lovforslaget.

Kl. 15:11

Den fg. formand (Hans Kristian Skibby):

Vi siger tak til hr. Andreas Karlsen. Nu har formanden også lært navnet. Vi siger tak til ordføreren fra Det Konservative Folkeparti. Og så var det meningen, at det skulle være Enhedslisten, men så vidt jeg kan se, er der ikke nogen fra Enhedslisten til stede, så vi går videre i rækken af ordførere, og den næste ordfører er fru Zenia Stampe fra Radikale Venstre.

Kl. 15:11

(Ordfører)

Zenia Stampe (RV):

Tak for det. Det her er virkelig en blandet landhandel, men vi har også været høringssvarene igennem og er blevet betrygget i, at der altså ikke er nogen alvorlige, grimme tidsler gemt i buketten. Så vi kan støtte forslaget, og jeg føler egentlig ikke behov for at udbygge det yderligere.

Kl. 15:12

Den fg. formand (Hans Kristian Skibby):

Vi siger tak til fru Zenia Stampe fra Radikale Venstre og går videre i rækken af ordførere. Den næste er fra Dansk Folkeparti. Hr. Peter Kofod, værsgo.

Kl. 15:12

(Ordfører)

Peter Kofod (DF):

Tak for det, formand. Adskillige ordførere har jo før mig redegjort for mange af de her forskellige elementer, som lovforslaget består af: flere dommere, forholdene for Familieretshuset, anerkendelse af eksamener osv. osv. Og sådan kunne man næsten blive ved. Som det ser ud nu, støtter vi det her forslag. Vi har været initiativerne igennem, og det ser ikke ud til, at der er noget, hvor man sådan markant laver om på tingenes tilstand i en negativ retning. Vi kommer til at udforske det i Retsudvalget.

Men jeg vil rette en lidt mere generel kritik mod den måde, man samler forslagene på. Jeg synes simpelt hen, at det er uhensigtsmæssigt, at der er så mange forskellige elementer i et forslag. Om det er en eller anden intern politik, man har i ministerierne, eller hvad det er, ved jeg ikke, men det vil jeg spørge ministeren om, og så kan det være, han vil svare, når han kommer på talerstolen, og fortælle, hvordan det kan hænge sammen. Men jeg synes, at for de borgere, der følger med i det arbejde, der bliver lavet her, må det være utilfredsstillende, at vi på den her måde puljer det.

Der er ikke som sådan noget, hvor jeg tænker, at det her kommer vi til i den nuværende situation at stemme imod, men der er selvfølgelig ting, som vi kommer til at kigge mere efter i sømmene, når vi kommer videre med den her sag i Retsudvalget. Tak, formand.

Kl. 15:13

Den fg. formand (Hans Kristian Skibby):

Vi siger tak til hr. Peter Kofod fra Dansk Folkeparti. Den næste ordfører er fra Alternativet. Fru Nikoline Erbs Hillers-Bendtsen, værsgo.

Kl. 15:14

(Ordfører)

Nikoline Erbs Hillers-Bendtsen (ALT):

Tak for ordet, formand. I Alternativet støtter vi også lovforslaget, på trods af at det er lidt en blandet landhandel. Det indeholder primært tekniske ændringer, som vi ikke finder problematiske, og dertil letter det også adgangen til Familieretshuset i værgemålssager, og det støtter vi, på trods af at Familieretshuset er noget, der fylder meget i debatten for tiden, og at vi generelt ønsker, at vi løser nogle af de problemer, som er på området.

Vi støtter også lovforslaget, fordi der er nogle præciseringer og en modernisering vedrørende retsplejeloven, som spiller godt sammen med de forhandlinger, vi p.t. sidder i i forbindelse med flerårsaftale om domstolene. Men vi undrer os også en lillebitte smule over, at ministeren har valgt at køre det særskilt uden om de forhandlinger, som vi har gang i. Men samlet set vælger vi at støtte lovforslaget.

Kl. 15:14

Den fg. formand (Hans Kristian Skibby):

Vi siger tak til fru Nikoline Erbs Hillers-Bendtsen fra Alternativet. Det var den sidste ordfører, der havde meldt sig, så vi går videre til justitsministeren. Værsgo.

Kl. 15:15

Justitsministeren (Peter Hummelgaard):

Tak for ordet, formand. Og også tak til alle ordførerne for deres indlæg. Med det lovforslag, som regeringen har fremsat, tages der jo bl.a. det første store spadestik til kortere sagsbehandlingstider ved domstolene.

Som led i forhandlingerne om en kommende flerårsaftale, som den sidste ordfører, der var på fra Alternativet, også bemærkede, foreslås det således at gøre det muligt at ansætte yderligere 12 byretsdommere allerede fra den 1. januar 2024. Der er tale om såkaldte puljedommere, som Domstolsstyrelsen placerer ved de byretter, der er særligt udfordret af lange sagsbehandlingstider og gamle sagsbunker. Det er rigtig godt nyt for alle de ofre, tiltalte, borgere og virksomheder, der lige nu venter alt for lang tid på rettens afgørelse.

Derudover indeholder lovforslaget en lang række ændringer af teknisk karakter. Det er ændringer, som er vigtige for alle de praktikere og borgere, der er i kontakt med retsvæsenet. Lovforslaget indeholder således de nødvendige ændringer for at understøtte digital behandling af skifteretternes tvangsopløsningssager. Det er den tredje release i det såkaldte straffe- og skifteprogram. Straffe- og skifteprogrammet er Domstolsstyrelsens nye store it-system, der skal modernisere behandlingen af sager på straffe- og skifteområdet ved Danmarks domstole. Programmet gennemføres ved i alt fem såkaldte releases, hvoraf det her lovforslag altså understøtter den tredje release.

Det er et stort it-projekt, som bygger på mange tusinde timers arbejde udført af medarbejderne ved Domstolsstyrelsen. Det er et langt, sejt træk, hvor rundt regnet 100 medarbejdere sidder med alt lige fra jura og økonomistyring til analyser af forretningsbehov og design og udvikling af nye løsninger i de nye straffe- og skiftesystemer. Samlet set vil det modernisere domstolenes arbejde og borgernes kontakt med domstolene. Ved release 1 blev behandlingen af dødsboskiftesager delvis digitaliseret, og der har efterfølgende vist sig at være et behov hos brugerne af systemet for klare regler for, hvad brugerne skal gøre, hvis sagsportalerne er utilgængelige f.eks. som følge af et it-nedbrud.

Derfor foreslås det i det her lovforslags regler, at der tages højde for tekniske nedbrud m.v., hvor domstolenes sags- og skifteportal ikke kan anvendes. Jeg er glad for, at vi med de her regler kan bane vejen for, at der tages endnu et skridt i den vigtige proces med at få moderniseret domstolenes it-systemer.

Herudover foreslås nye og ændrede regler i dødsboskifteloven og værgemålsloven, som har til formål at understøtte øget digitalisering af skifteretternes og Familieretshusets behandling af henholdsvis dødsboskiftesager og værgemålssager. Lovforslaget indeholder derudover bl.a. mindre tiltag på advokatområdet.

Lovforslaget indeholder endelig en ændring af inkassoloven og kreditaftaleloven, som har til formål dels at understøtte Erhvervsministeriets implementering af NPL-direktivet i lov om kreditservicevirksomheder og kreditkøbere, dels at implementere dele af direktivet.

I forhold til den del af lovforslaget, der drejer sig om at ændre inkassoloven, er der tale om, at inkasso af misligholdte bank- og realkreditlån flyttes over i en ny lov på erhvervsministerens område, lov om kreditservicevirksomheder og kreditkøbere. Det sker, fordi denne nye lov implementerer det såkaldte NPL-direktiv, som på en række områder skal tage hånd om misligholdte bank- og realkreditlån. Ændringen indebærer, at det fremover vil være Finanstilsynet i stedet for politiet, som skal give tilladelse til kreditservicevirksomheder til at inddrive sådanne misligholdte lån, og at det også vil være Finanstilsynet, som skal føre tilsyn med de virksomheder. Det giver god mening, fordi Finanstilsynet også fører tilsyn med banker og realkreditinstitutter. Både efter inkassoloven og den nye lov skal der ved inddrivelsen tages hensyn til skyldneres privatliv og udvises god skik.

Jeg ser frem til den videre behandling af lovforslaget, og jeg står naturligvis til rådighed for de spørgsmål, der måtte opstå undervejs. Tak for ordet.

Kl. 15:19

Den fg. formand (Hans Kristian Skibby):

Der lader ikke til at være spørgsmål til justitsministeren. Vi siger tak til justitsministeren og tak til ordførerne.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 15:19

Meddelelser fra formanden

Den fg. formand (Hans Kristian Skibby):

Inden vi går videre, er der lige en række anmeldelser:

Mikkel Bjørn (DF) m.fl.:

Beslutningsforslag nr. B 33 (Forslag til folketingsbeslutning om, at Danmark udtræder af Europarådets konvention af 6. november 1997 om statsborgerret (statsborgerretskonventionen)).

Sandra Elisabeth Skalvig (LA) m.fl.:

Beslutningsforslag nr. B 34 (Forslag til folketingsbeslutning om bedre vilkår for private universiteter).

Pia Kjærsgaard (DF) m.fl. :

Beslutningsforslag nr. B 35 (Forslag til folketingsbeslutning om at ophæve alle regler begrundet i særhensyn til islam).

Lisbeth Bech-Nielsen (SF) m.fl.:

Beslutningsforslag nr. B 36 (Forslag til folketingsbeslutning om et loft over betalingsfrister mellem virksomheder).

Rosa Lund (EL) m.fl.:

Beslutningsforslag nr. B 37 (Forslag til folketingsbeslutning om at ændre myndighedernes registreringskrav for anvendelse af udlændingelovens § 19, stk. 7).

Peter Kofod (DF) m.fl.:

Hasteforespørgsel nr. F 10 om konsekvenser for Danmarks relation til andre landes efterretningstjenester i relation til den kommende undersøgelse af FE-sagen.

Alex Ahrendtsen (DF) m.fl.

Forespørgsel nr. F 11 om borgerdrevne kommunale folkeafstemninger.

Titlerne på de anmeldte sager vil fremgå af www.folketingstidende.dk (jf. ovenfor).

Der er ikke mere at foretage i dette møde.

Folketingets næste møde afholdes i morgen, onsdag den 8. november 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:22).


30. møde

Onsdag den 1. marts 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til finansministeren af:

Pelle Dragsted (EL)

Vil regeringen kompensere kommunerne for deres øgede omkostninger som følge af inflation, corona og modtagelsen af ukrainske flygtninge, eller skal kommunerne skære ned på deres velfærd?

(Spm. nr. S 286).

2) Til finansministeren af:

Pelle Dragsted (EL)

Hvordan vil regeringen sikre, at kommunerne fremadrettet kan sikre den samme service til borgerne, når der kun planlægges at sikre, at kommunernes økonomi skal følge det demografiske træk?

(Spm. nr. S 287).

3) Til finansministeren af:

Betina Kastbjerg (DD)

Er ministeren af den opfattelse, at udeladelsen af det forventede tab af indtægter fra danske hoteller, caféer, restauranter og turistattraktioner skaber øget usikkerhed om den økonomiske effekt ved afskaffelsen af store bededag?

(Spm. nr. S 289).

4) Til finansministeren af:

Charlotte Munch (DD)

Er det ministerens opfattelse, at offentliggørelse af det hidtil hemmeligholdte notat fra 2012 udarbejdet af Finansministeriet har betydning for Folketingets tiltro til beregningen af effekten ved afskaffelsen af store bededag?

(Spm. nr. S 294).

5) Til indenrigs- og sundhedsministeren af:

Peder Hvelplund (EL)

Mener ministeren, at behandlingsgarantien har indflydelse på uligheden i sundhed?

(Spm. nr. S 248).

6) Til justitsministeren af:

Torsten Gejl (ALT)

Er det stadig ministerens holdning, at en midlertidig grænsekontrol ved grænsen til Tyskland, som er begrundet i ønsket om at bekæmpe organiseret kriminalitet og militante islamister, er den rigtige beslutning, når politiet selv peger på andre løsninger i deres vurdering til Justitsministeriet?

(Spm. nr. S 235, skr. begr. (omtrykt)).

7) Til justitsministeren af:

Peter Kofod (DF)

Vil ministeren tilkendegive, om regeringen under statsbesøget i Indien har til hensigt en gang for alle at prioritere at få afsluttet sagen om udlevering af Niels Holck, således at vi kan normalisere forholdet til Indien?



(Spm. nr. S 296).

8) Til kulturministeren af:

Katrine Daugaard (LA)

Mener ministeren stadig, at fyringen af Jon Stephensen på Aveny-T var et repressalie for hans politiske virke?

(Spm. nr. S 278).

9) Til kulturministeren af:

Pia Kjærsgaard (DF)

Mener ministeren, at Søren Pinds ageren på de sociale medier er af en sådan karakter, at det er et forbillede for medier i almindelighed, og at han i det lys er den rette til at stå i spidsen for et Medieansvarsudvalg?

(Spm. nr. S 300 (omtrykt). Medspørger: Peter Kofod (DF)).

10) Til kulturministeren af:

Pia Kjærsgaard (DF)

Hvilken betydning tror ministeren det har for den offentlige meningsdannelse og forståelsen af en respektfuld debat, når formanden for regeringens Medieansvarsudvalg kalder folk æreløse og kriminelle imod faktuel viden?

(Spm. nr. S 301 (omtrykt). Medspørger: Peter Kofod (DF)).

11) Til erhvervsministeren af:

Susie Jessen (DD)

Hvad er ministerens holdning til det nye EU-direktiv, hvor der er vedtaget et krav om, at 40 pct. af de menige bestyrelsesposter eller 33 pct. af alle bestyrelsesposter skal være besat af det underrepræsenterede køn før juli 2026, og hvilke sanktioner ville regeringen finde passende over for de danske virksomheder, såfremt de ikke lever op til måltallene?

(Spm. nr. S 280 (omtrykt)).

12) Til social- og boligministeren af:

Katrine Daugaard (LA)

Hvad mener ministeren om, at 70 ud af 98 kommuner ikke overholder lovkrav i forhold til behandlingen af »Danmarkskortet« i byrådet?

(Spm. nr. S 279, skr. begr.).

13) Til social- og boligministeren af:

Karina Adsbøl (DD)

Hvad er ministerens holdning til, at 70 ud af landets 98 kommuner kontinuerligt og i årevis har brudt loven om behandling af »Danmarkskortet«, som loven om retssikkerhed og administration på det sociale område ellers foreskriver, og agter ministeren at foretage sig noget på denne baggrund?

(Spm. nr. S 283, skr. begr.).

14) Til social- og boligministeren af:

Mette Thiesen (DF)

Hvad agter ministeren at gøre, for at der ikke sker markante fejl i anbringelsessager med børn og unge, som det bl.a. tyder på der er sket i Langeland Kommune?

(Spm. nr. S 292).

15) Til beskæftigelsesministeren af:

Morten Messerschmidt (DF)

Hvad er regeringens holdning til at indføre »bedstes første sygedag«, på linje med hvad der kendes fra »barns første sygedag«, sådan at man har mulighed for at hjælpe sine forældre eller bedsteforældre, hvis de skal på hospitalet eller til lægen, uden at man skal bruge en halv fridag?

(Spm. nr. S 290. Medspørger: Mette Thiesen (DF)).

16) Til beskæftigelsesministeren af:

Morten Messerschmidt (DF)

Når vi ved, at arbejdsstyrken frem mod 2050 vil øges med hele 196.000 danskere, der er over 60 år, og vi ved, at seniorer over 60 år i årene frem mod 2050 vil udgøre en stigning i arbejdsstyrken på i alt 102 pct., hvad gør regeringen sig så af overvejelser om et mere fleksibelt arbejdsmarked for seniorer, eksempelvis med nedsat tid, mere ferie eller øgede skattefradrag, så flere føler det overkommeligt at blive på arbejdsmarkedet i seniorårene?

(Spm. nr. S 291. Medspørger: Mette Thiesen (DF)).

17) Til beskæftigelsesministeren af:

Nick Zimmermann (DF)

Hvad mener ministeren om, at en undersøgelse af social kontrol som barriere for etniske minoritetskvinders beskæftigelse i Københavns Kommune viser, at mere end hver tredje jobcentermedarbejder har været i kontakt med ledige etniske minoritetskvinder, der har givet udtryk for, at de oplever pres fra deres familier eller omgangskreds i forhold til ikke at stå til rådighed for arbejdsmarkedet?



(Spm. nr. S 293, skr. begr.).

18) Til børne- og undervisningsministeren af:

Nick Zimmermann (DF)

Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger såsom, at der er mange køn, der har menstruation, at børn ikke skal kalde deres bror eller deres søster for »bror« eller »søster«, men for »søsken«, og at nevøer og niecer skal kaldes »niøcer«?

(Spm. nr. S 176, skr. begr. (omtrykt)).

19) Til ministeren for fødevarer, landbrug og fiskeri af:

Hans Kristian Skibby (DD)

Er ministeren enig med sin partikollega Erling Bonnesen, når Erling Bonnesen med reference til CO2-afgiften på landbruget udtaler: »En afgift på 750 kroner pr. ton, det vil slå hele landbrugs- og fødevaresektoren ihjel to-tre gange på samme dag«?

(Spm. nr. S 281).

20) Til ministeren for fødevarer, landbrug og fiskeri af:

Franciska Rosenkilde (ALT)

Mener ministeren, at status på udtagningen af lavbundsjorde er tilfredsstillende?

(Spm. nr. S 298).

21) Til ministeren for fødevarer, landbrug og fiskeri af:

Franciska Rosenkilde (ALT)

Mener ministeren, at status på at sikre målet om fordobling af økologisk landbrugsareal er tilfredsstillende?

(Spm. nr. S 299).

22) Til transportministeren af:

Jens Meilvang (LA)

Hvad mener ministeren om et forslag om at lempe taxalovens krav i yderområder for at sikre, at private kan udbyde taxakørsel via apps som Uber, så taxabetjeningen kan løftes de steder, som i dag må klare sig med meget dårlig eller slet ingen taxabetjening?

(Spm. nr. S 277).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Skatteministeren (Jeppe Bruus):

Lovforslag nr. L 53 (Forslag til lov om ændring af tinglysningsafgiftsloven og ejendomsvurderingsloven. (Indførelse af godtgørelse af tinglysningsafgift for pant tinglyst til sikkerhed for lån til udskiftning af olie- eller gasfyr med en anden opvarmningskilde, fremrykket kategorisering af visse ejendomme m.v.)).

Transportministeren (Thomas Danielsen):

Lovforslag nr. L 54 (Forslag til lov om ændring af færdselsloven. (Undtagelse til hegningspligt i områder med udsatte dyr m.v.)).

Mona Juul (KF), Betina Kastbjerg (DD), Lars-Christian Brask (LA), Katrine Robsøe (RV), Nick Zimmermann (DF), Sascha Faxe (ALT) og Pernille Vermund (NB) m.fl.:

Beslutningsforslag nr. B 43 (Forslag til folketingsbeslutning om at afskaffe lagerbeskatning for iværksættere og investorer, der børsnoterer deres virksomheder, og i stedet indføre realisationsbeskatning).

Signe Munk (SF) og Lisbeth Bech-Nielsen (SF):

Beslutningsforslag nr. B 44 (Forslag til folketingsbeslutning om at gøre det obligatorisk for danske finansielle institutioner at udarbejde og offentliggøre klimaplaner) og 

Beslutningsforslag nr. B 45 (Forslag til folketingsbeslutning om forbud mod bankers udlån til fossile forretninger).

Alex Ahrendtsen (DF) m.fl.:

Beslutningsforslag nr. B 46 (Forslag til folketingsbeslutning om at ændre afholdelsen af skriftlige eksamener for at undgå eksamenssnyd ved brug af internettet).

Carl Valentin (SF) og Sigurd Agersnap (SF):

Beslutningsforslag nr. B 47 (Forslag til folketingsbeslutning om forebyggelse af spilafhængighed).

Titler på de anmeldte sager vil fremgå af www.folketingstidende.dk (jf. ovenfor).

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:01

Formanden (Søren Gade):

Inden vi starter med spørgsmål til finansministeren, skal jeg meddele, at finansministeren har tilladelse til at svare på spørgsmålene siddende grundet en sprængt akillessene.

Vi går til spørgsmål nr. 1 af hr. Pelle Dragsted.

Kl. 13:01

Spm. nr. S 286

1) Til finansministeren af:

Pelle Dragsted (EL):

Vil regeringen kompensere kommunerne for deres øgede omkostninger som følge af inflation, corona og modtagelsen af ukrainske flygtninge, eller skal kommunerne skære ned på deres velfærd?

Formanden (Søren Gade):

Værsgo.

Kl. 13:01

Pelle Dragsted (EL):

Mange tak, og det er selvfølgelig helt i orden, at finansministeren bliver siddende, om ikke på sin post, så i hvert fald på sin stol.

Jeg starter med at læse spørgsmålet op, og spørgsmålet lyder: Vil regeringen kompensere kommunerne for deres øgede omkostninger som følge af inflation, corona og modtagelsen af ukrainske flygtninge, eller skal kommunerne skære ned på deres velfærd?

Kl. 13:02

Formanden (Søren Gade):

Finansministeren.

Kl. 13:02

Finansministeren (Nicolai Wammen):

Tak for det, og også tak, fordi jeg endnu en gang får lov at blive siddende, endda med Enhedslistens velsignelse.

I de seneste år har kommunerne løftet nogle meget vigtige opgaver i en vanskelig tid. Lad mig starte med covid-19. Kommunerne har løftet en kæmpe opgave i den helt ekstraordinære situation, som coronaepidemien skabte, og kommunernes stærke håndtering har været ekstremt vigtig for borgerne, og den har også bidraget til, at vi er kommet godt igennem krisen. I 2022 blev de sidste restriktioner ophævet, og kommunerne blev i forbindelse med økonomiaftalen for 2023 kompenseret med 0,6 mia. kr. for deres nettomerudgifter til håndtering af covid-19 i 2022.

Kommunerne har derudover løftet en stor opgave med modtagelsen af fordrevne fra krigen i Ukraine, og i forbindelse med økonomiaftalen for 2023 blev det aftalt at følge udviklingen tæt og følge op på økonomien for 2022. Det står vi i regeringen ved. Drøftelsen om den konkrete håndtering af merudgifterne tager vi med kommunerne her til foråret i forbindelse med forhandlingerne om kommunernes økonomi for 2024.

For så vidt angår den høje inflation, står vi lige nu i en vanskelig tid. Den har ramt alle, virksomheder, offentlige institutioner og den enkelte borger.

Når det er sagt, er kommunerne blevet kompenseret for pris- og lønudviklingen efter sædvanlig praksis, og det vil vi også gøre fremadrettet. Og det er mit svar på spørgsmålet fra hr. Pelle Dragsted.

Kl. 13:03

Formanden (Søren Gade):

Tak for det. Spørgeren.

Kl. 13:03

Pelle Dragsted (EL):

Tak for det. I går lykkedes det jo regeringen med et snævert flertal at afskaffe store bededag, og regeringen har flere gange begrundet angrebet på den her fridag med, at det var nødvendigt, hvis der skulle være råd til at finansiere velfærden i fremtiden. Det kan man så diskutere, og jeg har mange gange fremført, at man også kunne have opgivet nogle skattelettelser til nogle af de allerrigeste mennesker, men lad det nu ligge. For hvorom alting er, med regeringens udtalelser om, at afskaffelsen af fridagen skulle redde velfærden, må danskerne vel nu have en rimelig forventning om, at de kan se frem til en forbedring af velfærden, eller at der som minimum ikke bliver skåret ned på velfærden i vores ældrepleje og børnehaver eller over for mennesker med handicap.

Derfor må jeg sige, at jeg er stærkt bekymret over nogle af de meldinger, der kommer ude fra kommunerne rundtomkring i landet nu, hvor der lægges op til omfattende nedskæringer på den helt borgernære velfærd, altså uden for budgettet, ekstraordinære, akutte nedskæringer. Lad os bare tage en kommune som Sorø. Der er man lige nu i gang med at finde besparelser på 43 mio. kr., og man ser på at skære i forhold til de ældre og i forhold til børnene og på handicapområdet, og billedet er det samme rundtomkring i landet. Det skyldes flere ting, men det skyldes jo ikke mindst, at regeringen – om man så må sige – vil snyde kommunerne for at blive kompenseret fuldt ud for de udgifter, som den høje inflation har skabt. For det er jo rigtigt, hvad Finansministeriet siger, altså at man har gjort som sædvanlig, men verden er jo ikke sædvanlig.

Da man lavede aftalen om den såkaldte PL-regulering, altså den her midtvejsaftale med kommunerne, regnede man med en inflation på 5,2 pct., og det er det, man har kompenseret kommunerne for. Men inflationen ramte jo som bekendt 7,7 pct., og det betyder, at kommunerne har merudgifter, som de ikke er blevet kompenseret for, på 1,6 mia. kr., altså 1.600 mio kr. Det er et enormt højt tal, og det vil føre til drastiske nedskæringer. Vil regeringen kompensere kommunerne for den her resterende del, som de ikke er blevet kompenseret for?

Kl. 13:05

Formanden (Søren Gade):

Finansministeren.

Kl. 13:05

Finansministeren (Nicolai Wammen):

Allerførst vil jeg sige, at når vi afskaffede store bededag i går, var det jo med henblik på at passe godt på Danmark, vores sikkerhed og forsvar. Vi har så også sagt, at det er med til at bibringe en finansiering på de 3 mia. kr., som man ellers skulle have fundet et andet sted. Og derfor er det jo også sådan, at det var fornuftigt at gøre det.

I forhold til kommunerne anerkender jeg fuldt ud, at de er i en svær situation. Det har alle danskere været på grund af inflationen, og det har desværre også gjort sig gældende for kommunerne.

Kl. 13:06

Formanden (Søren Gade):

Spørgeren.

Kl. 13:06

Pelle Dragsted (EL):

Jeg synes, det er en lidt mærkelig måde at svare på, altså det med danskerne og kommunerne. Kommunerne er jo også danskerne. Det er jo danskerne, det rammer, hvis staten ikke kompenserer kommunerne for det her. Det er jo ikke kommunerne; det er jo de ældre, det er de handicappede, det er børnene.

Så jeg fik ikke noget svar på mit spørgsmål: Vil regeringen kompensere kommunerne for det, de ikke er blevet kompenseret for, altså for de merudgifter, de har haft som følge af inflation? Det værste ved det er jo, at det her er varigt, og det kan vi eventuelt vende tilbage til bagefter. Men vil regeringen kompensere kommunerne for det her?

Kl. 13:07

Formanden (Søren Gade):

Finansministeren.

Kl. 13:07

Finansministeren (Nicolai Wammen):

Jeg synes nu, at jeg svarede ret klart på spørgsmålet. Alle danskere og alle danske familier er blevet ramt af inflationen, og vi har desværre ikke kunnet løfte byrden af nogens skuldre. Vi har kunnet hjælpe på forskellig vis.

For så vidt angår kommunerne, lægger vi ikke op til en yderligere kompensation, i forhold til hvad der allerede er sket, eller andre initiativer. Og derfor ligger det ikke i kortene, at der sker en særlig kompensation for kommunerne i forhold til inflationen.

Kl. 13:07

Formanden (Søren Gade):

Spørgeren.

Kl. 13:07

Pelle Dragsted (EL):

Okay, så de 1,6 mia. kr., som kommunerne har mistet på grund af inflationen, skal de tage op af lommerne, om man så må sige, eller tage fra velfærden. Altså, det er nedskæringer på børn, på ældre, på handicappede. Det er så det, kommunerne står tilbage med.

Og kan ministeren bekræfte, at det her også er varigt? Altså, i og med at man tager udgangspunkt i servicerammen for det foregående år efter midtvejsreguleringen, vil de aldrig blive kompenseret. Det vil sige, at der er tale om varige nedskæringer for 1,6 mia. kr.

Kl. 13:08

Formanden (Søren Gade):

Ministeren for en afsluttende bemærkning.

Kl. 13:08

Finansministeren (Nicolai Wammen):

Jeg er nødt til at sige, at alle dele af det danske samfund er blevet ramt af inflationen. Det er hver eneste familie, det er statens budget, det er kommunernes budget, og det er regionernes budget. Og jeg har meget stor forståelse for, at det stiller kommunalbestyrelserne over for nogle vanskelige valg derude, og det er ulykkeligt, at man står der. Det ændrer ikke på, at vi har lavet kommuneaftaler med kommunerne, og at vi har fulgt den sædvanlige praksis, som gælder. Nogle år har kommunerne kunnet vinde på de aftaler, andre år er mindre gunstige, og det her har så været et af de mindre gunstige år.

Kl. 13:09

Formanden (Søren Gade):

Det afslutter spørgsmålet.

Vi går til spørgsmål nr. 2. Det er også til finansministeren, og det er også af hr. Pelle Dragsted, Enhedslisten.

Kl. 13:09

Spm. nr. S 287

2) Til finansministeren af:

Pelle Dragsted (EL):

Hvordan vil regeringen sikre, at kommunerne fremadrettet kan sikre den samme service til borgerne, når der kun planlægges at sikre, at kommunernes økonomi skal følge det demografiske træk?

Formanden (Søren Gade):

Værsgo.

Kl. 13:09

Pelle Dragsted (EL):

Det spørgsmål lyder: Hvordan vil regeringen sikre, at kommunerne fremadrettet kan sikre den samme service til borgerne, når der kun planlægges at sikre, at kommunernes økonomi skal følge det demografiske træk?

Kl. 13:09

Formanden (Søren Gade):

Finansministeren.

Kl. 13:09

Finansministeren (Nicolai Wammen):

Jeg er glad for det her spørgsmål, for det understreger jo også, at den her regering, i øvrigt i lighed med den tidligere regering, har gjort det klart, at når der kommer flere ældre og flere børn i de kommende år – og det gør der heldigvis – så følger der også flere penge med. Og vi vil dermed også prioritere den borgernære velfærd på den måde. Jeg tror også, vi må være åbne og sige til hinanden, at det ikke er tilstrækkeligt til at sikre en bedre velfærd i de kommende år og til at løse de udfordringer, vi står med. Det er et afgørende vigtigt fundament, men det løser ikke hele opgaven.

Så ud over at lade pengene følge med, når vi bliver flere børn og ældre – og godt for det – så er det derfor også nødvendigt at kigge på indretningen af den offentlige sektor og på, hvordan vi kan bruge vores ressourcer bedre end i dag. Det skal til, hvis vi skal lykkes med at skabe en bedre velfærd med borgeren i centrum. Og det er jo også baggrunden for, at regeringen ønsker at gennemføre en omfattende frisættelse af den offentlige sektor og grundlæggende forandre den måde, velfærden i dag styres, dokumenteres, kontrolleres og leveres på.

Det kan lade sig gøre ved at sætte medarbejdere og borgere fri, skabe mere fornuft, når kommunerne får friheden til det. Det viser bl.a. velfærdsaftalerne, hvor syv kommuner allerede i dag har fundet mange gode løsninger i en mere frisat hverdag til gavn for borgerne. Derudover har vi også rekrutteringsudfordringer flere steder i den offentlige sektor, og derfor er det vigtigt, at vi får flere hænder i de kommende år. Og det har regeringen også lagt forslag frem til. Det er desværre ikke noget, som Enhedslisten indtil videre har valgt at støtte, men det kan jo komme. Tak.

Kl. 13:11

Formanden (Søren Gade):

Spørgeren.

Kl. 13:11

Pelle Dragsted (EL):

Det er jo rigtigt, at der står i regeringsgrundlaget, at man vil følge det demografiske træk. Og tak for det. Det er positivt. Men problemet er, at det vil regeringen jo så ikke gøre alligevel. Vi har lige hørt, at man ikke vil kompensere kommunerne for de her merudgifter til inflation, og det betyder jo reelt, at man i rigtige penge – det, pengene er værd i dag – ikke kommer til at følge det demografiske træk, når det her sætter sig varigt. Herudover har man annonceret, at man vil tvinge kommunerne til at spare mellem 2 og 2,5 mia. kr., fordi regeringen mener, det er kommunerne, der skal finansiere et lønløft til de lavest lønnede offentligt ansatte. Og de penge kan så, som jeg må forstå det, også trækkes fra det demografiske træk. Det må finansministeren gerne bekræfte. Så pengene kommer altså ikke til at følge med, når der kommer flere børn og ældre, sådan som finansministeren siger, hvis man indregner de to elementer. Der er også andre elementer i regeringens politik, som man kunne sætte spørgsmålstegn ved.

Det, der gør det så bekymrende, og det er så det, som spørgsmålet særlig går på, er jo, at selv hvis regeringen faktisk holdt sine løfter – det gør den så ikke – men selv hvis den holdt sine løfter om at følge det demografiske træk, er det jo ikke tilstrækkeligt til at sikre en anstændig velfærd. For virkeligheden er jo, at selv hvis regeringen følger det demografiske træk, vil befolkningen opleve en markant forringet velfærd omkring sig. For kan ministeren ikke bekræfte, at antagelsen i Finansministeriet er, at hvis vi i fremtiden skal kunne forvente samme velfærd som i dag, ja, så er det demografiske træk ikke nok?

Altså, hvis man kigger på det, der hedder holdbarhedsindikatoren, som er det måske vigtigste nøgletal i dansk økonomi, så antager man jo, at hvis vi som borgere skal have samme oplevelse af velfærd i fremtiden som i dag, jamen så skal man følge det, der hedder det velstandskorrigerede demografiske træk, som ligger på lidt over 1 pct.s vækst i det offentlige forbrug om året. Kan ministeren ikke bekræfte, at det demografiske træk ifølge Finansministeriets egne antagelser faktisk ikke gør, at vi vil have den samme velfærd i fremtiden som i dag?

Kl. 13:13

Formanden (Søren Gade):

Finansministeren.

Kl. 13:13

Finansministeren (Nicolai Wammen):

Det, der er tanken med det demografiske træk – et frygtelig teknisk udtryk, som jo i virkeligheden dækker over, at når der heldigvis kommer flere ældre og flere børn i de kommende år, så følger pengene med – er jo, at der er en anerkendelse af, at selv om man gør tingene klogere og bedre, vil der også være behov for flere penge, når der bliver flere ældre og flere børn.

Det gør det så ikke alene, som jeg også var inde på. Vi er nødt til også at se på: Hvordan kan vi sætte vores offentlige sektor fri, hvordan kan vi lade være med at bruge en masse tid på bureaukrati og i stedet for bruge det ude hos borgerne? Så det demografiske træk er en del af puslespillet, men langtfra det samlede puslespil, hvis vi skal give den velfærd, som jeg gerne vil, og som regeringen gerne vil, og som jeg også forstår at hr. Pelle Dragsted gerne vil.

Kl. 13:13

Formanden (Søren Gade):

Spørgeren.

Kl. 13:14

Pelle Dragsted (EL):

Så vil jeg blive mere konkret. I holdbarhedsindikatoren, som vi snakkede om før, har man altså en antagelse om, at hvis man skal bevare velfærden, sådan som vi kender den, skal man op på en vækst, når man f.eks. når ud over 2030, på lidt over 1 pct. Det er det, man antager; det er det, man, om jeg så må sige, har sparet penge op til.

Mit spørgsmål er: Er det finansministeren og regeringens ønske, at vi skal følge det, der hedder det velstandskorrigerede demografiske træk, og i modsat fald anerkender finansministeren så, at man ellers ikke vil få den samme velfærd i fremtiden?

Kl. 13:14

Formanden (Søren Gade):

Finansministeren.

Kl. 13:14

Finansministeren (Nicolai Wammen):

Det, regeringen har som sit udgangspunkt, er, at vi skal dække det demografiske træk. Men derudover er der brug for, at vi gør mere, og det, der bl.a. er brug for, er, at vi bruger mindre tid på bureaukrati og administration og får de kræfter ud til borgerne, og at vi i det hele taget sætter vores velfærdssamfund mere fri, til gavn for borgerne, og at vi dermed også får mere for pengene.

Det er en revolution, vi lægger op til, af vores velfærdssamfund med større frihedsgrader for at sikre, at det her handler om, at borgerne får den bedst mulige velfærd, også når der heldigvis bliver flere børn og ældre, samtidig med at vi har en økonomi, som selvfølgelig er der, hvor vi skal være meget påpasselige og bruge pengene klogt.

Kl. 13:15

Formanden (Søren Gade):

Spørgeren.

Kl. 13:15

Pelle Dragsted (EL):

Nu er de her penge jo sådan set i kassen fremadrettet. Det er jo bl.a. derfor, man har gennemført de reformer. Man kunne også have fundet pengene på anden vis, f.eks. ved at annullere skattestop og mange andre ting.

Men altså – for at samle op – regeringen har fortalt danskerne, at nu snupper man deres fridag, til gengæld er der råd til velfærd. Men når det kommer til stykket, skærer man aktuelt dybt i velfærden. Det er virkeligheden ude i alle de kommuner rundtomkring i landet, fordi man ikke vil kompensere for den stigende inflation. Og kigger vi fremad, vil regeringen altså heller ikke, ifølge finansministeren, sikre, at velfærden faktisk bevarer den standard, den har i dag. Det må vel være konklusionen på de spørgsmål, vi har stillet i dag.

Kl. 13:16

Formanden (Søren Gade):

Finansministeren for en afsluttende bemærkning.

Kl. 13:16

Finansministeren (Nicolai Wammen):

Den konklusion må stå fuldstændig for spørgerens egen regning. Jeg kan ikke genkende det billede. Tværtimod siger jeg, at vi, når der kommer flere børn og ældre, og det skal vi være glade for, i de kommende år, så følger pengene med. Og derudover vil vi bruge de penge, der er, klogere, end de bliver brugt i dag, så vi bruger færre penge på administration og unødvendig dokumentation og bruger pengene ude hos borgerne, til gavn for det enkelte barn og den enkelte ældre. Det synes jeg er dybt fornuftigt, og jeg synes, det er ærgerligt, at Enhedslisten har en så negativ tilgang til, at vi bruger pengene bedre.

Kl. 13:16

Formanden (Søren Gade):

Det afslutter spørgsmålet. Vi siger tak til hr. Pelle Dragsted.

Vi går videre til spørgsmål nr. 3. Det er ligeledes til finansministeren, og jeg giver nu ordet til fru Betina Kastbjerg fra Danmarksdemokraterne.

Kl. 13:16

Spm. nr. S 289

3) Til finansministeren af:

Betina Kastbjerg (DD):

Er ministeren af den opfattelse, at udeladelsen af det forventede tab af indtægter fra danske hoteller, caféer, restauranter og turistattraktioner skaber øget usikkerhed om den økonomiske effekt ved afskaffelsen af store bededag?

Formanden (Søren Gade):

Værsgo.

Kl. 13:16

Betina Kastbjerg (DD):

Er ministeren af den opfattelse, at udeladelsen af det forventede tab af indtægter fra danske hoteller, caféer, restauranter og turistattraktioner skaber øget usikkerhed om den økonomiske effekt ved afskaffelsen af store bededag?

Kl. 13:17

Formanden (Søren Gade):

Finansministeren.

Kl. 13:17

Finansministeren (Nicolai Wammen):

Tak for spørgsmålet. Jeg kan forstå, at forårshelligdagene er vigtige for dele af turismeerhvervet – det anerkender jeg – og at en del virksomheder kan opleve en stor efterspørgsel på de pågældende dage. Det er dog ikke det samme, som at danskernes samlede efterspørgsel efter turistoplevelser vil falde. Mange af de arrangementer, der i dag afholdes på store bededag, vil blive flyttet til andre dage, og desuden skal man også være opmærksom på, at når store bededag gøres til en almindelig arbejdsdag, så betyder det flere arbejdstimer og dermed også højere indkomster, og en del af de stigende indkomster vil med stor sandsynlighed også blive brugt på hotelovernatninger, en middag på en lokal restaurant, en tur i en forlystelsespark, eller hvad man nu måtte have lyst til. Endelig bliver der med en ekstra hverdag mulighed for andre aktiviteter på hoteller og restauranter såsom konferencer og møder.

Jeg vil derfor gerne understrege, at der ikke er noget, der tilsiger, at der vil være mindre indtjening i turismeerhvervet, når store bededag bliver til en hverdag. Der vil sikkert være virksomheder, der oplever en mindre omsætning, hvis de er meget fokuseret på de dage – herunder store bededag – hvor man har fri. Der vil være andre virksomheder, som vil opleve, at de, i og med at danskerne samlet set tjener mere og dermed får flere penge at bruge, vil se en øget omsætning i deres forretning.

Kl. 13:18

Formanden (Søren Gade):

Spørgeren.

Kl. 13:18

Betina Kastbjerg (DD):

Tak for det. Og tak for svaret, selv om jeg synes, det er dybt kritisabelt, at man udelader en hel branche fra en så afgørende beregning.

I tråd med min kritik af regeringen vil jeg gerne høre ministeren, om ministeren mener, at processen vedrørende store bededag har båret præg af åbenhed, inddragelse og tillid.

Kl. 13:19

Formanden (Søren Gade):

Ministeren.

Kl. 13:19

Finansministeren (Nicolai Wammen):

Der har jo været en meget omfattende diskussion både her i Folketinget, men jo også i det danske samfund som helhed. Der har været de sædvanlige lovbehandlinger, der har været briefinger, og der har været samråd, så ja, jeg synes, der har været en åben proces.

Jeg er helt med på, at man fra fru Betina Kastbjergs side ikke er enig i den beslutning, som et flertal traf i Folketinget i går, men der har været en helt demokratisk proces, hvor et flertal her i Folketinget besluttede at afskaffe store bededag, fordi vi på den måde kan sikre det danske samfund bedst muligt i forhold til vores forsvar og sikkerhed.

Kl. 13:19

Formanden (Søren Gade):

Spørgeren.

Kl. 13:19

Betina Kastbjerg (DD):

Så vil jeg gerne lige indlede med et citat fra regeringsgrundlaget:

»Vi har brug for mere nysgerrighed, flere ideer og nye vinkler på gamle problemer. Ellers får vi bare mere af det samme: Et velfærdssamfund, der langsomt mister vitalitet og kvalitet, og som drukner i regler og bureaukrati. Det kræver tillid mellem partier, der normalt står over for hinanden. Det kræver en regering, der sætter åbenhed og inddragelse højt. Det kræver mod og indsigt.«

Sådan har I skrevet i jeres regeringsgrundlag. Så kan jeg så med bekymring læse i Jyllands-Posten, at avisen har forsøgt at få aktindsigt i regeringens overvejelser om mulige alternativer til afskaffelsen af store bededag. Det må jo så siges at være et ret stort tovtrækkeri frem og tilbage, for det lykkedes så avisen at få aktindsigt i mandags, altså dagen før vi skulle stemme ved tredjebehandlingen af lovforslaget. Det vil sige, at det var, 32 dage efter at man forespurgte om det.

Så jeg vil gerne høre ministeren, om han mener, at det harmonerer med regeringens ambition om at skabe åbenhed.

Kl. 13:20

Formanden (Søren Gade):

Finansministeren.

Kl. 13:20

Finansministeren (Nicolai Wammen):

Jeg må igen sige, at jeg synes, det har været en meget åben proces. Der er blevet svaret på, jeg tror, det er mere end 100 folketingsspørgsmål. Der har været samråd. Der har været den almindelige lovbehandling her i salen. Der har været forskellige briefinger, og der har også været en høring i Beskæftigelsesudvalget. Så det er vel et af de lovforslag, der har været størst åbenhed omkring i forhold til inddragelse af Folketinget.

Så når man forskellige konklusioner, og det er jo fair nok. Jeg respekterer, at Betina Kastbjerg er imod den beslutning, der blev truffet i går. Jeg mener, at det var den rigtige set i forhold til at fremtidssikre Danmark, herunder vores forsvar og sikkerhed.

Kl. 13:21

Formanden (Søren Gade):

Spørgeren.

Kl. 13:21

Betina Kastbjerg (DD):

Jamen jeg tror ikke, at vi kommer det ret meget nærmere. Vi er selvfølgelig uenige om resultatet i går; det er, som det er. Jeg synes bare ikke rigtig, at ministeren svarer på det her med åbenhed, som man selv skriver i regeringsgrundlaget.

Kl. 13:21

Formanden (Søren Gade):

Ministeren for en afsluttende bemærkning.

Kl. 13:21

Finansministeren (Nicolai Wammen):

Jamen jeg synes, jeg har svaret. Der har været en proces, der har indeholdt både samråd og høring, og hvor der er blevet svaret på mere end 100 folketingsspørgsmål. Og det synes jeg er godt, for det er en vigtig sag. Der har været lejlighed til at dykke ned i den. Og i går havde vi så den afsluttende debat om det her i Folketinget ved tredjebehandlingen. Nu er det vedtaget som lov på helt almindelig og legitim vis af et flertal i Folketinget. Det flertal er Danmarksdemokraterne ikke en del af – det beklager jeg – men der er altså et andet flertal, der har taget den beslutning på vegne af Folketinget.

Kl. 13:22

Formanden (Søren Gade):

Det afslutter spørgsmålet. Vi siger tak til fru Betina Kastbjerg.

Den næste spørger er fru Charlotte Munch, Danmarksdemokraterne, som ligeledes har et spørgsmål til finansministeren.

Kl. 13:22

Spm. nr. S 294

4) Til finansministeren af:

Charlotte Munch (DD):

Er det ministerens opfattelse, at offentliggørelse af det hidtil hemmeligholdte notat fra 2012 udarbejdet af Finansministeriet har betydning for Folketingets tiltro til beregningen af effekten ved afskaffelsen af store bededag?

Formanden (Søren Gade):

Værsgo.

Kl. 13:22

Charlotte Munch (DD):

Tak. Er det ministerens opfattelse, at offentliggørelsen af det hidtil hemmeligholdte notat fra 2012 udarbejdet af Finansministeriet har betydning for Folketingets tiltro til beregningen af effekten ved afskaffelsen af store bededag?

Kl. 13:22

Formanden (Søren Gade):

Finansministeren.

Kl. 13:22

Finansministeren (Nicolai Wammen):

Tak for spørgsmålet. Jeg vil gerne starte med at anfægte det synspunkt, der ligger til grund for spørgsmålet. Finansministeriet har ikke holdt information tilbage fra Folketinget; der er blevet spurgt til udlevering af den omtalte 2012-analyse, derefter er den oversendt til Folketinget på helt almindelig vis.

Jeg vil også gerne understrege, at Finansministeriet ikke har justeret sin vurdering af afskaffelsen af helligdage, siden det omtalte notat blev udarbejdet. Jeg er blevet oplyst om, at regneprincippet for at indføre og afskaffe helligdage i 2012 og siden da har været det samme. Det gælder også for storebededagsberegninger.

Derudover har der været to tekniske gennemgange – en fra Beskæftigelsesudvalget og en offentlig teknisk gennemgang – og efterfølgende har Finansministeriet deltaget i den offentlige høring, der var i Beskæftigelsesudvalget. Det mener jeg er en meget åben tilgang, og derfor kan jeg ikke genkende det billede, som spørgeren tegner.

Kl. 13:24

Formanden (Søren Gade):

Spørgeren.

Kl. 13:24

Charlotte Munch (DD):

Tak. Jeg er med på, at regeringen mener, at der er gjort, hvad der skulle gøres. Det ændrer dog ikke på, at jeg tror, vi står mange tilbage, som føler, vi ikke helt har fået den oplysning – og i hvert fald har der været noget hemmeligholdt omkring dette notat.

Jeg har et spørgsmål: Som min kollega Betina Kastbjerg netop nævnte der, hvor hun refererede fra regeringsgrundlaget, så lægges der vægt på ord som tillid, åbenhed og inddragelse. Jeg vil derfor spørge ministeren, om den tilbageholdelse af notatet fra 2012 i ministerens optik stemmer overens med regeringens ambitioner fra regeringsgrundlaget. Og samtidig vil jeg også fortælle, at jeg har en undren, som nu mere går på, om det er den form for tillid, som regeringen plæderer for.

Kl. 13:24

Formanden (Søren Gade):

Finansministeren.

Kl. 13:24

Finansministeren (Nicolai Wammen):

Jamen for mig og for regeringen er det vigtigt, at der er et tillidsfuldt samarbejde mellem regeringen og Folketinget – og i øvrigt også i forhold til det resterende danske samfund. Derfor har der været en meget omfattende behandling på forskellige måder af det forslag om store bededag.

Jeg må bare endnu en gang anfægte den præmis, der bliver lagt til grund for spørgsmålet, nemlig ved at sige: Finansministeriet har ikke holdt informationer tilbage fra Folketinget. Der er blevet spurgt til udlevering af den omtalte 2012-analyse, og derefter er den blevet oversendt til Folketinget, så det er ikke blevet tilbageholdt.

Kl. 13:25

Formanden (Søren Gade):

Spørgeren.

Kl. 13:25

Charlotte Munch (DD):

Tak. Så – afslutningsvis – den manglende offentliggørelse af notatet mener regeringen altså er den måde, man skaber tillid på.

Kl. 13:25

Formanden (Søren Gade):

Finansministeren.

Kl. 13:25

Finansministeren (Nicolai Wammen):

Jeg synes, det er fornuftigt for tilliden mellem regeringen og Folketinget, at når der bliver spurgt til udlevering af 2012-analysen, bliver den naturligvis oversendt til Folketinget på helt sædvanlig vis. Så ja, det synes jeg er en fornuftig måde at samarbejde på.

Kl. 13:25

Formanden (Søren Gade):

Spørgeren.

Kl. 13:25

Charlotte Munch (DD):

Jeg har ikke yderligere. Tak.

Kl. 13:25

Formanden (Søren Gade):

Det afslutter spørgsmålet. Så siger vi tak til fru Charlotte Munch og til finansministeren.

Vi går videre til spørgsmål nr. 5. Det er til indenrigs- og sundhedsministeren, som vi byder velkommen til. Og spørgsmålet til indenrigs- og sundhedsministeren er fra hr. Peder Hvelplund fra Enhedslisten.

Kl. 13:26

Spm. nr. S 248

5) Til indenrigs- og sundhedsministeren af:

Peder Hvelplund (EL):

Mener ministeren, at behandlingsgarantien har indflydelse på uligheden i sundhed?

Formanden (Søren Gade):

Værsgo.

Kl. 13:26

Peder Hvelplund (EL):

Tak for det, formand. Spørgsmålet går i al sin enkelthed ud på dette:

Mener ministeren, at behandlingsgarantien har indflydelse på uligheden i sundhed?

Kl. 13:26

Formanden (Søren Gade):

Ministeren.

Kl. 13:26

Indenrigs- og sundhedsministeren (Sophie Løhde):

Ja, jeg mener, at behandlingsgarantien og i det hele taget det udvidede frie sygehusvalg nedbringer uligheden i adgangen til udredning og behandling i vores sundhedsvæsen.

Kl. 13:26

Formanden (Søren Gade):

Spørgeren.

Kl. 13:26

Peder Hvelplund (EL):

Tak for det svar. Så bliver jeg nødt til at følge lidt op på det. Det kunne ellers være bekvemt, hvis vi bare kunne klare det på den måde.

Nu er det jo sådan, at patienter ikke bliver behandlet af en garanti; patienter bliver behandlet af sundhedsfagligt personale. Og vi har jo set en række eksempler, hvor det har vist sig, at bl.a. ortopædkirurgiske læger især i Østdanmark, men det har også vist sig at være et nationalt problem, har gjort opmærksom på, at det skaber en stor ulighed i sundhed, fordi behandlingsgarantien specifikt sikrer, at de mindst komplicerede patienter er dem, der bliver rykket foran i køen, hvilket kommer til at efterlade patienterne med de mest komplekse sygdomsforløb på en længere venteliste. De bliver simpelt hen skubbet bagud på ventelisten.

Det er derfor, baggrunden for spørgsmålet er, om det ikke er fuldstændig afgørende, når der er begrænset kapacitet i sundhedsvæsenet, at vi sikrer, at den helt nødvendige prioritering, der sker i sundhedsvæsenet, sker ud fra sundhedsfaglige kriterier og ikke ud fra en mere teoretisk betragtning om, at der er nogle sygdomme, som er mindre komplekse, og at patienterne derfor kan sendes ud på privathospitaler og dermed blive behandlet først. Men i en situation med kapacitetsmangel kommer det reelt til at betyde, at patienter med de mest komplekse forløb – altså typisk ældre medicinske patienter, hoftepatienter, som har tilstødende komplikationer, f.eks. diabetes eller psykisk sygdom eller andet, der gør, at et behandlingsforløb bliver mere kompliceret – så bliver skubbet bagud i køen. Og dermed er man så med til at øge den sociale ulighed i sundhed med baggrund i en behandlingsgaranti.

Kl. 13:28

Formanden (Søren Gade):

Ministeren.

Kl. 13:28

Indenrigs- og sundhedsministeren (Sophie Løhde):

Det afgørende er, at de mest syge patienter altid behandles først. Det er jo også baggrunden for, at når vi eksempelvis snakker akutte patienter, kræftpatienter, hjertepatienter, er de jo slet ikke er en del af behandlingsretten og det udvidede frie sygehusvalg. Hvorfor? Fordi de skal behandles omgående.

Men når det handler om det, man i daglig tale kalder for elektiv kirurgi, altså planlagte operationer – hvis man skal have en ny hofte eller et nyt knæ som patient – er vi i regeringen optaget af at sikre en lige adgang til vores sundhedsvæsen. Vi synes ikke, det er rimeligt, at det skal være sådan, at det kun er, hvis du har en fed sundhedsforsikring eller mange penge stående på bankbogen, at du kan få adgang til at blive behandlet på et privathospital, hvis der er lange ventetider i det offentlige. Der er vi optaget af, at det offentlige og det private sundhedsvæsen samarbejder om det, der er det vigtige, nemlig at vi får nedbragt de alt for lange ventetider i vores sundhedsvæsen.

Kl. 13:29

Formanden (Søren Gade):

Spørgeren.

Kl. 13:29

Peder Hvelplund (EL):

De alt for lange ventetider i sundhedsvæsenet kan jo kun nedbringes ved at øge kapaciteten. Når sundhedsministeren nu siger, at det er afgørende, at den prioritering, der sker, skal ske ud fra, at det er de mest syge, der skal behandles først, er behandlingsgarantien jo et eksempel på noget, som gør præcis det modsatte. For det er fuldstændig rigtigt, at patienter med livstruende og akutte sygdomme, f.eks. kræftpatienter, naturligvis skal behandles først. Men når vi taler om de subakutte, om de elektive operationer, er det jo sådan, at hvis man har et let og ukompliceret forløb – altså, hvis det handler om en meniskoperation eller galdestensoperation eller andet – kommer man foran i køen, medmindre man har komplekse tilstødende sygdomme, fordi det betyder, at man så ikke kan henvises til et privathospital. Og det betyder jo netop, at den kapacitet, der så er, bliver brugt på de mindst komplekse opgaver, hvorimod den ældre multisyge medicinske patient bliver skubbet bagud i køen.

Kl. 13:30

Formanden (Søren Gade):

Ministeren.

Kl. 13:30

Indenrigs- og sundhedsministeren (Sophie Løhde):

Det er jo lidt interessant at følge argumentationen fra Enhedslistens ordfører, for med den argumentation – hvis man skal følge den til dørs – burde alle patienter jo kunne blive henvist til et privathospital for alt, og dermed burde Enhedslisten være stor fortaler for, at de private sygehuse fyldte noget mere, sådan at man kunne blive henvist, uanset om det var det ene eller det andet, man fejlede. Nu er det sådan i Danmark, at de private sygehuse udgør en meget, meget lille andel af den samlede kapacitet i sundhedsvæsenet. Der er mange steder, hvor de slet ikke udfører den slags behandlinger, som foregår på de offentlige sygehuse.

Vi er fra regeringens side optaget af, at de mest syge patienter skal behandles først, og vi er optaget af at bekæmpe ulighed i vores sundhedsvæsen, både geografisk og socialt, og vi er optaget af, at vi nu begynder at få nedbragt de alt for lange ventelister, vi nu har set igennem de sidste par år.

Kl. 13:30

Formanden (Søren Gade):

Spørgeren.

Kl. 13:30

Peder Hvelplund (EL):

Nu er det jo sådan, at der ikke er nogen opgaver, de private hospitaler løser, som de offentlige sygehuse ikke kan løse. Alle opgaver kan løses på et offentligt sygehus. Men det er sådan, at der er nogle opgaver, som det private ikke kan løse. Derfor betyder det jo, at når vi har en behandlingsgaranti, er der en del af den kapacitet, vi har, der bliver brugt på at løse mindre komplekse opgaver frem for de mere komplekse opgaver, fordi man igennem behandlingsgarantien opretter en form for fasttrack over i det private.

Mit spørgsmål er jo bare: Burde det ikke være rimeligt, at det er sådan, at når der skal laves helt nødvendige prioriteringer i sundhedsvæsenet, foregår det ud fra en sundhedsfaglig vurdering – altså hvem der har mest behov for at blive behandlet først – frem for at det sker, alt efter hvor der er ledig kapacitet til at løse mindre komplekse opgaver, og så bruger vi ressourcerne på at løse dem frem for at løse de opgaver, som ud fra en sundhedsfaglig betragtning egentlig er de mest behandlingskrævende?

Kl. 13:31

Formanden (Søren Gade):

Ministeren for en afsluttende bemærkning.

Kl. 13:32

Indenrigs- og sundhedsministeren (Sophie Løhde):

Selvfølgelig skal patienterne behandles ud fra en sundhedsfaglig vurdering, og de mest syge patienter skal behandles først. Det har vi også netop aftalt med Danske Regioner i aftalen om en akutplan, hvor vi nu investerer 2 mia. kr. ekstra i at få nedbragt ventelisterne og robustgøre vores akutmodtagelser, og så er vi optaget af, at vi nu kan få nedbragt ventelisterne for at sikre, at netop patientens adgang til at kunne få hurtig behandling bliver genoprettet i vores sundhedsvæsen. For det er jo sådan, at når der er lang ventetid i det offentlige, kan de mennesker, der så har en sundhedsforsikring eller mange penge stående på bankbogen, købe sig foran i køen. Vi synes, der skal være lige adgang til at få behandling.

Kl. 13:32

Formanden (Søren Gade):

Det afslutter spørgsmålet. Vi siger tak til hr. Peder Hvelplund og tak til indenrigs- og sundhedsministeren.

Spørgsmål nr. 6 (S 235) udgår, så vi går til spørgsmål nr. 7, og det er til justitsministeren, som vi byder velkommen til, og det er af hr. Peter Kofod, Dansk Folkeparti.

Kl. 13:32

Spm. nr. S 235 (omtrykt)

6) Til justitsministeren af:

Torsten Gejl (ALT):

Er det stadig ministerens holdning, at en midlertidig grænsekontrol ved grænsen til Tyskland, som er begrundet i ønsket om at bekæmpe organiseret kriminalitet og militante islamister, er den rigtige beslutning, når politiet selv peger på andre løsninger i deres vurdering til Justitsministeriet?

Skriftlig begrundelse

Spørgsmålet er stillet på baggrund af artikel i Information den 8. februar 2023: »Nye oplysninger om grænsekontrollen belaster regeringen yderligere«.

(Spørgsmålet er udgået af dagsordenen).

Kl. 13:32

Spm. nr. S 296

7) Til justitsministeren af:

Peter Kofod (DF):

Vil ministeren tilkendegive, om regeringen under statsbesøget i Indien har til hensigt en gang for alle at prioritere at få afsluttet sagen om udlevering af Niels Holck, således at vi kan normalisere forholdet til Indien?



Formanden (Søren Gade):

Værsgo.

Kl. 13:33

Peter Kofod (DF):

Tak for det, formand. Vil ministeren tilkendegive, om regeringen under statsbesøget i Indien har til hensigt en gang for alle at prioritere at få afsluttet sagen om udlevering af Niels Holck, således at vi kan normalisere forholdet til Indien?

Kl. 13:33

Formanden (Søren Gade):

Ministeren.

Kl. 13:33

Justitsministeren (Peter Hummelgaard):

Tak for det, og tak til spørgeren for spørgsmålet. Jeg deltager som bekendt ikke selv – ellers ville jeg jo ikke stå her i dag – i det officielle statsbesøg i Indien, som finder sted i de her dage, men det afholder mig selvfølgelig ikke fra at stille op her i Folketinget og svare på de spørgsmål, der bliver stillet, og i det her tilfælde om noget, der vedrører en konkret sag under mit ressort.

Når det så er sagt, ønsker jeg ikke af principielle årsager at forholde mig til konkrete sager, som er under behandling hos anklagemyndigheden. Det gælder både straffesager og sager om udlevering til og fra Danmark. Det skyldes, at jeg ligesom også justitsministre før mig er yderst tilbageholdende med at komme med henstillinger til anklagemyndigheden vedrørende behandlingen af konkrete sager. Hertil kommer, at det ifølge udleveringsloven er retten, der efter anklagemyndighedens anmodning træffer afgørelse om udlevering og om eventuelle vilkår herfor. Jeg forventer dog, at sagen behandles med den prioritet og grundighed, som sådanne sager kræver.

For spørgsmål omkring statsbesøg i Indien må jeg i øvrigt henvise til udenrigsministeren eller for den sags skyld klima-, energi- og forsyningsministeren. Tak for ordet.

Kl. 13:34

Formanden (Søren Gade):

Spørgeren.

Kl. 13:34

Peter Kofod (DF):

Man må i hvert fald sige, at Justitsministeriet må have handlet med meget stor grundighed i den her sag. For det har jo taget årevis, altså den her sag har i årevis ligget ved myndighederne, og der er i årevis sådan set ikke sket noget som helst. Jeg synes jo ikke, vi som samfund kan være tjent med, at vi står i en situation, hvor Danmark måske med rette kan beskyldes for at holde hånden over en dansk statsborger, som måske har været med til at begå nogle meget, meget grove forbrydelser – det ved vi jo ikke, der er jo ikke faldet dom i sagen, men flere af de andre, der var med, er jo blevet idømt nogle meget, meget lange fængselsstraffe – men hvor det her også komplicerer forholdet til en stat, som vi sådan set ikke har nogen interesse i at ligge i konflikt med.

Så Danmark har alle mulige interesser i at få løst og lukket den her sag, og det må også være i justitsministerens, folkestyrets og landets interesse, at den her sag ikke trækker ud og trækker ud. Det er simpelt hen ikke rimeligt – og det er det jo heller ikke for den person, det handler om – at det her kommer til at vare i årevis, som vi har set det. Justitsministeriet mente noget om den her sag tilbage i 2010. Siden da har det stået stille, og så har den her sag jo ligget og været skubbet rundt i systemet. Så hvornår kan vi forvente at få noget som helst at vide om det her? Hvornår er der fremskridt i sagen, minister?

Kl. 13:35

Formanden (Søren Gade):

Ministeren.

Kl. 13:35

Justitsministeren (Peter Hummelgaard):

Jamen med fare for at gentage mig selv fuldstændig vil jeg sige, at jeg jo har en klar forventning om, at udleveringssager behandles med den prioritet og også den grundighed, som sådan nogle sager kræver. Og jeg har altså ingen grund til at tro, at hverken Rigsadvokaten eller domstolene gør noget andet, heller ikke i den konkrete sag her.

Kl. 13:36

Formanden (Søren Gade):

Spørgeren.

Kl. 13:36

Peter Kofod (DF):

Som jeg kan forstå det, har den her sag ligget ved Rigsadvokaten i vel omkring 6 år. Jeg må sige, at jeg synes, det er meget, meget lang tid, man har haft den her sag liggende på sit bord, og hvor der ikke er sket særlig meget.

Så er det ikke på tide, minister, at vi får taget hånd om det? Så jeg vil gerne vide, hvad justitsministeren konkret har tænkt sig at gøre for at få løst den her sag.

Kl. 13:36

Formanden (Søren Gade):

Ministeren.

Kl. 13:36

Justitsministeren (Peter Hummelgaard):

Igen må jeg beklage, hvis det er en gentagelse, men af rene og skære principielle årsager udtaler jeg mig altså ikke og forholder mig heller ikke til den konkrete sag. Og det skyldes jo, at jeg ligesom også andre justitsministre før mig er yderst tilbageholdende og også bør være yderst tilbageholdende med at komme med henstillinger til anklagemyndigheden vedrørende behandlingen af konkrete sager. Og det gælder altså også i den her konkrete sag.

Kl. 13:37

Formanden (Søren Gade):

Spørgeren.

Kl. 13:37

Peter Kofod (DF):

Vil ministeren kunne forstå, at lande, der betragter Danmark som venligtsindet, synes, det er mærkeligt, at man ikke kan få afsluttet sådan en sag, så man kan komme videre – og her tænker jeg selvfølgelig på det land, der ønsker den her danske statsborger udleveret – altså at det er mærkeligt, at Danmark enten ikke kan blive færdig eller sekundært holder hånden over en, som i hvert fald er beskyldt for at have begået en meget grov forbrydelse?

Kl. 13:37

Formanden (Søren Gade):

Ministeren for en afsluttende bemærkning til spørgsmålet.

Kl. 13:37

Justitsministeren (Peter Hummelgaard):

Jamen det er igen en tilbagevenden til noget af det, jeg har svaret tidligere: Jeg har al tiltro til, at både anklagemyndigheden og domstolene behandler den her sag med den grundighed, som den fortjener. Og jeg tror jo, at spørgsmålet skal stilles til udenrigsministeren, hvis det sådan handler om karakteren af det generelle dansk-indiske forhold, men generelt glæder jeg mig over, at der både under det aktuelle statsbesøg, det besøg, som statsministeren aflagde sidste år, og det besøg, der har været her i Danmark, er positive takter, især i forhold til den grønne dagsorden, men også andre dagsordener, i forholdet mellem Danmark og Indien. Og det har vi brug for.

Kl. 13:38

Formanden (Søren Gade):

Det afslutter spørgsmålet. Vi siger tak til hr. Peter Kofod og til justitsministeren.

Kulturministeren er ikke i salen, og vi udsætter mødet i 5 minutter.

Mødet er udsat. (Kl. 13:38).

Kl. 13:43

Spm. nr. S 278

8) Til kulturministeren af:

Katrine Daugaard (LA):

Mener ministeren stadig, at fyringen af Jon Stephensen på Aveny-T var et repressalie for hans politiske virke?

Formanden (Søren Gade):

Mødet er genoptaget.

Vi byder velkommen til kulturministeren. Spørgsmålet til kulturministeren bliver stillet af fru Katrine Daugaard fra Liberal Alliance. Værsgo.

Kl. 13:43

Katrine Daugaard (LA):

Tak. Mener ministeren stadig, at fyringen af Jon Stephensen på Aveny-T var et repressalie for hans politiske virke?

Kl. 13:43

Formanden (Søren Gade):

Kulturministeren.

Kl. 13:43

Kulturministeren (Jakob Engel-Schmidt):

Tak for det. Som minister vil jeg ikke forholde mig til en ansættelsesretlig sag mellem en teaterbestyrelse og en tidligere ansat.

Kl. 13:43

Formanden (Søren Gade):

Spørgeren.

Kl. 13:43

Katrine Daugaard (LA):

Det er vel noget, man er nødt til at forholde sig til, idet man nu som kulturminister har Aveny-T under sit ressort og derved også skal kunne have et ordentligt forhold f.eks. i forhold til at skulle behandle sager om penge, der skal gives.

Kl. 13:44

Formanden (Søren Gade):

Kulturministeren.

Kl. 13:44

Kulturministeren (Jakob Engel-Schmidt):

Aveny-T modtager midler fra Frederiksberg Kommune og er ikke på finansloven, og der gælder jo ikke særlige ansættelsesretlige forhold for et teater og andre sammenlignelige institutioner og virksomheder af selvejende karakter.

Kl. 13:44

Formanden (Søren Gade):

Spørgeren.

Kl. 13:44

Katrine Daugaard (LA):

Jeg synes, det er mærkeligt, at man ikke vil svare på en så grov anklage, det vel er at beskylde nogen for at fyre nogen – ikke på grund af at man måske ikke gør sit job godt nok, men ganske enkelt på grund af cancel culture. Sådan hører jeg i hvert fald ministerens udtalelser på det her område. Er man ikke nødt til at svare på det her spørgsmål, når man har Aveny-T under sit ressort?

Kl. 13:44

Formanden (Søren Gade):

Ministeren.

Kl. 13:44

Kulturministeren (Jakob Engel-Schmidt):

Jeg kan forsikre spørgeren om, at Aveny-T ligesom alle andre af de institutioner, der ligger under Kulturministeriet, modtager samme fair, objektive og uvildige behandling. Vi fører tilsyn med, hvad der foregår kunstnerisk, og hvad der foregår administrativt. Frederiksberg Kommune er med til at finansiere teatret. Men jeg er også nødt til at påpege, at det her er landets Folketingssal. Jeg diskuterer ikke som minister ansættelsesretlige forhold for mennesker før deres tid på Christiansborg i Folketingssalen. Som kulturminister forholder jeg mig til mit ministeransvar på området og den relation, ministeriet har til teatret.

Kl. 13:45

Formanden (Søren Gade):

Ønsker spørgeren sidste spørgsmål?

Kl. 13:45

Katrine Daugaard (LA):

Jeg hører, at ministeren med glæde udtaler sig om fyringer, før man blev minister, men lige pludselig ikke ønsker at udtale sig om det. Det synes jeg da er noget af et signal at sende som kulturminister – ikke mindst til borgere, men især til Aveny-T's bestyrelse.

Kl. 13:46

Formanden (Søren Gade):

Ministeren for en afsluttende bemærkning.

Kl. 13:46

Kulturministeren (Jakob Engel-Schmidt):

Jeg håber jo, at spørgeren vil citere mig for, hvad jeg har sagt, og ikke for, hvad spørgeren mener at høre at jeg har sagt, og det, jeg siger, er, at med hensyn til hvad der begrunder en afskedigelse lovligt, er det ikke noget, Kulturministeriet fastlægger, og jeg kan derfor ikke uddybe emnet eller spørgsmålet og svaret yderligere end det, jeg allerede har gjort.

Kl. 13:46

Formanden (Søren Gade):

Det afslutter spørgsmålet. Vi siger tak til fru Katrine Daugaard.

Vi går videre til spørgsmål nr. 9, og det er ligeledes til kulturministeren.

Kl. 13:46

Spm. nr. S 300 (omtrykt)

9) Til kulturministeren af:

Pia Kjærsgaard (DF) (medspørger: Peter Kofod (DF)):

Mener ministeren, at Søren Pinds ageren på de sociale medier er af en sådan karakter, at det er et forbillede for medier i almindelighed, og at han i det lys er den rette til at stå i spidsen for et Medieansvarsudvalg?

Formanden (Søren Gade):

Jeg giver ordet til fru Pia Kjærsgaard, Dansk Folkeparti.

Kl. 13:46

Pia Kjærsgaard (DF):

Tak for det. Spørgsmålet lyder: Mener ministeren, at Søren Pinds ageren på de sociale medier er af en sådan karakter, at det er et forbillede for medier i almindelighed, og at han i det lys er den rette til at stå i spidsen for et Medieansvarsudvalg?

Kl. 13:47

Formanden (Søren Gade):

Kulturministeren.

Kl. 13:47

Kulturministeren (Jakob Engel-Schmidt):

Tak, fru Pia Kjærsgaard. Jeg tænker, vi er to politikere, der deler stærke holdninger til medier og også til, hvordan man agerer på sociale medier. Og jeg synes, der er meget lidt af det, der foregår på sociale medier – og det gælder også nogle af de udtalelser, som hr. Søren Pind er kommet med – der er et forbillede. Når det er sagt, er det min opfattelse, at hr. Søren Pind som formand for Medieansvarsudvalget løfter et, også for Tinget her og for samfundet i almindelighed, meget vigtigt stykke arbejde, som jeg forestiller mig vi har en fælles interesse i bliver tilendebragt, både for medierne, men også for den almindelige danskers retssikkerhed og opfattelse af, hvordan forhold, der er beskrevet i pressen, efterfølgende viser sig måske at være forkert beskrevet og så kan blive berigtiget, i forhold til hvordan det falder ud.

Kl. 13:47

Formanden (Søren Gade):

Spørgeren.

Kl. 13:47

Pia Kjærsgaard (DF):

Det synes jeg simpelt hen er et elendigt svar. Det må jeg sige ligeud. Altså, jeg synes, det er meget, meget fint, at man nedsætter sådan et udvalg. Jeg synes, det er fint, at der er nogle mennesker, der i de her digitale tider sidder og vurderer, hvordan vi udtrykker os, for at det hele ikke går fuldstændig op i en spids. Men formanden for udvalget, Søren Pind, vil jeg sige er den mest hardcore til at være uforskammet over for andre mennesker. Og i det her tilfælde – det har jeg også beskrevet i en kronik i Berlingske i dag – er han det helt klart over for min formand, Morten Messerschmidt. Det er sikkert også gået ud over alle mulige andre, men nu er det det, jeg forholder mig til. Det er for os i Dansk Folkeparti dybt, dybt ærekrænkende, og også for Morten Messerschmidt er det dybt, dybt ærekrænkende, og det kommer fra en formand for det udvalg, som netop skulle stå for det modsatte. Der synes jeg altså, ministeren burde give mig et helt, helt andet svar end det, jeg hører nu.

Kl. 13:48

Formanden (Søren Gade):

Ministeren.

Kl. 13:48

Kulturministeren (Jakob Engel-Schmidt):

Jeg har utrolig stor sympati for det udfald af hr. Morten Messerschmidts sag, som har renset Dansk Folkepartis formand for de anklager, han har levet med i alt for mange år. Hr. Morten Messerschmidt har været udsat for adskillige forsider, både på tabloider og i mere traditionelle medier, hvor han har været fremstillet i alle mulige og umulige situationer. Og den proces, der nu påhviler med efterfølgende at få renset hans navn, er ikke nem. Det er jo den opgave, som jeg – og den tidligere regering, der nedsatte Medieansvarsudvalget og udpegede hr. Søren Pind som formand – ønsker at løfte.

Jeg er selvfølgelig ked af, at fru Pia Kjærsgaard ikke synes, at mit svar er rigtigt. Jeg mener, at hr. Søren Pind besidder de faglige kompetencer, der skal til for at lede udvalget. Men jeg styrer jo ikke, hvad hr. Søren Pind skriver på sociale medier. Og jeg har i øvrigt læst den udmærkede kronik, fru Pia Kjærsgaard har skrevet i Berlingske i dag.

Kl. 13:49

Formanden (Søren Gade):

Spørgeren.

Kl. 13:49

Pia Kjærsgaard (DF):

Jamen hvis ministeren synes, at den er udmærket, synes jeg man skulle tage den til efterretning og dermed give et andet svar. Altså, en ting er, hvad hr. Søren Pind har sagt i tidens løb omkring Morten Messerschmidt, men han fortsætter jo, efter at Morten Messerschmidt er blevet frifundet. Der er ingen undskyldninger fra Søren Pinds side, overhovedet. Bl.a. siger han:

»Der er meget larm fra DF inkl angreb på en navngiven dommer. Men hånden på hjertet: Er der seriøst nogen der tror, at Messerschmidt ikke har haft fingrene i klejnekassen?«

Altså, jeg synes simpelt hen, at det er så gennemført uforskammet. Han må sige, hvad han vil – altså, det er slet ikke der, vi er – men ikke i den position, som regeringen har givet ham. Det er der, min anke er.

Kl. 13:50

Formanden (Søren Gade):

Ministeren.

Kl. 13:50

Kulturministeren (Jakob Engel-Schmidt):

Tak. Det forstår jeg godt. Og jeg har i øvrigt stor sympati med mennesker, der helt generelt oplever at blive udskammet for noget, de ikke har gjort, og efterfølgende oplever, at den udskamning er blevet taget til efterretning og oversat til værende sandhed for store dele af den brede befolkning. Det er urimeligt at leve under, og det er jo den opgave, Medieansvarsudvalget er sat i verden for at håndtere, tackle og bringe ind i en moderne verden med løsninger af vore dage. Jeg forstår også fru Pia Kjærsgaards ønske om, at Søren Pind formulerer sig på en anden måde.

Min opgave som minister er at sikre, at udvalget er besat med de rigtige kompetencer til at løfte opgaven. Den arv har jeg fået fra den tidligere regering, og arbejdet i udvalget skrider frem. Kritikken er taget til efterretning, men det ændrer ikke på, at jeg mener, kompetenceprofilen i udvalget dækker de kompetencer, der er nødvendige for at løse opgaven.

Kl. 13:51

Formanden (Søren Gade):

Jeg byder velkommen til medspørger hr. Peter Kofod fra Dansk Folkeparti. Værsgo.

Kl. 13:51

Peter Kofod (DF):

Tak for det. Jeg synes, kulturministeren skal overveje, hvad det er for en vigtig platform, man i virkeligheden stiller til rådighed for Søren Pind. Altså, det her er jo en platform, hvor regeringen leverer, jeg vil næsten sige en guldstol, og så kan man ellers bare kaste om sig med beskyldninger, og jeg ved ikke hvad, mod politikere og medier og alt muligt andet. Og jeg anklager sådan set ikke den her regering for noget, for det her er jo en arvesag fra den tidligere kulturminister – jeg synes bare, at den nuværende kulturminister skal overveje, om det virkelig er sådan, det skal være.

Kl. 13:51

Formanden (Søren Gade):

Kulturministeren.

Kl. 13:51

Kulturministeren (Jakob Engel-Schmidt):

Altså, jeg har et stort ønske om et godt samarbejde med alle Folketingets partier, og jeg vil også rose hr. Peter Kofod for at være den mest ivrige spørgsmålsstiller til mig som minister – det er nu anden eller tredje gang, vi står her, og det nyder jeg, og det sætter jeg pris på, og det håber jeg fortsætter.

For mig er det vigtigt, at der er de nødvendige kompetencer i udvalget til at løse opgaverne, og når jeg kigger på hr. Søren Pinds sociale medier – og jeg har ikke lavet en dybdegående statistisk analyse, der er en afgangseksamen på et universitet værdig – er det mit indtryk, at det er de færreste af udtalelserne, der drejer sig om Medieansvarsudvalgets arbejde, set over en meget bred kam, siden dengang Medieansvarsudvalget blev stiftet.

Kl. 13:52

Formanden (Søren Gade):

Medspørgeren.

Kl. 13:52

Peter Kofod (DF):

Men er det ikke også mærkeligt? Er det ikke mærkeligt, at i en situation, hvor man får en så fin post, en så vigtig post betroet af regeringen, er det ikke den, man plejer – så er det alle mulige andre agendaer? Det synes jeg da er mærkeligt. Jeg ville da sige, at hvis man af en kulturminister blev udpeget til noget så vigtigt som at stå i spidsen for et så vigtigt udvalg, der handler om noget så vigtigt, som hvordan vores medier virker, så må det være det, man beskæftiger sig med. Er kulturministeren enig i det?

Kl. 13:53

Formanden (Søren Gade):

Kulturministeren.

Kl. 13:53

Kulturministeren (Jakob Engel-Schmidt):

Jeg må advare hr. Peter Kofod om, at hans verbale offensiv bevæger sig i en for hans formål forkert retning. Altså, at ønske, at formanden for Medieansvarsudvalget på egne personlige medier kun skal beskæftige sig med netop det virke, vil måske krænke den ytringsfrihed, som vi jo i fællesskab vægter så højt. Så det mener jeg sådan set ikke at man kan kræve af et menneske, der det meste af sit voksne liv har været engageret i den offentlige debat og nyder at debattere. Det skal ikke oversættes fra min mund som en støtte til måden at debattere på – jeg ønsker at tage ansvar for mit eget virke, min egen debatstil og min egen debatform som bl.a. fremført her i salen, hvor jeg altid nyder at debattere med repræsentanter for Dansk Folkeparti og Tingets andre partier.

Kl. 13:53

Formanden (Søren Gade):

Vi siger tak til medspørger hr. Peter Kofod og giver ordet til fru Pia Kjærsgaard for et afsluttende spørgsmål. Værsgo.

Kl. 13:53

Pia Kjærsgaard (DF):

Tak for det. Jo, men der er jo forskel, i forhold til hvordan man er som almindelig politiker, altså der kan der netop godt falde nogle forkerte ord, kan man sige, eller nogle meget frie ord, og dem kan man så tage i sig, eller hvad man vil. Men netop med den position, som Søren Pind har, skulle han jo faktisk udbrede, at man opfører sig ordentligt, for at sige det rent ud.

Så må jeg altså bare spørge ministeren til sidst – og jeg håber, at jeg får et ærligt og ordentligt svar: Hvis nu Søren Pind gerne vil ud af det her, burde han så ikke i stedet for give Morten Messerschmidt en undskyldning i forhold til alt det ærekrænkende, han i tidens løb har sagt om Morten Messerschmidt og Dansk Folkeparti, også efter den endelige dom er faldet?

Kl. 13:54

Formanden (Søren Gade):

Kulturministeren.

Kl. 13:54

Kulturministeren (Jakob Engel-Schmidt):

Min helt generelle holdning er – og det vil jeg meget gerne understrege over for fru Pia Kjærsgaard – at siger man noget, der ikke er rigtigt, om andre mennesker, også højt profilerede mennesker, så skylder man at berigtige det, og i de tilfælde, man har gjort det, også at undskylde.

Som formand for Medieansvarsudvalget er hr. Søren Pind jo af Tinget og regeringen blevet betroet en opgave, som det er hans virke at løse, og jeg tænker, at det vil bryde med de principper, vi har for udvalgsarbejde, at jeg de facto vejleder formanden for Medieansvarsudvalget ved at stå i Folketingssalen og sige, hvad han må og hvad han ikke må gøre på sine private sociale medier. Det betyder ikke, at jeg ikke har en holdning til, hvordan man bør holde en god og ordentlig tone, og det synes jeg i øvrigt altid man bør.

Kl. 13:55

Formanden (Søren Gade):

Det afsluttede spørgsmålet.

Vi går til spørgsmål nr. 10 på dagsordenen, og det er ligeledes til kulturministeren, og det er ligeledes af fru Pia Kjærsgaard.

Kl. 13:55

Spm. nr. S 301 (omtrykt)

10) Til kulturministeren af:

Pia Kjærsgaard (DF) (medspørger: Peter Kofod (DF)):

Hvilken betydning tror ministeren det har for den offentlige meningsdannelse og forståelsen af en respektfuld debat, når formanden for regeringens Medieansvarsudvalg kalder folk æreløse og kriminelle imod faktuel viden?

Formanden (Søren Gade):

Værsgo.

Kl. 13:55

Pia Kjærsgaard (DF):

Tak for det. Hvilken betydning tror ministeren det har for den offentlige meningsdannelse og forståelsen af en respektfuld debat, når formanden for regeringens Medieansvarsudvalg kalder folk æreløse og kriminelle imod faktuel viden?

Kl. 13:55

Formanden (Søren Gade):

Ministeren.

Kl. 13:55

Kulturministeren (Jakob Engel-Schmidt):

Hvis det forholder sig sådan, og det har jeg jo ingen grund til at tro at det ikke gør, når fru Pia Kjærsgaard fremfører det i Folketingssalen, så forestiller jeg mig ikke, det er fremmende for en god offentlig debat. Min generelle holdning er – og jeg har også oplevet det på egen krop ad flere omgange – at der mange steder på de sociale medier og sågar også i kommentarsporet til mange mediers artikler, der bliver delt på de sociale medier, hersker en tone med falske nyheder, udsagn af ærekrænkende karakter, injurier og en omgang med sandheden, der aldrig ville blive accepteret i et medie underlagt medieansvarsloven. Det er min helt egen opfattelse, og jeg mener, at vi som politikere har et ansvar over for hinanden, men også over for offentligheden for netop at sikre, at den tone bliver bedre. Jeg håber, at fru Pia Kjærsgaard kan mærke, at det mener jeg dybfølt.

Kl. 13:56

Pia Kjærsgaard (DF):

Ja, det føler jeg slet ikke anledning til at så tvivl om. Men det er jo lige præcis derfor, at der er nedsat det her udvalg, som Søren Pind er formand for, og det er Søren Pind, der i øjeblikket er i vælten med nogle fuldstændig vanvittige udtalelser. Altså, han taler imod det, som han faktisk er formand for. Udvalget er jo nedsat, fordi det skal se på, hvordan borgere, der udsættes for digitale ærekrænkelser, kan sikres en lettere og mere smidig adgang til genoprejsning og eventuel godtgørelse. Og det er slet ikke der, vi er, men bare en almindelig anstændig opførsel og måske i virkeligheden en undskyldning tror jeg ville lette meget. Men det kan ministeren jo gå ud ad døren bagefter og forsøge at udbrede, hvis ikke man vil gøre det her i Folketingssalen. Jeg synes bare, at der skal være et værdigt punktum for det her. Det synes jeg ikke helt ministeren lægger op til, desværre.

Kl. 13:57

Formanden (Søren Gade):

Ministeren.

Kl. 13:57

Kulturministeren (Jakob Engel-Schmidt):

Jeg har jo et ansvar for at feje for egen dør og sikre, at den arbejdsgang, der er i udvalget, lever op til lovgivningen og de gældende regler, og at processen fungerer så godt som overhovedet muligt. Og hvis en formand for et udvalg forbryder sig mod de regler, der er opstillet for udvalgsarbejdet, er jeg altid villig til at tage en diskussion i det rette forum, om det arbejde skal fortsætte. Men mit indtryk er, at hr. Søren Pind rent fagligt passer sit arbejde som formand for Medieansvarsudvalget med de interessenter og de medlemmer, han er blevet betroet ansvaret for. Jeg kan ikke som minister for området tage ansvaret for hr. Søren Pinds virke på sociale medier eller for, hvad han skriver på sociale medier. Han er jo et individ med ytringsfrihed og den lange række af andre frihedsrettigheder, som grundloven giver hr. Søren Pind, og dem er han jo i sin friheds ret bemægtiget til at bruge.

Kl. 13:58

Formanden (Søren Gade):

Spørgeren.

Kl. 13:58

Pia Kjærsgaard (DF):

Det er jo pudsigt nok, for den seneste tids medieomtale har også betydet for Søren Pind, at han viser, at han selv er noget af en mimose, for at sige det ligeud. Altså, han er blevet angrebet meget, også af en tidligere næstformand i et andet politisk parti, og larmede vildt på forsiden af aviserne og ville lægge sag an. Så det er lidt modsatrettet, må jeg nok sige. Altså, han kan godt klare det, når han selv skal klage over behandlingen af ham selv, men han kan ikke krybe til korset og sige, at der optrådte jeg faktisk forkert – og specielt for så inderst inde at tænke i sit hoved: Hvis jeg i øvrigt ønsker at fortsætte med den her formandspost.

Kl. 13:59

Formanden (Søren Gade):

Ministeren.

Kl. 13:59

Kulturministeren (Jakob Engel-Schmidt):

Jeg nærmer mig jo 40 år, og da jeg var en yngre politisk interesseret mand, kunne jeg godt lide at iagttage og deltage i en meget hård debat. I takt med at jeg bliver ældre og måske også lidt klogere, har jeg fået den holdning, at debatten er bedst, hvis den gør alle klogere og udstiller de forskelle, der måtte være, i meninger, holdninger og livssyn.

Jeg vil gerne gentage: Jeg går ind for, at hvis man siger noget, der ikke er rigtigt, giver man den pågældende en undskyldning og sørger for at berigtige det, man har sagt. Jeg kan ikke forholde mig til formanden for Medieansvarsudvalgets udtalelser på alle sociale medier; jeg har intet overblik over dem. Og så synes jeg, at karakteristikken som mimose er interessant. Det er et udtryk, man sjældent hører i det danske sprog.

Kl. 13:59

Formanden (Søren Gade):

Jeg byder nu velkommen til medspørger hr. Peter Kofod, Dansk Folkeparti.

Kl. 13:59

Peter Kofod (DF):

Det her udvalgsarbejde skulle handle om at beskytte borgere mod bl.a. digitale æreskrænkelser, og udvalget har altså en formand, der bl.a. kalder hr. Morten Messerschmidt for æreløs. Jeg vil gerne vide, om hr. Søren Pinds adfærd er et godt forbillede for, hvordan medierne generelt skal virke.

Kl. 14:00

Formanden (Søren Gade):

Ministeren.

Kl. 14:00

Kulturministeren (Jakob Engel-Schmidt):

Mit indtryk er generelt ikke, at der er meget adfærd på de sociale medier, der er forbillede for særlig mange. Jeg mener ikke, at et udtryk som æreløs er et ord i det danske sprog, der hører hjemme i den offentlige og politiske debat, og jeg ville egentlig langt hen ad vejen ønske, at den debat, politikere udsatte hinanden for, var mere forbundet til sandheden og med et mere jovialt sprog, end det er tilfældet i dag.

Jeg tænker tit på, når jeg er i Folketingssalen og debatterer med mine kollegaer, at vi netop er kollegaer, og at vi skylder de mennesker, der har stemt på os, at få klarhed over vores uenigheder holdningsmæssigt, men at vi måske også kunne gøre os umage for at sende et bedre signal om, at vi faktisk er kollegaer og respekterer hinanden som mennesker og som individer, der har et stærkt politisk engagement.

Selv om Dansk Folkeparti og Moderaterne som to forskellige partier ikke altid er enige, er det mit indtryk, at der med det samarbejde, vi har haft hidtil, er fundet fælles fodslag på flere områder, og at der er en god og høflig dialog, som jeg ønsker at fortsætte.

Kl. 14:01

Formanden (Søren Gade):

Medspørgeren.

Kl. 14:01

Peter Kofod (DF):

Det er jeg enig i. Men er det så ikke også en idé, at ministeren italesætter de her ting over for hr. Søren Pind? For jeg synes ikke, at det er okay, at man, når man bliver sat i den meget, meget fine position, som det er at være formand for et så vigtigt udvalg, slynger om sig med den slags beskyldninger, og at man beskylder folk for at være æreløse, når man i virkeligheden er sat i spidsen for et stykke arbejde, der skulle handle om, hvordan vi beskytter borgerne bedre mod den slags digitale æreskrænkelser. Så synes jeg, man er eksponent for det selv; så synes jeg, man selv er en del af problemet og bærer en del af ansvaret selv.

Jeg synes også, at kulturministeren skal anerkende sit ansvar i det her, og det er et ansvar som minister. Så hvad vil ministeren gøre ved det? Vil ministeren give hr. Søren Pind en opringning og sige, at det her søreme er for dårligt; det går jo ikke, at man gebærder sig på den måde?

Kl. 14:02

Formanden (Søren Gade):

Ministeren.

Kl. 14:02

Kulturministeren (Jakob Engel-Schmidt):

Jeg har den generelle tilgang til Medieansvarsudvalget, at det jo virker inden for det kommissorium, det er blevet udformet af og nedsat under, at medlemmerne skal leve op til gældende love og regler og i øvrigt opføre sig ordentligt – også i den offentlige debat – for at sidde i udvalget.

Jeg er jo ikke ytringsfrihedsmæssig politibetjent, hverken på Christiansborg eller i den offentlige debat. Det tilfalder ikke mig at indklage eller at sørge for en form for opretholdelse af normer og regler på de sociale medier, heller ikke for Medieansvarsudvalgets medlemmer. Jeg har et ønske om, at alle opfører sig respektfuldt, særlig også når de bestrider offentlige embeder og særlig under denne regering.

Kl. 14:02

Formanden (Søren Gade):

Vi siger tak til hr. Peter Kofod og giver ordet til fru Pia Kjærsgaard for det sidste spørgsmål.

Kl. 14:03

Pia Kjærsgaard (DF):

Som jeg hører ministeren, er det her udvalg jo ligegyldigt, altså overflødigt, og dermed er hr. Søren Pind også overflødig. Altså, jeg går fuldt og helt ind for ytringsfriheden, men det her udvalg er jo netop nedsat, fordi man skal sikre en lettere og mere smidig adgang til genoprejsning, hvis der er nogle, der har været udsat for digitale krænkelser.

Jeg ved godt, det ikke var den her minister, der nedsatte udvalget, men nu er det den her ministers ansvar, hvordan det fungerer. At hr. Søren Pind kalder hr. Morten Messerschmidt og dermed også Dansk Folkeparti kriminelt og æreløst, kan jeg simpelt hen ikke acceptere, hverken for hr. Morten Messerschmidt eller for mit parti, Dansk Folkeparti, for det falder jo også tilbage på os. Altså, det her er helt, helt ude i hampen, og ministeren bliver nødt til at tage affære og ikke bare komme med de der standardsvar, han har fået skrevet ned ovre fra ministeriet.

Kl. 14:04

Formanden (Søren Gade):

Ministeren for en afsluttende bemærkning på spørgsmålet.

Kl. 14:04

Kulturministeren (Jakob Engel-Schmidt):

Fru Pia Kjærsgaard, lige til at starte med vil jeg sige, at jeg jo ikke læser standardsvar op. Jeg står og finder på dem selv. Jeg formulerer dem selv, og det er netop også derfor, at jeg af og til snubler over ordene. Det havde været meget nemmere at læse det op, ministeriet havde skrevet. Jeg forsøger jo netop at lytte til, hvad der bliver sagt, og forsøger at svare på det på den – for mig – bedst mulige måde, så fru Pia Kjærsgaard, hr. Peter Kofod og hr. Morten Messerschmidt, der også sidder i salen som den, det hele handler om, jo går herfra klogere på, hvad min holdning er. Min holdning er, at Medieansvarsudvalget skal finde frem til måder, hvorpå man hurtigt kan få oprejsning, hvis man har været udsat for urigtigheder i den offentlige debat. Det synes jeg er fuldstændig afgørende.

Der har hersket og været en længere ubehagelig debat, hvor hr. Søren Pind har ytret, skrevet og sagt ting om hr. Morten Messerschmidt. Jeg har ikke dykket ned i de enkelte udtalelser. Jeg ved ikke, om det er korrekt citeret. Det kan jeg kun antage det er – selvfølgelig er det det – men jeg har ingen idé om, hvordan den debat har udviklet sig, og jeg kan heller ikke tage ansvar for en debat, der foregår mellem en tidligere politiker og forskellige interessenter på sociale medier, andet end at jeg, og det vil jeg gerne gentage, kan henstille til, at ethvert offentligt menneske, der udtaler sig, gør det med rigtighed, ærlighed og den største grad af jovialitet og hensyntagen til den offentlige debat, som vi i fællesskab skylder at gøre bedre.

Kl. 14:05

Formanden (Søren Gade):

Det afslutter spørgsmålet. Vi siger tak til fru Pia Kjærsgaard og tak til kulturministeren.

Vi går videre i spørgerrækken til spørgsmål nr. 11, og det er til erhvervsministeren, og det er fra fru Susie Jessen fra Danmarksdemokraterne.

Kl. 14:05

Spm. nr. S 280 (omtrykt)

11) Til erhvervsministeren af:

Susie Jessen (DD):

Hvad er ministerens holdning til det nye EU-direktiv, hvor der er vedtaget et krav om, at 40 pct. af de menige bestyrelsesposter eller 33 pct. af alle bestyrelsesposter skal være besat af det underrepræsenterede køn før juli 2026, og hvilke sanktioner ville regeringen finde passende over for de danske virksomheder, såfremt de ikke lever op til måltallene?

Formanden (Søren Gade):

Værsgo.

Kl. 14:05

Susie Jessen (DD):

Mange tak. Hvad er ministerens holdning til det nye EU-direktiv, hvor der er vedtaget et krav om, at 40 pct. af de menige bestyrelsesposter eller 33 pct. af alle bestyrelsesposter skal være besat af det underrepræsenterede køn før juli 2026, og hvilke sanktioner ville regeringen finde passende over for de danske virksomheder, såfremt de ikke lever op til måltallene?

Kl. 14:05

Formanden (Søren Gade):

Ministeren.

Kl. 14:05

Erhvervsministeren (Morten Bødskov):

Tak for det, formand. Tak til spørgeren for spørgsmålet. Jeg går ud fra, at Danmarksdemokraterne er enige i, at vi skal se ligestilling i det danske samfund som en grundlæggende værdi. Og hvorfor skal vi det? Det skal vi, fordi det er noget, der bidrager i særlig grad til sammenhængskraften i vores samfund, og derfor er det altså en særlig værdi, som vi også skal prioritere. Vi skal sørge for, at der er lige muligheder og rettigheder, så man kan udfolde sit potentiale. Det er med til at skabe et mangfoldigt samfund, og det er også med til at fremme et samfund, hvor der er plads til den, man er, uden nogen form for diskrimination. Desværre er vi ikke helt der, og derfor er der behov for, at vi styrker kampen for ligestilling også i erhvervslivet.

Direktivet, som der spørges til, blev vedtaget i 2022 og har til formål at fremme en mere ligelig kønsbalance i store børsnoterede selskabers ledelser. Det er forventningen, at 46 danske virksomheder potentielt vil kunne omfattes af direktivets regler. Og jeg tror, det er vigtigt i forhold til spørgerens spørgsmål lige at understrege, at direktivet jo altså ikke indeholder krav om sanktioner for ikke at nå målsætningen om ligelig kønsbalance, som jo altså er opstillet i direktivet. Derimod er der krav om sanktioner for ikke at bestræbe sig på det. Der er vi i den heldige situation, at Danmark faktisk har regler på området, som er med til at fremme ligelig repræsentation også i selskabers ledelser.

Så vi er godt på vej. Og Erhvervsstyrelsen er som sagt ved at finde ud af, hvor mange det her omfatter i det danske erhvervsliv. Forventningen er som sagt 46. Og man er også ved at finde ud af, hvilke konsekvenser det skal have, hvis man ikke er på vej derhen. Som sagt har vi allerede regler på området, så min forventning er, at også på den her del af ligestillingsområdet spiller dansk erhvervsliv faktisk rigtig godt med.

Kl. 14:07

Formanden (Søren Gade):

Spørgeren.

Kl. 14:07

Susie Jessen (DD):

Tak for svaret. Jeg deler også ministerens ambition om ligestilling generelt i det danske samfund og lige rettigheder. Det mener jeg faktisk allerede at vi har. Jeg synes også, at der i virksomhederne skal være en ret til at kunne få de mennesker i bestyrelserne, som passer ind, og som ikke er der, fordi de tilhører det ene eller det andet køn. Det synes jeg er meget vigtigt at få sagt, og det er også vigtigt at få præciseret, at det her med måltal og bøder i sidste ende kan være mere ødelæggende for den kvinde, der sidder i bestyrelsen og er der, på grund af at hun er en kvote og ikke så meget andet.

Men jeg synes også, at det er vigtigt at få svar på, hvad det er, regeringen vil, når nu det her direktiv kommer. Jeg hører det, som om man er helt med på at være en del af det; man vil ikke søge om at blive undtaget fra det, på trods af at der jo er måltal i gang fra Danmarks side, der måske kunne give et smuthul, så man kunne blive undtaget fra direktivet.

Så jeg vil gerne høre ministeren, hvad man kan gøre for at blive undtaget fra direktivet. Eller er man der, hvor man så gerne vil begynde at uddele bøder og sanktioner til de her 46 virksomheder? Det er rigtigt, at der ikke er krav om sanktioner, men det skal være op til medlemslandene at vurdere, om man vil indføre sanktioner og bøder. Og der er jeg meget interesseret i, om regeringen er med på den linje og vil begynde at uddele dummebøder til erhvervslivet.

Kl. 14:09

Formanden (Søren Gade):

Ministeren.

Kl. 14:09

Erhvervsministeren (Morten Bødskov):

Så ville spørgeren kende regeringen meget dårligt, hvis det var det, der var vejen frem. Og jeg er da glad for de positive synspunkter omkring værdien af ligestilling også i erhvervslivet. Jeg forstår, at man så er uenig i hele direktivet. Men som sagt er vi slet ikke der, hvor det, som spørgeren frygter, er nødvendigt, for Danmark er langt fremme. Og med det i baghovedet er Erhvervsstyrelsen også i gang med at afdække, om vi rent faktisk kan blive omfattet af de undtagelsesbestemmelser, der er i direktivet.

Så jeg tror sådan set, at vi måske kan gå herfra med det resultat, at spørgeren kan få et lidt mere positivt syn på ligestilling og også et lidt mere positivt syn på det med, at dansk erhvervsliv rent faktisk er rigtig langt fremme i forhold til at nå målet om, at vi også i erhvervslivet skal tage større ansvar for, at vi får et samfund, hvor alle kan få lov til at udfolde de talenter, de har. Det er nemlig til gavn for både dansk erhvervsliv og vores samfund, men jo også for væksten i Danmark.

Kl. 14:10

Formanden (Søren Gade):

Spørgeren.

Kl. 14:10

Susie Jessen (DD):

Jeg har et virkelig positivt syn på ligestilling, men som kvinde står jeg altså også her i dag og siger, at det kan vi altså godt finde ud af selv. Vi behøver ikke være en del af en kvote, vi behøver ikke blive hjulpet til at komme ind i bestyrelser og få direktionsposter, og vi behøver heller ikke blive hjulpet til at vurdere, hvor meget barsel vi vil tage; fædre behøver altså ikke blive tvunget til at tage barsel. Der er – hvis man må sige det sådan – hele det her kvote- og reguleringshelvede i gang. Man sætter kvinder i en rolle som nogle, der ikke kan selv, og det bryder jeg mig ærlig talt ikke om.

Men jeg kunne godt tænke mig lige høre: Vil man give bøder til de danske virksomheder, hvis vi bliver omfattet af det her direktiv? Vil man begynde at uddele bøder til de 46 virksomheder?

Kl. 14:11

Formanden (Søren Gade):

Ministeren.

Kl. 14:11

Erhvervsministeren (Morten Bødskov):

Det har regeringen ikke nogen planer om. Som sagt er vi ved at undersøge, om og hvordan dansk erhvervsliv kan blive en del af de undtagelsesbestemmelser, der er, og det er jo, fordi der er en positiv historie her, nemlig at dansk erhvervsliv er langt fremme i arbejdet med at fremme ligestilling, og at vi nationalt selv har regler for området.

Så tror jeg bare, det er vigtigt lige at understrege endnu en gang, at der ikke er tale om noget kvotedirektiv, så jeg ved ikke, hvor spørgeren har fået det fra. Altså, der er ikke tale om noget kvotedirektiv. Der er tale om et direktiv, hvor man skal fremme nogle målsætninger, og der er det heldige så, at vi lever i et land, hvor ligestillingen trods alt er så langt oppe på dagsordenen, at dansk erhvervsliv for lang tid siden har set, at det her har en værdi i sig selv, og at de er med til at fremme diversiteten i ledelserne i erhvervslivet som sådan, og at det er i sig selv med til at fremme både deres egen fremgang, men også væksten for Danmark.

Kl. 14:12

Formanden (Søren Gade):

Spørgeren.

Kl. 14:12

Susie Jessen (DD):

Det er jo et direktiv om kvinder i bestyrelser, hvor man bestræber sig på, at 33 pct. af alle på bestyrelsesposter skal være besat af det underrepræsenterede køn, og at det skal være op til medlemslandene at vurdere, om de vil indføre sanktioner eller give bøder i den forbindelse.

Lige her til sidst kunne jeg godt tænke mig høre, hvad ministeren egentlig mener om reaktionen fra erhvervslivet. Dansk Industri har modtaget det her meget lunkent. De mener, på trods af at de jo også går ind for ligestilling og sådan noget, at det her faktisk ikke er vejen frem, og at det ikke er den måde, man skal gøre tingene på. Gør det ikke indtryk på regeringen, at erhvervslivet, altså f.eks. Dansk Industri, er imod det her?

Kl. 14:12

Formanden (Søren Gade):

Ministeren for en afsluttende bemærkning.

Kl. 14:12

Erhvervsministeren (Morten Bødskov):

Tak for det, formand. Jeg oplever dansk industri bredt set, men også organisationen Dansk Industri, som jeg tror der spørges til, som utrolig progressiv også på det område. Jeg har jo nu i trods alt ganske få uger haft fornøjelsen af at være erhvervsminister – og det er virkelig en fornøjelse – og der har jeg eksempelvis inden for iværksættermiljøet oplevet den enorme kraft, der er hos kvindelige iværksættere, som inviterer mig til drøftelser om, hvordan vi kan være med til at fremme kvindeligt iværksætteri. Og her kan vi se, at kvindelige iværksættere har betydelig større problemer end deres mandlige kollegaer med at få adgang til kapital. Og hvad er konsekvensen af det? Det er, at vi taber vækst, og at vi går glip af gode idéer, og det er alt det, vi skal undgå ved at fremme ligestilling også inden for erhvervslivet.

Kl. 14:13

Formanden (Søren Gade):

Tak. Det afsluttede spørgsmålet. Vi siger tak til fru Susie Jessen og til erhvervsministeren.

Vi byder velkommen til social- og boligministeren og går til spørgsmål nr. 12. Jeg giver ordet til Katrine Daugaard fra Liberal Alliance.

Kl. 14:13

Spm. nr. S 279

12) Til social- og boligministeren af:

Katrine Daugaard (LA):

Hvad mener ministeren om, at 70 ud af 98 kommuner ikke overholder lovkrav i forhold til behandlingen af »Danmarkskortet« i byrådet?

Skriftlig begrundelse

Der henvises til udsendelsen på 24syv.dk den 22. februar 2023 om, at 70 ud af 98 kommuner har brudt loven i årevis. Det drejer sig om behandlingen af »Danmarkskortet«. Formålet med loven er at øge retssikkerheden for borgere, fordi en alt for høj procentdel af de kommunale afgørelser på social- og handicapområdet i første omgang bliver fejlvurderet af kommunerne og derfor omgjort, når borgerne klager til Ankestyrelsen.

Formanden (Søren Gade):

Værsgo.

Kl. 14:13

Katrine Daugaard (LA):

Tak for det. Hvad mener ministeren om, at 70 ud af 98 kommuner ikke overholder lovkrav i forhold til behandlingen af danmarkskortet i byrådet?

Kl. 14:13

Formanden (Søren Gade):

Ministeren.

Kl. 14:14

Social- og boligministeren (Pernille Rosenkrantz-Theil):

Tak for det, og tak for spørgsmålet. Så virker mikrofonen også – det hjælper jo væsentligt på situationen i forhold til at svare. Men for det første vil jeg sige, at det jo undrer mig grundlæggende, at 70 ud af 98 kommuner tilsyneladende ikke har kunnet finde ud af at opfylde et så enkelt krav i lovgivningen som at drøfte Ankestyrelsens danmarkskort.

For det andet vil jeg sige, at der er retssikkerhedsproblemer på socialområdet, og derfor undrer det mig dybt, at så mange kommunalbestyrelser ikke vælger at gøre brug af det redskab, som vi har givet dem. Danmarkskortet viser omgørelsesprocenterne i den enkelte kommune på socialområdet generelt, på børnehandicapområdet og på voksenhandicapområdet –dvs. andelen af sager, der påklages til Ankestyrelsen, hvor styrelsen omgør og hjemviser eller ændrer kommunens afgørelse.

Omgørelsesprocenten viser i sagens natur ikke hele billedet, fordi der kun ses på de påklagede sager. Derfor kan der være mange, der ikke er tilfredse, eller tilfælde, hvor der er sket fejl, men hvor der ikke klages og det derfor ikke bliver registreret. Danmarkskortet skal derfor selvfølgelig ikke stå alene i kommunalbestyrelsens drøftelse, men det er et rigtig godt udgangspunkt for en snak om, hvordan det egentlig går med retssikkerheden i kommunen, og også hvordan udviklingen har været i kommunen.

I juni sidste år vedtog vi enstemmigt en skærpelse af reglerne, så kommunalbestyrelsen ikke blot skal drøfte danmarkskortet, men også skal forholde sig til, om der er brug for en handlingsplan i kommunen for at styrke den juridiske kvalitet og dermed retssikkerheden. Og jeg forventer selvfølgelig, at det bliver overholdt, og når jeg siger »forventer«, betyder det, at jeg vil have, at det bliver overholdt.

Derfor har ministeriet selvfølgelig også handlet på baggrund af de oplysninger, og det er sket, ved at ministeriet modtog oplysningerne om den manglende overholdelse den 22. februar i år og allerede den 25. februar – dvs. nogle dage efter – anmodede det kommunale tilsyn i Ankestyrelsen om at rejse en tilsynssag.

Så jeg synes, det er alvor. Så hvis man som kommune skulle være i tvivl derude, så har vi faktisk ikke vedtaget det her for sjov i Folketinget. Vi har vedtaget det, fordi der skal ske noget.

Kl. 14:16

Formanden (Søren Gade):

Spørgeren.

Kl. 14:16

Katrine Daugaard (LA):

Det er jeg glad for at høre, og jeg deler din holdning til det. Da man vedtog lovgivningen om danmarkskortet, var der jo en diskussion med KL, som bestemt ikke så det geniale i, at kommunalbestyrelsen skulle tvinges til at forholde sig til omgørelserne i deres sagsbehandling. For nylig har KL udgivet en rapport, som tegner et helt andet billede af fejl på handicapområdet, så det er jo ikke, fordi de ikke er bevidste om lovgivningen.

Mener ministeren, at den manglende overholdelse af loven på det her område sker helt bevidst, fordi kommunerne er uenige i lovgivningen?

Kl. 14:16

Formanden (Søren Gade):

Ministeren.

Kl. 14:16

Social- og boligministeren (Pernille Rosenkrantz-Theil):

Det vil jeg simpelt hen ikke stå og spekulere i, og altså, et eller andet sted er jeg, hvis jeg skal sige det ligeud, også lidt ligeglad med, hvad intentionen er, eller hvad intentionen ikke er. Lovgivningen er fuldstændig krystalklar: De skal drøfte det her retssikkerhedsspørgsmål en gang om året.

Det har vi besluttet fra Folketingets side, og det skal de jo så gøre. Og det vil sige, at om intentionen er det ene, det andet eller det tredje, jo for så vidt er underordnet. Når vi har truffet en beslutning om det her, er det, fordi problemerne er for store, og dem skal der gøres noget ved, og så er det jo os, der er lovgivere og dermed bestemmer på det her område.

Kl. 14:17

Formanden (Søren Gade):

Spørgeren.

Kl. 14:17

Katrine Daugaard (LA):

KL har jo også et ben inde i Ankestyrelsen, eftersom de er med til at udvælge de beskikkede medlemmer. Ankestyrelsen, som skal føre tilsyn, har ikke iværksat tilsyn eller gjort brug af sanktioner, selv om de har modtaget flere underretninger om, at danmarkskortet ikke er blevet behandlet i en lang række kommunalbestyrelser.

Mener ministeren, at Ankestyrelsen har levet op til deres pligt, og finder ministeren det ikke bekymrende, at KL har et ben inde i den instans, som burde være uafhængig?

Kl. 14:17

Formanden (Søren Gade):

Ministeren.

Kl. 14:18

Social- og boligministeren (Pernille Rosenkrantz-Theil):

Til det sidste vil jeg sige nej. Jeg mener faktisk, det er vigtigt, at de forskellige instanser er der. Der har ikke været noget, hvor jeg sådan har tænkt: Uha, der må nok være ugler i mosen, eller de forsøger at dække over sig selv eller noget, der ligner. Det har jeg faktisk ikke nogen grund til at tro.

Kl. 14:18

Formanden (Søren Gade):

Spørgeren.

Kl. 14:18

Katrine Daugaard (LA):

Tror ministeren det heller ikke, når man ser Ankestyrelsen gang på gang stadfæste afgørelser, f.eks. i Langelandssagerne, hvor det senere hen viser sig, at grundlaget for f.eks. en tvangsfjernelse slet ikke har været til stede? Kan de ikke netop være ikkeuafhængige på grund af KL's ben ind i Ankestyrelsen?

Kl. 14:18

Formanden (Søren Gade):

Ministeren for en afsluttende bemærkning.

Kl. 14:18

Social- og boligministeren (Pernille Rosenkrantz-Theil):

Nej, det kunne faktisk også være, at de bare laver fejl ligesom alle andre. Der behøver ikke at være en stor konspiration, der ligger til grund for, at der er noget, hvor der er blevet begået fejl. Så jeg anerkender, at der med mellemrum bliver begået fejl. Det skal man jo helst ikke, men det er ikke det samme, som at der ligger sådan en stor konspiration til grund, hvor det er, fordi der er nogle, der prøver at sidde og hytte nogle andres interesser. Så jeg har ingen grund til at tro, at der ligger en eller anden konspiration til grund for de gange, hvor der er blevet begået fejl.

Kl. 14:19

Formanden (Søren Gade):

Det afslutter spørgsmålet. Vi siger tak til fru Katrine Daugaard fra Liberal Alliance.

Vi går videre til spørgsmål nr. 13. Det er til social- og boligministeren, og det af fru Karina Adsbøl, Danmarksdemokraterne.

Kl. 14:19

Spm. nr. S 283

13) Til social- og boligministeren af:

Karina Adsbøl (DD):

Hvad er ministerens holdning til, at 70 ud af landets 98 kommuner kontinuerligt og i årevis har brudt loven om behandling af »Danmarkskortet«, som loven om retssikkerhed og administration på det sociale område ellers foreskriver, og agter ministeren at foretage sig noget på denne baggrund?

Skriftlig begrundelse

Spørgeren henviser til nyhedsprogrammet »Reporterne« på Radio24syv og udsendelsen »70 ud af 98 kommuner har brudt loven i årevis« fra 22. februar 2023.

Formanden (Søren Gade):

Værsgo.

Kl. 14:19

Karina Adsbøl (DD):

Tak for det. Jeg følger lidt i samme spor: Hvad er ministerens holdning til, at 70 ud af landets 98 kommuner kontinuerligt og i årevis har brudt loven om behandling af danmarkskortet, som loven om retssikkerhed og administration på det sociale område ellers foreskriver, og agter ministeren at foretage sig noget på denne baggrund?

Kl. 14:19

Formanden (Søren Gade):

Ministeren.

Kl. 14:19

Social- og boligministeren (Pernille Rosenkrantz-Theil):

Ja, og det har jeg allerede gjort. Altså, nu kommer det i forlængelse af det sidste spørgsmål, så for ikke sådan at starte fuldstændig forfra, fordi vi lige har været hen over den, og så jeg får bedre tid til at svare på flere dele af det, vil jeg sige, at jeg mener, det er vanvittig alvorligt. Der skal være retssikkerhed; det er ret fundamentalt for en retsstat. Og det skal også være sådan, at når vi vedtager og skærper nogle regler herinde, skal man faktisk følge op på det. Og det vil sige, at jeg faktisk er ret forarget over, at det er så mange kommuner, der har valgt ikke at følge den skærpelse af lovgivningen, som vi har lagt op til. Det er også derfor – og nu fik jeg sagt »dagen efter« tidligere, men det var totalt noget vrøvl, for den 22. får vi melding om i ministeriet, at der er den udfordring, at så mange kommuner ikke har levet op til det – at vi allerede den 25., altså umiddelbart efter, så vælger at bede det kommunale tilsyn i Ankestyrelsen om at rejse en tilsynssag. Det er bare for at sige, at jeg synes, det her er alvorligt. Jeg synes, vi skal bruge de redskaber, der er, til at sige, at det ikke er for sjov, når vi har vedtaget den her lovgivning herindefra.

Kl. 14:20

Formanden (Søren Gade):

Spørgeren.

Kl. 14:20

Karina Adsbøl (DD):

Tak. Jeg er glad for, at ministeren kan se alvorligheden i det her, for det er alvorligt. Vi har immer væk flere borgmestre, der er ude og sige, at de ikke kender lovgivningen, at de ikke kender til, at man skal behandle danmarkskortet på et kommunalbestyrelsesmøde. Jamen det er jo under al kritik!

Men min bekymring går på, minister, at vi åbenbart har et tilsyn, der ikke fungerer, når ministeren bliver nødt til at række ud til Ankestyrelsen for at sige, at de bliver nødt til at rejse en tilsynssag. Det er da bekymrende. For hvordan kan vi politikere herinde sikre os, at den lovgivning, vi laver, også bliver overholdt og fulgt, når vi har en tilsynsmyndighed, som ikke reagerer? Det synes jeg er dybt, dybt bekymrende.

Det andet, jeg vil sige til ministeren, er i forhold til, at ministeren siger, at vi skal bruge de redskaber, der er. Og så var min kollega også inde på det med, at det i dag er muligt at give tvangsbøder, og vi kan bare se, at der ikke bliver givet nogen tvangsbøder. Udfordringen er jo også, at når der begås lovbrud på det sociale område, har det ingen konsekvenser for dem, der begår lovbruddene, men det har store retssikkerhedsmæssige konsekvenser for borgerne, som oplever de lovbrud.

Så derfor vil jeg spørge ministeren, hvad ministeren vil gøre ud over at rette henvendelse til Ankestyrelsen, som nu laver en tilsynssag. For det her er meget alvorligt, for vi ser det ikke kun på det her område. Vi ser det jo gang på gang. Der har lige kørt masser af sager også i forhold til anbringelsesområdet med børnesager på Langeland, og det er dybt, dybt bekymrende. Så derfor, minister: Hvad agter ministeren at foretage sig ud over det på det her område?

Kl. 14:22

Formanden (Søren Gade):

Ministeren.

Kl. 14:22

Social- og boligministeren (Pernille Rosenkrantz-Theil):

Lad mig komme med et par bud mere. Jeg er enig i karakteristikken af det, altså at det er ganske alvorligt, hvis ikke man overholder den lovgivning, der er. Og det har jo også rigtig store konsekvenser for de mennesker, vi taler om, hvor retssikkerheden ikke bliver opretholdt.

Men noget af det, som vi gør med reformen Børnene Først, altså den aftale, der er lavet om den, er, at vi sætter varige midler af til at styrke den permanente taskforce på området i forhold til udsatte børn og unge; så sætter vi varige midler af til at styrke det kommunale tilsyn på socialområdet, så tilsynet har mulighed for at tage flere sager op; så har vi lavet rådgivningsforløb målrettet kommuner med mange udsatte børn med henblik på at støtte dem økonomisk og via rådgivning at indfase reformen. Og nu kan jeg ikke nå at sige mere, men jeg kan fortsætte, hvis spørgeren følger op.

Kl. 14:23

Formanden (Søren Gade):

Spørgeren.

Kl. 14:23

Karina Adsbøl (DD):

Men pointen er, minister, at vi kan lave lige så meget lovgivning herindefra, som vi vil. Spørgsmålet er jo, om den bliver overholdt og fulgt. Og når den så ikke bliver overholdt og fulgt, har det ikke nogen konsekvenser. Det vil sige, at man faktisk kvit og frit kan bryde lovgivningen på socialområdet. Det har ikke nogen konsekvenser. Er ministeren enig i, at det da er udfordrende, at der ikke er nogen konsekvenser, trods det at man faktisk har værktøjer i værktøjskassen, i form af at man kan give tvangsbøder? Er det en vej at gå, at ministeren vil sige, at der fremadrettet skal gives tvangsbøder, hvis man ikke overholder lovgivningen?

Kl. 14:23

Formanden (Søren Gade):

Ministeren.

Kl. 14:23

Social- og boligministeren (Pernille Rosenkrantz-Theil):

Jeg er simpelt hen fundamentalt i tvivl om, om vi kommer i land ved at udskrive bøder – bare for sige det ligeud. Det ændrer ikke på sagens alvor, men på, hvad det er for nogle redskaber, man skal have op af redskabskassen, altså hvad det er for en type sanktioner, der skal tages i anvendelse. Det, jeg i hvert fald synes er vigtigt, er, at når vi får viden om, at så mange kommuner ikke har levet op til beslutningen om danmarkskortet f.eks., skal der jo igangsættes en tilsynssag. Det synes jeg er helt vildt vigtigt.

Det vil sige, at på spørgsmålet om, om der så skal være bødestraf for at begå fejl i det offentlige, vil jeg svare, at jeg ikke ved, om jeg synes, det er den rigtige vej. Men jeg anerkender det, som jeg vil tro ligger til grund for, at der bliver rejst det spørgsmål, nemlig at det her er noget, der har så store konsekvenser for borgerne, at det på en eller anden måde også bør have en konsekvens for systemet. Spørgsmålet er så, om bødestraf er det rigtige.

Kl. 14:24

Formanden (Søren Gade):

Spørgeren.

Kl. 14:24

Karina Adsbøl (DD):

Men så må ministeren godt komme ind på, hvad det rigtige er. For der er åbenbart ikke noget, der hjælper, i forhold til at vi kan skærpe lovgivningen herindefra. Altså, vi snakker om, at 70 kommuner – 70 kommuner – har brudt lovgivningen. Så vil jeg godt spørge ministeren: Mener ministeren, at Ankestyrelsen har ageret tilfredsstillende, i og med at Ankestyrelsen ikke har reageret på det her? Er det tilfredsstillende, at vi har 70 kommuner, der bryder lovgivningen, og så har vi en tilsynsmyndighed, der simpelt hen ikke reagerer på det, før ministeren retter henvendelse til tilsynsmyndigheden?

Kl. 14:25

Formanden (Søren Gade):

Ministeren for en afsluttende bemærkning på spørgsmålet.

Kl. 14:25

Social- og boligministeren (Pernille Rosenkrantz-Theil):

Nu er jeg jo en vanvittig hurtig minister. Så jeg vil sige, at det, at der ikke bliver reageret i løbet af de 3 dage, der går, fra vi får viden om det, og til vi retter henvendelse og mener, der skal rejses en tilsynssag, synes jeg er tilgiveligt. Det, der ikke er tilgiveligt – og det er jo det, jeg synes er sagens kerne, og jeg er derfor også glad for, at det her bliver rejst – er, at man, når der bliver truffet en beslutning om, at vi skal stramme bardunerne på retssikkerheden, så ikke gør det; det nytter jo ikke noget, at 70 kommuner ikke gør det. Det skal faktisk gennemføres.

Så vil jeg i forhold til det her med, om bødestraf er det rigtige eller ej, sige, at i forhold til det med danmarkskortet er det én situation, men der, hvor der er graverende fejl i sager, der har stor betydning for borgernes ve og vel, ville jeg jo synes, at det var lige så naturligt at tale om, hvad for nogle personalemæssige konsekvenser det skal have, at der er blevet begået så store fejl. Og det er jo en langt alvorligere sanktion efter min mening end bødestraf.

Kl. 14:26

Formanden (Søren Gade):

Det afslutter spørgsmålet. Vi siger tak til fru Karina Adsbøl.

Vi går videre til spørgsmål nr. 14, også til social- og boligministeren, og jeg giver nu ordet til fru Mette Thiesen, Dansk Folkeparti.

Kl. 14:26

Spm. nr. S 292

14) Til social- og boligministeren af:

Mette Thiesen (DF):

Hvad agter ministeren at gøre, for at der ikke sker markante fejl i anbringelsessager med børn og unge, som det bl.a. tyder på der er sket i Langeland Kommune?

Formanden (Søren Gade):

Værsgo.

Kl. 14:26

Mette Thiesen (DF):

Tusind tak. Hvad agter ministeren at gøre, for at der ikke sker markante fejl i anbringelsessager med børn og unge, som det bl.a. tyder på der er sket i Langeland Kommune?

Kl. 14:26

Formanden (Søren Gade):

Ministeren.

Kl. 14:26

Social- og boligministeren (Pernille Rosenkrantz-Theil):

Vi har lige været henne over det samme spørgsmål to gange, så jeg beklager, hvis jeg gentager det. Man må spole tilbage for at få de grundlæggende ting, for jeg synes faktisk, det er en vanvittig vigtig debat, og lad mig derfor fortsætte en lille smule ad det spor, vi er kommet i gang med – så bliver det et mere fyldestgørende svar.

Nu har vi været inde over spørgsmålet om danmarkskortet, vi har været inde over spørgsmålet om sanktioner, og jeg vil gerne lægge til, at når vi laver det, der hedder barnets lov, så er en af idéerne med at lave barnets lov også at spænde bardunerne lovgivningsmæssigt – dvs. simpelt hen at lave et bedre fundament at stå på i forhold til de utrolig alvorlige sager, det er, hver eneste gang man anbringer et barn. Og det er egentlig bare for at illustrere, at jeg mener, at vi skal have fat på hele den krans, der er rundt om anbringelsesområdet, hvis vi skal blive bedre til at sikre retssikkerheden. Og jeg er ret skuffet over, at der er 70 kommuner, der ikke lever op til det de steder, hvor vi har spændt bardunerne, for det har vi jo ikke besluttet for sjov. Det har vi besluttet, fordi vi mener, der er et problem. Det er i øvrigt et meget bredt flertal i Folketinget, der har besluttet det.

Så jeg synes egentlig ikke, man kan være i tvivl om, at når vi sender sådan en opgave ud, er det også meningen, at man skal gøre det.

Kl. 14:27

Formanden (Søren Gade):

Spørgeren.

Kl. 14:27

Mette Thiesen (DF):

Tusind tak. Ja, altså, sanktioner er i hvert fald også noget, som vi i Dansk Folkeparti gerne vil have, så der er en konsekvens for kommunerne.

Men når ministeren selv nævner det her med barnets lov, kunne jeg godt tænke mig at spørge ministeren lidt ind til det. For i 2011 vedtog man det, der hed Barnets Reform, og problemet er jo bl.a., siger rigtig, rigtig mange fagfolk, at man ikke overholder lovgivningen ude i kommunerne. Så kan vi jo blive ved med herinde fra Christiansborg at lave lovgivning på lovgivning, men hvis man ikke engang har implementeret det og holder sig til det, som blev indført i 2011 med Barnets Reform, så er vi jo lige vidt. Hvad mener ministeren så man skal gøre for at sikre, at man ude i kommunerne overholder gældende lovgivning og ikke opdigter falske diagnoser eller simpelt hen laver meget, meget graverende og grove fejl?

Kl. 14:28

Formanden (Søren Gade):

Ministeren.

Kl. 14:28

Social- og boligministeren (Pernille Rosenkrantz-Theil):

Jeg vil gerne lige starte med at varedeklarere. Jeg har haft sådan en 80-20-regel, som er helt selvopfundet, og som der ikke er noget fagligt belæg for på den måde, men som bare er sådan en rettesnor, altså at vi altid skal huske at sige, at 80 pct. af kommunerne i 80 pct. af sagerne gør det vanvittig godt, gør alt deres bedste og overholder det ene og det andet. Altså, vi skal passe på med, hvis man kigger hen over hele velfærdssamfundet, som kommunerne styrer, at skælde ud på alle de medarbejdere, alle de gode mennesker, der gør alt det, de skal. Problemet er, at der er for stor en del, der ikke gør, og det er dem, vi skal have fat i. Så det er bare for at sige, at vi, når vi nu har diskussionen om det her, får det skilt ad – skæg for sig og snot for sig.

Kl. 14:29

Formanden (Søren Gade):

Spørgeren.

Kl. 14:29

Mette Thiesen (DF):

Det er jeg sådan set enig i. Vi har desværre bare set rigtig, rigtig mange sager. Nu nævner jeg selv eksempelvis Langeland Kommune, hvor man mildest talt må sige at der er rum til forbedring og i værste tilfælde jo kan se klart og tydeligt, at der simpelt hen er blevet tvangsfjernet børn på forkert grundlag, fordi der er nogle, der er blevet hjemgivet igen. Så jeg kunne bare godt tænke mig at høre ministeren igen om en ting i forhold til det her med barnets lov og Barnets Reform: Det nytter jo ikke noget, at vi bliver ved med at lave lovgivning, hvis man i mange kommuner ikke engang overholder den lovgivning, der allerede er, så hvad kan vi så gøre?

Kl. 14:29

Formanden (Søren Gade):

Ministeren.

Kl. 14:29

Social- og boligministeren (Pernille Rosenkrantz-Theil):

Jeg vil sige, at det jo er fuldstændig unægtelig rigtigt, at hvis al lovgivning bare var det samme og det aldrig blev overholdt, så blev vi hurtigt arbejdsløse, for så ville det bare være organiseret tidsspilde. Det er faktisk ikke min oplevelse, at det er sådan, at det er organiseret tidsspilde. Hitraten kan bare være lidt forskellig, men det er jo ikke sådan, at det ikke flytter noget. For når vi f.eks. indskærper det her og spænder bardunerne og siger, at nu skal vi have danmarkskortet op, og at man skal drøfte det i kommunalbestyrelsen, og selv om 70 pct. ikke gør det – det er en ret dårlig hitrate – er der jo trods alt 28 pct., der gør det, og det vil sige, at lovgivningen flytter noget. Og det vil sige, at hvis vi så, når der så er enkelte kommuner, der endnu ikke lever op til lovgivningen, har nogle greb til at forbedre det med, tror jeg faktisk på, at det forbedrer det. Bliver det perfekt? Njah, der tror jeg ikke vi kommer hen. Men man får dog skubbet tingene i den rigtige retning, så helt arbejdsløse bliver vi ikke herinde i morgen eller i overmorgen.

Kl. 14:30

Formanden (Søren Gade):

Spørgeren.

Kl. 14:30

Mette Thiesen (DF):

Det tror jeg dog heller ikke at vi gør. Men jeg var bare lidt nysgerrig på det, for vi mener helt grundlæggende set i Dansk Folkeparti, at der skal være en kulegravning af hele området, sådan at man kan se, hvad det er, der fungerer, hvad der ikke fungerer, også med hensyn til børne- og ungeområdet ude i kommunerne, altså om det er den rigtige måde at gøre det på, og med hensyn til Ankestyrelsen, altså om det reelt set også er en ankestyrelse for eksempelvis forældrene til de her tvangsfjernede børn – det er ikke det, jeg hører. Så det er egentlig bare for igen at spørge ind til, hvad vi så kan gøre. Hvis det ikke er barnets lov, der er svaret på de her problemer, hvad mener ministeren så vi kan gøre?

Kl. 14:31

Formanden (Søren Gade):

Ministeren for en afsluttende bemærkning til spørgsmålet.

Kl. 14:31

Social- og boligministeren (Pernille Rosenkrantz-Theil):

Jeg mener ikke, at der findes ét svar; så havde vi gjort det for længst. Så jeg mener, at barnets lov er et skridt på vejen derhen. Jeg mener faktisk også, at danmarkskortet, altså det, at man i den enkelte kommune i kommunalbestyrelsen hvert eneste år skal gå ind og kigge på, hvordan det står til med retssikkerheden, er et godt redskab. Det er også derfor, jeg er skuffet over, at der ikke er flere kommuner, der lever op til den lovgivning, i forhold til at det skal man faktisk. Så det er bare for at sige, at jeg tror, at der skal flere forskellige ting til, hvis vi skal komme tættere på at få en retssikkerhed og undgå, både at der er ting, der bliver omgjort, men jo selvfølgelig også i allerværste fald, at der er steder, hvor der bliver begået meget graverende fejl over for borgerne.

Kl. 14:31

Formanden (Søren Gade):

Det afslutter spørgsmål. Vi siger tak til fru Mette Thiesen og tak til social og boligministeren.

Vi går videre til spørgsmål nr. 15 og byder velkommen til beskæftigelsesministeren.

Kl. 14:32

Spm. nr. S 290

15) Til beskæftigelsesministeren af:

Morten Messerschmidt (DF) (medspørger: Mette Thiesen (DF)):

Hvad er regeringens holdning til at indføre »bedstes første sygedag«, på linje med hvad der kendes fra »barns første sygedag«, sådan at man har mulighed for at hjælpe sine forældre eller bedsteforældre, hvis de skal på hospitalet eller til lægen, uden at man skal bruge en halv fridag?

Formanden (Søren Gade):

Jeg giver nu ordet til hr. Morten Messerschmidt, Dansk Folkeparti.

Kl. 14:32

Morten Messerschmidt (DF):

Tak, formand. Hvad er regeringens holdning til at indføre »bedstes første sygedag«, på linje med hvad der kendes fra »barns første sygedag«, sådan at man har mulighed for at hjælpe sine forældre eller bedsteforældre, hvis de skal på hospitalet eller til lægen, uden at man skal bruge en halv fridag på det?

Kl. 14:32

Tredje næstformand (Karsten Hønge):

Ministeren.

Kl. 14:32

Beskæftigelsesministeren (Ane Halsboe-Jørgensen):

Tak for spørgsmålet. Jeg synes, det udspringer af en sympatisk tanke om, hvordan vi er noget for hinanden, også i familien, ikke kun fra forældre til børn, men i det hele taget, og jeg har stor forståelse for, at der er mange, der ønsker at kunne hjælpe på den måde, som spørgsmålet lægger op til.

Spørgeren sammenligner retten til bedstes første sygedag med den ret til barnets første sygedag, vi jo kender. Det, der jo kendetegner retten til barnets første sygedag, er, at den er reguleret af arbejdsmarkedets parter i kollektive overenskomster eller i den enkeltes ansættelseskontrakt, og det vil altså sige, at der ikke er en generel fraværsret ved børns sygdom, som er fastsat ved lov.

Når det så er sagt, har der siden den 2. august 2022 været en lovfastsat ret for alle lønmodtagere til omsorgsorlov i 5 arbejdsdage om året. Retten til omsorgsorlov stammer fra det såkaldte EU-orlovsdirektiv. Omsorgsorlov kan man bruge til personlig omsorg eller til støtte til sine egne børn, sine forældre, sin ægtefælle eller partner eller en person, der bor i samme husstand som en selv. Man kan f.eks. ledsage en pårørende, der skal til demensudredning eller udredning for anden alvorlig sygdom, f.eks. kræft. Man kan også følge en pårørende, der lider af alzheimer eller lignende, til en blodprøve, et læge- eller tandlægebesøg. Og det vil sige, at der med den udvidede ret tilbage fra sidste år allerede i dag er gode muligheder for at hjælpe familiemedlemmer til hospitalet eller lægen. Tak for ordet.

Kl. 14:33

Tredje næstformand (Karsten Hønge):

Spørgeren.

Kl. 14:34

Morten Messerschmidt (DF):

Tak for det, og tak for den positive imødekommelse. Jeg synes jo, det er naturligt, at man tænker hele familien sammen, og at vi i virkeligheden i højere grad end at tænke velfærdssamfundet først, tænker familien først eller i hvert fald tænker de to ting sammen, al den stund at der er mange opgaver, hvor familien er et mere naturligt sted at løse det og hjælpe hinanden, uden at det selvfølgelig skal være sådan, at har man ikke familie eller nogen, der kan hjælpe, så kan man ikke få hjælp, men at vi tænker det i udgangspunktet, og at vi derfor også forsøger at indrette love eller overenskomster, eller hvad det nu måtte være, der regulerer arbejdsmarkedet, på en måde, hvor familien er et naturligt førstevalg. Og jeg er helt med på, at det her er noget, der ligger i de kollektive overenskomster, og ja, man kunne sige noget fiffigt her om regeringens generelle forhold til overenskomstsystemet. Det vil jeg undlade, fordi jeg måske synes, vi har en forbrødring på indholdet.

Så derfor vil jeg bare spørge, om det så kunne være sådan, at man næste gang, der er overenskomstforhandlinger, trepartsforhandlinger eller en anden anledning, kunne få det her med på bordet. Jeg er helt med på, at vi har fået omsorgsdage, omsorgsorlov, men jeg synes, der er noget sympatisk over, at vi tænker, at vi ikke kun er borgere, og at vi heller ikke kun er forældre, men at vi også har nogle forældre og så derfor får begrebet bedstes første sygedag skrevet ind i, hvad enten det så er overenskomster eller lovgivningen, så det bliver sådan en mere gængs ting at tale om ligesom barnets første sygedag. Jeg vil elske den dag, hvor der er en af mine medarbejdere i Dansk Folkeparti, der ringer ind og siger: Jeg kommer først lige over frokost, for jeg tager lige en bedstes første sygedag.

Kl. 14:35

Tredje næstformand (Karsten Hønge):

Ministeren.

Kl. 14:35

Beskæftigelsesministeren (Ane Halsboe-Jørgensen):

Vi kan jo godt gå ned i teknikken og spørge: Bør abejdsmarkedets parter tage det her op? Er vi i mål, hvis vi har fem af de her omsorgsorlovsdage om året? Men vi kan også blive oppe på det principielle niveau, og der synes jeg sådan set, at vi i hvert fald har en god værdipolitisk drøftelse af, hvad familien egentlig er. Jeg hører selv til dem, der mener, at vi skal passe på med at tænke, at der er et velfærdssamfund, der træder i stedet for familien, og at det er to meget forskellige ting, men kvitterer også for, at dem, der ikke har nogen, selvfølgelig stadig væk skal have fællesskabet i ryggen.

Kl. 14:36

Tredje næstformand (Karsten Hønge):

Spørgeren.

Kl. 14:36

Morten Messerschmidt (DF):

Ja, og jeg tror i virkeligheden, det er det omvendte, vi skal stræbe efter, altså at familien er det naturlige førstevalg. Vi har selv i min familie valgt at indrette os på den måde, at vi har min kærestes datter boende, og indtil for nylig havde vi også min kærestes mor boende, dvs. tre generationer under samme tag, og vi er jo på mange måder privilegerede, hvilket ikke alle er. Derfor håber jeg, at vi i fællesskab måske kan finde ud af at indrette skatteregler, sociallovgivning osv. på en måde, hvor udgangspunktet ikke altid er, at det skal være en behjertet socialmedarbejder, men et familiemedlem, som også er en del af den omsorg, der skal være omkring vore kære.

Kl. 14:36

Tredje næstformand (Karsten Hønge):

Ministeren.

Kl. 14:36

Beskæftigelsesministeren (Ane Halsboe-Jørgensen):

Ja, og på den måde bliver spørgeren jo selv et glimrende eksempel på, hvorfor det egentlig også er vigtigt, at vi ikke bare tænker i, hvad vi kan være for vores direkte børn, og hvad vi kan være for vores direkte forældre. For de her omsorgsorlovsdage er jo netop i et bredere perspektiv. De er bl.a. til, at man, hvis der er nogen i ens husstand, der har brug for, at man er noget for hinanden, så faktisk kan gribe til en af de her 5 dage om året. Det synes jeg er rigtig fint, fordi familien på den måde også bliver et bredere begreb, i forhold til at dem, der er nærmest, og som kan, faktisk har muligheden for at være noget for hinanden.

Kl. 14:37

Tredje næstformand (Karsten Hønge):

Og i det spørgsmål har vi en medspørger. Så jeg giver ordet til fru Mette Thiesen, Dansk Folkeparti.

Kl. 14:37

Mette Thiesen (DF):

Tusind tak, og jeg kommer ind i en rigtig dejlig værdipolitisk debat om familierne, og det er jeg jo rigtig glad for som familieordfører for Dansk Folkeparti. Jeg vil egentlig bare gå ned ad den samme vej igen og så spørge ministeren, om ministeren ikke også kan se noget rigtig fint i, at vi alle sammen i langt højere grad føler os ansvarlige for både at tage os af de ældre i familien, men det kunne sådan set også være søskende eller andre, og vi måske ovenikøbet også i langt højere grad, hvilket der også er en bevægelse hen imod, flytter sammen under samme tag, altså alle de her forskellige ting, sådan at man i stedet for at styrke et velfærdssamfund eller en velfærdsstat i højere grad styrker samfundet gennem stærke familier.

Kl. 14:38

Tredje næstformand (Karsten Hønge):

Ministeren.

Kl. 14:38

Beskæftigelsesministeren (Ane Halsboe-Jørgensen):

Men jeg er jo af hjertet tilhænger af, at vi har et velfærdssamfund, der er der for os alle sammen, og som også sørger for, at der i de perioder i livet, hvor vi har brug for noget, så også er et fællesskab, der er bredere end os selv, og dem, vi lige er i relation med. For det er der en stor ulighed i hvad vi har med os af. Der er også nogle, hvor det simpelt hen har en karakter, hvor det ikke kan lade sig gøre, hvor man brydes i nogle familier, og hvor det heller ikke skal føre til, at man som gammel så ikke har nogen omkring sig.

Men jeg ser overhovedet ikke, at det at have en tanke om velfærdssamfundet på den måde er i modsætning til også at have et blik for, hvad det er, vi kan være for hinanden som mennesker. Og det er faktisk, uanset om det er i opgangen, hvor man bor, eller nede ad villavejen, altså at vi er noget for naboer og griber bredere set og er noget for hinanden som mennesker, men også i den tætte, nære familie. Det med faktisk at forpligte hinanden der, hvor det giver mening, og der, hvor relationerne kan bære det, synes jeg i den grad har en værdi.

Kl. 14:39

Tredje næstformand (Karsten Hønge):

Spørgeren.

Kl. 14:39

Mette Thiesen (DF):

Jeg er sådan set meget enig, ikke overraskende. Jeg tror, det er rigtig vigtigt, at vi i langt højere grad italesætter det her og sådan set også indretter lovgivningen efter, at man som familie i langt højere grad kan klare sig selv, hvis man har muligheden.

Selvfølgelig skal vi have et stærkt velfærdssamfund, som holder hånden under dem, som ikke selv kan, men det skal jo heller ikke være sådan, at velfærdsstaten står i vejen for, at man som familie i langt højere grad, end det er muligt i dag, kan indrette sig, som man ønsker. Så det er egentlig bare for at høre, om ministeren ikke er enig i, at det er den vej, vi skal gå.

Kl. 14:40

Tredje næstformand (Karsten Hønge):

Ministeren.

Kl. 14:40

Beskæftigelsesministeren (Ane Halsboe-Jørgensen):

Jeg synes i hvert fald, det er godt, at man nu med det her EU-orlovsdirektiv faktisk også i dansk ret, uanset hvem man er, og uanset hvad for en overenskomst man har, kan støtte hinanden 5 dage om året, hvor man kan være noget for hinanden i den nærmeste familie, og det er ikke kun ens forældre og ikke kun ens børn, men faktisk også søskende og ens partner. Og hvis man i sin husstand har valgt at indrette sig med andre end de relationer, kan det faktisk også bruges der. Det mener jeg da har en styrke, og den fleksibilitet og det at brede mulighedsrummet ud synes jeg kun er godt.

Kl. 14:40

Tredje næstformand (Karsten Hønge):

Tak til fru Mette Thiesen. Så går ordet tilbage til hr. Morten Messerschmidt, Dansk Folkeparti.

Kl. 14:40

Morten Messerschmidt (DF):

Jeg synes, det her er en god samtale, fordi det jo illustrerer, at der for det første er bred opbakning til velfærdssamfundet, men at der for det andet også er en rolle uden for velfærdssamfundet, hvor civilsamfundet og familien kan fylde mere.

I forhold til de her orlovsdage står det ikke helt klart for mig, om det skal være den samme husstand, eller hvordan man har udregnet det. Men som jeg hører ministeren, er man ikke afvisende over for at lave en ordning, som vi kender det, hvor man kan hjælpe i familien i en bredere kreds, og i hvert fald det, der så kunne være ånden i bedstes første sygedag. Er det rigtigt forstået?

Kl. 14:41

Tredje næstformand (Karsten Hønge):

Ministeren.

Kl. 14:41

Beskæftigelsesministeren (Ane Halsboe-Jørgensen):

Det er rigtigt forstået, at de her omsorgsorlovsdage selvfølgelig både kan være til ens egne børn og ens egne forældre, men det kan også være til ens ægtefælle eller partner. Det kan også være til en person, som bor i ens egen husstand, og det vil sige også folk, man ikke selv er direkte forældre til eller selv er direkte børn af, så det at dele husstand faktisk også bliver omfattet af, at man kan træde ind og være noget for hinanden i svære tider, eller hvis man f.eks. skal til en svær undersøgelse på sygehuset eller andet, hvor der nogle gange er brug for at have en nær slægtning eller relation med.

Kl. 14:41

Tredje næstformand (Karsten Hønge):

Tak. Det afslutter spørgsmål nr. 15.

Det næste spørgsmål er også til beskæftigelsesministeren og også af hr. Morten Messerschmidt, Dansk Folkeparti.

Kl. 14:42

Spm. nr. S 291

16) Til beskæftigelsesministeren af:

Morten Messerschmidt (DF) (medspørger: Mette Thiesen (DF)):

Når vi ved, at arbejdsstyrken frem mod 2050 vil øges med hele 196.000 danskere, der er over 60 år, og vi ved, at seniorer over 60 år i årene frem mod 2050 vil udgøre en stigning i arbejdsstyrken på i alt 102 pct., hvad gør regeringen sig så af overvejelser om et mere fleksibelt arbejdsmarked for seniorer, eksempelvis med nedsat tid, mere ferie eller øgede skattefradrag, så flere føler det overkommeligt at blive på arbejdsmarkedet i seniorårene?

Tredje næstformand (Karsten Hønge):

Spørgeren til oplæsning af spørgsmålet.

Kl. 14:42

Morten Messerschmidt (DF):

Tak, formand. Når vi ved, at arbejdsstyrken frem mod 2050 vil øges med hele 196.000 danskere, der er over 60 år, og vi ved, at seniorer over 60 år i årene frem mod 2050 vil udgøre en stigning i arbejdsstyrken på i alt 102 pct., hvad gør regeringen sig så af overvejelser om et mere fleksibelt arbejdsmarked for seniorer, eksempelvis med nedsat tid, mere ferie eller øgede skattefradrag, så flere føler det overkommeligt at blive på arbejdsmarkedet i seniorårene?

Kl. 14:42

Tredje næstformand (Karsten Hønge):

Ministeren.

Kl. 14:42

Beskæftigelsesministeren (Ane Halsboe-Jørgensen):

Tak for spørgsmålet. Det er en helt central opgave for regeringen, at man uanset sin alder skal have mulighed for at være en del af det danske arbejdsmarked. Seniorer har vigtige erfaringer og kompetencer med i bagagen. Det gør dem til en vigtig ressource, både for arbejdsmarkedet, arbejdsgivere og kolleger, for ikke at tale om samfundet i det hele taget, men også i den her sammenhæng.

Det er derfor også en mærkesag for regeringen at give flere seniorer mulighed for at blive længere på arbejdsmarkedet. Vi har brug for dem, ikke mindst når vi som nu står og mangler arbejdskraft på mange områder af vores arbejdsmarked. Og som det også fremgår tydeligt af regeringsgrundlaget, vil vi arbejde for at fjerne barrierer for seniorer på arbejdsmarkedet. Konkret vil regeringen arbejde med et bredt flertal i Folketinget om inden længe at afskaffe modregningen i folkepensionen og pensionstillægget som følge af egen arbejdsindtægt. Det er jeg stolt af. Det er et vigtigt skridt, og det kommer til at gøre en forskel for op til 50.000 danskere i den her situation.

Men mange af de udfordringer, der udgør en barriere for seniorer, handler jo også om andre ting. Det handler om kultur og om rammer på den enkelte arbejdsplads. Og jeg tror, at hvis vi for alvor skal i mål med det her, kræver det, at alle i fællesskab skaber de bedst mulige betingelser for seniorer, for at man både har lyst til, men også mulighed for at indgå på arbejdsmarkedet. Og det glæder mig meget, at Dansk Folkeparti deler interessen i at sikre seniorer en plads på arbejdsmarkedet, og jeg ser frem til at drøfte det med partiet i det videre forløb.

Kl. 14:44

Tredje næstformand (Karsten Hønge):

Spørgeren.

Kl. 14:44

Morten Messerschmidt (DF):

Tak for den imødekommende attitude. Altså, vi betragter det som en helt klar nødvendighed, men også en meget, meget kær lejlighed til at se på netop seniorernes forhold på arbejdsmarkedet. Der er jo i Danmark en høj grad af aldersdiskrimination. Hvis vi sammenligner med de nordiske lande, er vi faktisk der, hvor flest seniorer føler sig presset ud af arbejdsmarkedet, for slet ikke at tale om de problemer, der er på boligmarkedet og mange andre områder, hvor der er en rigtig dårlig behandling af folk, der er fyldt 55-60 år. Og det er vi simpelt hen nødt til at gøre noget ved – både for samfundets skyld, for vi har en interesse i, at folk er i vigør, så længe de har lyst og kan, men jo også for den enkeltes skyld, for jeg tror, at mange folk, der er kommet op i 60'erne, føler sig presset af strukturer, men også af lovgivning, til at sige: Nå, men nu skal jeg også til at planlægge min retræte.

Noget, man kunne gøre, var jo at kigge til Norge, hvor man bl.a. har lavet et nationalt center for at bekæmpe aldersdiskrimination. Man har fået et retskrav på at få en kvalitetsvurdering af sin arbejdsevne, når man kommer op i 60'erne, hvor man også ser på, hvad man har lavet andet end lige den uddannelse, man tog 35 år forinden. Man kunne lave en ordning, hvor man måske, i takt med at man nærmer sig pensionsalderen, får et retskrav på at gå ned på måske en 4-dages arbejdsuge. Eller når man kommer på den anden side af pensionsalderen, hvis man så stadig bliver på arbejdsmarkedet, får man et ekstra skattefradrag eller, ja, en 3-dages arbejdsuge – hvad ved jeg? Det er noget, som f.eks. i sundhedssektoren vil være en enorm gevinst, hvis vi kan få sygeplejersker og sosu'er osv. til stadig at have en tilknytning til arbejdsmarkedet, selv om de egentlig har krav på at gå på pension. Man kunne måske også indrette systemet sådan, at man gradvis kan hæve af sin private pensionsopsparing, i takt med at man er på arbejdsmarkedet i de her år, sådan at man ikke går ned i indtægt.

Der er så meget, vi kan gøre. Og derfor vil vi jo i Dansk Folkeparti blive ved med at rejse det her og også komme med vores egne forslag, men vi vil først og fremmest også gerne høre, hvad regeringens forslag så kunne være. Altså, nu har jeg lige sådan frit fra leveren slynget en seks-syv idéer ud her. Er der nogen af dem, som regeringen kunne se sig i?

Kl. 14:46

Tredje næstformand (Karsten Hønge):

Ministeren.

Kl. 14:46

Beskæftigelsesministeren (Ane Halsboe-Jørgensen):

Helt grundlæggende vil jeg ikke stå og sige, at der er alt muligt, vi afviser, inden vi overhovedet har taget diskussionen. Altså, det er en bredt forankret ambition i regeringen i alle tre partier, at vores seniorer er en uvurderlig ressource i vores land, men også på vores arbejdsmarked, og at vi både er nødt til at se på, hvordan vi gør det ekstra attraktivt for de mennesker, der kan og vil, at blive lidt længere, men jo også at se på nogle af de barrierer, der bliver sat op, hvor man ikke har muligheden, selv om man vil, og hvor man møder et sværere tilgængeligt arbejdsmarked alene på grund af sin alder. Der er mange forskellige vinkler ind på den diskussion. Og nu står formanden op, så jeg tænker, at det er rigtig godt, vi også får nogle drøftelser, der ikke er med begrænset taletid, om den her vigtige sag.

Kl. 14:47

Tredje næstformand (Karsten Hønge):

Spørgeren.

Kl. 14:47

Morten Messerschmidt (DF):

Det er jeg enig i, men jeg synes alligevel også, at vi kan bruge den begrænsede taletid, for det er en vigtig sag.

Nu siger ministeren det her med diskrimination. Der er jo f.eks. rigtig mange seniorer, som bare sådan pr. automatik får at vide, at de ikke kan få det it-kursus eller den efteruddannelse, som man tilbyder på en arbejdsplads til folk, der måske er i ministerens og min alder, simpelt hen bare på grund af hvornår de er født, og det er vi jo nødt til at skride ind over for. Det må handle om den enkeltes kvalifikationer. Det kunne jo også være det, der gjorde, at medarbejderen så havde lyst til at blive, hvis man blev behandlet mere ligeværdigt, også med folk, der måske er 20 år yngre.

Kl. 14:47

Tredje næstformand (Karsten Hønge):

Ministeren.

Kl. 14:47

Beskæftigelsesministeren (Ane Halsboe-Jørgensen):

I det hele taget er der et fælles ansvar – det er der for os politisk; det er der også for arbejdsgiverside – i forhold til at se den fulde ressource i vores seniorer, og det er så også noget af det, vi sidder og kigger ind i. Nu har vi et sundhedsvæsen, der i den grad mangler kompetent arbejdskraft, så vi ser da også til nogle af dem, der ellers var gået på pension: Hvordan kan vi gøre nytte af jer i det omfang, I overhovedet har lyst? Hvordan kan vi gøre det mere attraktivt? Men det handler også om i det hele taget at se på f.eks. at fjerne modregningen, sådan at den økonomiske gulerod også bliver større. Vi vinder alle sammen på, at flere seniorer finder et arbejdsmarked, der er rummeligt og vil dem, og det vil jeg gerne arbejde for.

Kl. 14:48

Tredje næstformand (Karsten Hønge):

Spørgeren.

Kl. 14:48

Morten Messerschmidt (DF):

Tak, formand. Det vil jeg gerne kvittere for og især for det med at få fjernet modregningsreglerne. Det tror jeg også er ekstremt væsentligt.

Men så har jeg et konkret forslag, jeg vil komme med her i sidste runde, og som jeg håber at ministeren vil tage til sig. Hvad med at indkalde til et topmøde mellem arbejdsgivere, arbejdstagere, Folketing/regering og Ældre Sagen og lave en firpartsdrøftelse af, hvordan vi kan sikre nogle rammer for et bedre seniorliv på arbejdsmarkedet? Jeg tror kun, at vi kan blive klogere på hinanden ved at få sådan en samtale, og den behøver ikke at være begrænset til så kort tid, som det tager at afvikle store bededag. Det kunne være noget, der måske kører over et halvt år, hvor man beriger hinanden med idéer. Så vil ministeren tage initiativ til sådan en samtale mellem de fire parter?

Kl. 14:49

Tredje næstformand (Karsten Hønge):

Ministeren.

Kl. 14:49

Beskæftigelsesministeren (Ane Halsboe-Jørgensen):

I den tidligere regering, som jeg også var en del af, var der allerede tanker omkring nogle partnerskaber, og det er også nogle af de tanker, vi sidder og dykker ned i nu i den nye regering, i forhold til hvordan vi bedst får, ikke bare løsnet det, vi selv har mellem hænderne – vi har noget modregning, vi har nogle forskellige ting, og hvordan kan vi gøre noget herindefra? – men faktisk også løfter det op i en større diskussion, og det arbejde vil jeg godt kvittere for at Dansk Folkeparti også stempler ind i.

Kl. 14:49

Tredje næstformand (Karsten Hønge):

Så afslutter vi spørgsmål nr. 16. Tak til hr. Morten Messerschmidt, Dansk Folkeparti.

Næste spørgsmål er også til beskæftigelsesministeren, og det er stillet af hr. Nick Zimmermann, Dansk Folkeparti.

Kl. 14:50

Spm. nr. S 293

17) Til beskæftigelsesministeren af:

Nick Zimmermann (DF):

Hvad mener ministeren om, at en undersøgelse af social kontrol som barriere for etniske minoritetskvinders beskæftigelse i Københavns Kommune viser, at mere end hver tredje jobcentermedarbejder har været i kontakt med ledige etniske minoritetskvinder, der har givet udtryk for, at de oplever pres fra deres familier eller omgangskreds i forhold til ikke at stå til rådighed for arbejdsmarkedet?



Skriftlig begrundelse

Der henvises til rapporten »Social kontrol som barriere for etniske minoritetskvinders beskæftigelse i Københavns Kommune« fra februar 2020 fra Als Research.

Tredje næstformand (Karsten Hønge):

Værsgo for oplæsning af spørgsmålet.

Kl. 14:50

Nick Zimmermann (DF):

Tak. Hvad mener ministeren om, at en undersøgelse af social kontrol som barriere for etniske minoritetskvinders beskæftigelse i Københavns Kommune viser, at mere end hver tredje jobcentermedarbejder har været i kontakt med ledige etniske minoritetskvinder, der har givet udtryk for, at de oplever pres fra deres familier eller omgangskreds i forhold til ikke at stå til rådighed for arbejdsmarkedet?

Kl. 14:50

Tredje næstformand (Karsten Hønge):

Ministeren.

Kl. 14:50

Beskæftigelsesministeren (Ane Halsboe-Jørgensen):

Jeg har meget, meget stærke holdninger til, hvad det er for et land, vi lever i, når det kommer til personlig frihed, når det kommer til ligestilling, når det kommer til faktisk at have friheden til at skabe det liv, man ønsker sig – fri for social kontrol af den karakter, som spørgeren henviser til. Det er vi jo på pragtfuld vis nået langt med i Danmark. Der er en meget stor grad af frihed, men der er også noget, som vi bestemt ikke er i mål med endnu. Det gælder jo ikke mindst, når det kommer til etniske minoritetskvinder og også deres deltagelse på arbejdsmarkedet og i de meningsfulde fællesskaber, der kommer ud af det.

Realiteten er jo desværre, at alt for mange etniske minoritetskvinder lever i nogle sammenhænge, der er præget af frygt og begrænsninger i hverdagen, og hvor friheden er fraværende. Jeg betragter bestemt negativ social kontrol som en trussel mod sammenhængskraften i Danmark, mod vores ligestilling og mod friheden, og det er med til at sætte en kile ind imellem etniske minoriteter og resten af samfundet med de ting, der kommer frem her. Jeg tror, at konsekvenserne er mange. Ikkevestlige kvinder er overrepræsenteret i landets krisecentre, men jo også i ledighedsstatistikken, som ligger på mit bord. Derfor mener jeg, at det er afgørende, at vi kommer negativ social kontrol til livs. Vi skal bryde med den sociale kontrol tidligere, end det er tilfældet i dag, og vi skal blive bedre til at aktivere etniske minoritetskvinder i meningsfulde fællesskaber.

Regeringen har i sinde at styrke den forebyggende indsats mod negativ social kontrol. Vi skal være bedre til at hjælpe, oplyse, beskytte og slå ring om dem. Vi ønsker også at gennemføre en arbejdspligt for nytilkomne og herboende indvandrere, så flere tilknyttes det danske arbejdsfællesskab og får et arbejde. På den måde skal vi bygge videre på de mange gode initiativer, som Folketinget har gennemført på området i de senere år. Det ser jeg frem til at arbejde på med Folketinget. Og til sidst vil jeg gerne kvittere for, at Dansk Folkeparti sætter fokus på udfordringen.

Kl. 14:52

Tredje næstformand (Karsten Hønge):

Spørgeren.

Kl. 14:52

Nick Zimmermann (DF):

Men prøv lige at høre her: Hvis der sidder arbejdsløse indvandrerkvinder i Danmark og får kontanthjælp, skal de stå til rådighed for arbejdsmarkedet. Og hvis ikke man står til rådighed for arbejdsmarkedet, men stadig væk får kontanthjælp, er det jo i virkeligheden socialt bedrageri. Det må ministeren da gøre noget ved. Det nytter da ikke noget, at vi har nogle jobcentermedarbejdere i Københavns Kommune, der fortæller, at de har at gøre med nogle indvandrerkvinder, der modtager en forsørgelse betalt af os danske skatteydere og ikke står til rådighed for arbejdsmarkedet. Det er jo i virkeligheden socialt bedrageri, og det skal vi da have gjort noget ved hurtigst muligt.

Kl. 14:52

Tredje næstformand (Karsten Hønge):

Ministeren.

Kl. 14:52

Beskæftigelsesministeren (Ane Halsboe-Jørgensen):

Jamen spørgeren sætter jo fingeren på et punkt, hvor regeringen er uhyre ambitiøs. Det var den tidligere regering også. Vi har jo spillet ud med et ønske om arbejdspligt på 37 timer om ugen for den her gruppe. Det agter vi at løfte i den nuværende samling. Det er noget af det, der ligger allerførst for på mit eget bord. Jeg håber da, at spørgeren og spørgerens parti ønsker at være en del af det arbejde.

Kl. 14:53

Tredje næstformand (Karsten Hønge):

Spørgeren.

Kl. 14:53

Nick Zimmermann (DF):

Men hvad hjælper det i forhold til det her? Der sidder nogle indvandrerkvinder i Danmark, der modtager kontanthjælp, og som ikke står til rådighed for arbejdsmarkedet. Det er socialt bedrageri. Jeg vil da ikke finde mig i, at der går danske skattekroner til at betale kontanthjælp til indvandrerkvinder, der ikke står til rådighed for arbejdsmarkedet. Det er jo altså ikke en luksus, som danske arbejdsløse har; de bliver jo kastet rundt i uendelige ressource- og praktikforløb. Hvorfor skal det være anderledes for udlændinge, der kommer her til landet, der bare får lov at gå og dandere den?

Kl. 14:53

Tredje næstformand (Karsten Hønge):

Ministeren

Kl. 14:53

Beskæftigelsesministeren (Ane Halsboe-Jørgensen):

Det skal det heller ikke. Tværtimod har vi jo faktisk meget åbent og ærligt sagt fra Socialdemokratiets side gennem en længere periode, at vi mener, at der skal indføres en arbejdspligt. Så hvis du er i den gruppe, skal du yde for den kontanthjælp, du får. Det agter vi at arbejde videre med, og det agter vi at søge opbakning til i Folketinget. Det er selvfølgelig, fordi det er det, der er det retfærdige at gøre, men også, fordi det bygger en bro til, at man faktisk kan få fodfæste på det danske arbejdsmarked – noget, som der faktisk er flere end nogen sinde der har. Det er også bare vigtigt at understrege i den her sammenhæng.

Kl. 14:54

Tredje næstformand (Karsten Hønge):

Spørgeren.

Kl. 14:54

Nick Zimmermann (DF):

Men agter ministeren så at gå ind i sagen her og hurtigst muligt få stoppet, at de her indvandrerkvinder modtager en passiv forsørgelse, når nu de ikke står til rådighed for arbejdsmarkedet?

Kl. 14:54

Tredje næstformand (Karsten Hønge):

Ministeren.

Kl. 14:54

Beskæftigelsesministeren (Ane Halsboe-Jørgensen):

Loven er jo fuldstændig klar. Du skal stå til rådighed for arbejdsmarkedet for at få de ydelser, vi i fællesskab står og taler om her. Men jeg vil også understrege, at jeg synes, at den nuværende lov bør ændres, sådan at vi faktisk indfører en arbejdspligt på 37 timer om ugen for at modtage de her ydelser i de her grupper.

Kl. 14:55

Tredje næstformand (Karsten Hønge):

Det afslutter spørgsmål nr. 17. Tak til hr. Nick Zimmermann, og tak til beskæftigelsesministeren.

Næste spørgsmål er til børne- og undervisningsministeren af hr. Nick Zimmermann, Dansk Folkeparti.

Kl. 14:55

Spm. nr. S 176 (omtrykt)

18) Til børne- og undervisningsministeren af:

Nick Zimmermann (DF):

Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger såsom, at der er mange køn, der har menstruation, at børn ikke skal kalde deres bror eller deres søster for »bror« eller »søster«, men for »søsken«, og at nevøer og niecer skal kaldes »niøcer«?

Skriftlig begrundelse

Spørgeren henviser til artiklen »Trods beskyldninger om »kønsaktivistisk propaganda«: Normstormerne rykker ind i de yngste klasser« af 24. januar 2023 fra Kristeligt Dagblad.

Tredje næstformand (Karsten Hønge):

Hr. Nick Zimmermann får ordet for oplæsning af spørgsmålet.

Kl. 14:55

Nick Zimmermann (DF):

Tak for det. Hvad er ministerens holdning til, at børn helt ned til 6-7-årsalderen i Københavns Kommune nu kan undervises af Normstormerne og dermed udsættes for holdninger, såsom at der er mange køn, der har menstruation, at børn ikke skal kalde deres bror eller deres søster for bror eller søster, men for søsken, og at nevøer og niecer skal kaldes niøcer?

Kl. 14:55

Tredje næstformand (Karsten Hønge):

Ministeren.

Kl. 14:55

Børne- og undervisningsministeren (Mattias Tesfaye):

Niøcer? Ja, man lærer noget hver dag. Folkeskolens seksualundervisning har været til debat gennem de senere år, og det synes jeg faktisk grundlæggende er positivt. I folkeskolen har vi ikke et centralt fastsat pensum. Undervisningen bliver tilrettelagt med udgangspunkt i det, vi kalder Fælles Mål, og det er et fagligt og et pædagogisk valg fra skolens side og under skolebestyrelsens ansvar, hvilket materiale der bedst understøtter elevernes læring i et konkret undervisningsforløb.

Der er jo ret stor enighed herinde på Christiansborg om, at skolen skal sættes mere fri, end den er i dag. Og her mener jeg, at et afgørende element i den frisættelse er, at vi har tillid til, at skolerne og skolebestyrelserne er i stand til at løfte deres opgave med at leve op til folkeskolens formål. Jeg synes ikke, at vi her fra Christiansborg skal detailregulere klasselokalerne, og vi skal ikke blande os i udvælgelsen af undervisningsmaterialer. Heri ligger også friheden til at trække på eksterne ressourcer.

Det kan være meget gavnligt, at man hiver folk ind udefra, hvis de bidrager til undervisningen. Men når det er sagt, følger der også et ansvar med den frihed – et ansvar for at have hånd i hanke med, hvad eleverne lærer, og for, at eleverne selvfølgelig præsenteres for de nødvendige nuancer i et undervisningsforløb, og at det ikke bliver indoktrinering.

Jeg har ikke noget ønske om at skulle detailregulere kommuner eller skoler. Jeg synes egentlig, når man kigger på det, der hedder Fælles Mål for sundheds- og seksualundervisning og familiekundskab, at det ser meget godt ud, og jeg tænker ikke umiddelbart, at der er behov for at ændre noget.

Kl. 14:57

Tredje næstformand (Karsten Hønge):

Spørgeren.

Kl. 14:57

Nick Zimmermann (DF):

Men helt ærligt, er regeringen og ministeren ikke enige i, at det er fuldstændig vanvittigt, at børn i 0.-3. klasse skal undervises af Normstormerne i strukturel racisme og i, at køn er en illusion, og at det i virkeligheden ikke er en bror eller søster, man har, men at det skal hedde en søsken, og at køn bare er alt muligt blandet? Det må ministeren da gå ind i.

Kl. 14:57

Tredje næstformand (Karsten Hønge):

Ministeren.

Kl. 14:57

Børne- og undervisningsministeren (Mattias Tesfaye):

En af udfordringerne i skolen og generelt i det danske velfærdssamfund er, at hver gang der er en avisartikel, som viser, at der er et eller andet mærkværdigt i det danske velfærdssamfund, så bliver det lynhurtigt til noget, ministeren skal forholde sig til, og til lovgivning, som Folketinget skal vedtage. Det er derfor, at vi har en så detailreguleret lovgivning, og det er derfor, vi ender med at have så frygtelig mange mennesker ansat i forvaltningerne rundtomkring og så få mennesker ude tæt på borgerne.

Så min tilgang til det her er, at jeg synes, at lovgivningen er fin. Der står f.eks. i formålsparagraffen for det her fag, altså seksualundervisning:

»Eleverne skal opnå forståelse for den betydning, som livsstil og levevilkår har for sundhed og trivsel, samt af samspillet mellem sundhed, seksualitet og familieliv«.

Det synes jeg er fornuftigt.

Kl. 14:58

Tredje næstformand (Karsten Hønge):

Spørgeren.

Kl. 14:58

Nick Zimmermann (DF):

Jamen anser ministeren så de holdninger, der bliver givet udtryk for hos Normstormerne, som valide, eller mener ministeren, at det er et udtryk for antividenskab?

Kl. 14:58

Tredje næstformand (Karsten Hønge):

Ministeren.

Kl. 14:58

Børne- og undervisningsministeren (Mattias Tesfaye):

Der skal jo ikke undervises i antividenskab. Det er ikke sådan, at man kan invitere Normstormerne ind i lokalet og så gå ned på lærerværelset og drikke kaffe. Altså, den lærer, der står inde i undervisningslokalet, og den skoleledelse, der er på skolen, har ansvaret for alt, hvad der foregår på den skole. Det kan man ikke udlicitere.

Så jeg har klart forventninger om, at både læreren og skoleledelsen står inde for, hvad der bliver undervist i, og hvis der bliver brugt eksterne ressourcer, skal man jo være til stede for at kunne finde ud af, hvad det er, der foregår, for at kunne tage ansvar for det. Men jeg kommer ikke, hvis man hiver McDonald's ind i et andet undervisningsforløb, til at stå her og forholde mig til, om det er forkert. Det har jeg fuld tillid til at skolerne er i stand til selv at gøre.

Kl. 14:59

Tredje næstformand (Karsten Hønge):

Spørgeren.

Kl. 14:59

Nick Zimmermann (DF):

Men med al respekt, minister, er jeg bange for, at ministeren har misforstået noget. For en af de regler, som Normstormerne har, er jo netop, at der ikke må være en lærer til stede, mens de underviser. Og det er jo det, der gør, at det i virkeligheden er så skræmmende. Vi aner faktisk ikke, hvad det er, Normstormerne står og underviser i. Vi kan jo bare læse i deres uddannelsesprogram, at de går enormt meget op i strukturel racisme, i hvid privilegieblindhed og i, at søskende og køn bare er en illusion.

Så skulle ministeren måske ikke agte at gå ind i sagen og så i virkeligheden stille det som et krav, at der skal være en lærer eller en underviser til stede, når det er, at Normstormerne kommer ind i klasserne?

Kl. 14:59

Tredje næstformand (Karsten Hønge):

Ministeren.

Kl. 14:59

Børne- og undervisningsministeren (Mattias Tesfaye):

Jeg har faktisk diskuteret det her med den skoleborgmester, der er i København. Jeg fik besøg af ham på mit kontor i en anden sammenhæng, og så tog jeg selv det her op, for jeg har også læst nogle avisartikler. Og han betryggede mig i, at det københavnske skolevæsen står fuldstændig på mål for, at det, der foregår i klasselokalet, kan kommunen og skoleledelserne også stå inde for – og det kan man jo ikke, hvis ikke man er i lokalet og kan se, hvad det er, der foregår.

Kl. 15:00

Tredje næstformand (Karsten Hønge):

Det afslutter spørgsmål nr. 18. Tak til børne- og undervisningsministeren, og tak til hr. Nick Zimmermann, Dansk Folkeparti.

Næste spørgsmål er til ministeren for fødevarer, landbrug og fiskeri af hr. Hans Kristian Skibby, Danmarksdemokraterne.

Kl. 15:00

Spm. nr. S 281

19) Til ministeren for fødevarer, landbrug og fiskeri af:

Hans Kristian Skibby (DD):

Er ministeren enig med sin partikollega Erling Bonnesen, når Erling Bonnesen med reference til CO2-afgiften på landbruget udtaler: »En afgift på 750 kroner pr. ton, det vil slå hele landbrugs- og fødevaresektoren ihjel to-tre gange på samme dag«?

Tredje næstformand (Karsten Hønge):

Hr. Hans Kristian Skibby får ordet for oplæsning af spørgsmålet.

Kl. 15:00

Hans Kristian Skibby (DD):

Tak, hr. formand. Er ministeren enig med sin partikollega Erling Bonnesen, når Erling Bonnesen med reference til CO2-afgiften på landbruget udtaler: »En afgift på 750 kroner pr. ton, det vil slå hele landbrugs- og fødevaresektoren ihjel to-tre gange på samme dag«?

Kl. 15:01

Tredje næstformand (Karsten Hønge):

Ministeren.

Kl. 15:01

Ministeren for fødevarer, landbrug og fiskeri (Jacob Jensen):

Det er regeringens ambition, at vi fortsat skal udvikle og ikke afvikle dansk fødevareproduktion. Dansk fødevareproduktion skal være et eksempel til efterfølgelse for andre landes omstilling af landbruget. Regeringen vil fremlægge et forslag til en CO2-afgift på landbruget, som sikrer opfyldelsen af det bindende klimamål for land- og skovbrugssektoren på 55-65 pct. i år 2030 i forhold til udledningerne i 1990. Det fremgår af regeringsgrundlaget, at afgiften skal udformes på en måde, hvor erhvervets konkurrenceevne ikke forringes, og hvor der ikke flyttes arbejdspladser ud af landet samlet set.

Det er ikke nogen enkel sag, og derfor har et bredt flertal i Folketinget med aftalen om en grøn skattereform for 2020 nedsat et ekspertudvalg, der skal fremlægge forskellige modeller for, hvordan vi kan opfylde klimamålene. Regeringen vil fremlægge et forslag til en klimaafgift på landbruget, når ekspertgruppen har fremlagt sine konklusioner. Ekspertgruppen forventes senest i efteråret 2023 at præsentere sin endelige afrapportering.

Regeringen er bevidst om, at en grøn omstilling af landbruget gennem udvikling kræver investeringer. Regeringen ønsker derfor bl.a., at provenuet fra afgiften føres direkte tilbage til landbruget, og at en del af den grønne fond bliver brugt på yderligere investeringer i grøn teknologi på landbrugsområdet.

Kl. 15:02

Tredje næstformand (Karsten Hønge):

Spørgeren.

Kl. 15:02

Hans Kristian Skibby (DD):

Tak, hr. formand. Jeg synes ikke rigtig, jeg fik noget svar på spørgsmålet om, om Venstremanden og landbrugsministeren er enig med sit eget partis ordfører på området i, at en afgift på 750 kr. pr. ton CO2 vil slå hele landbruget ihjel – ikke bare en eller to gange, men hele tre gange på en formiddag. Det synes jeg godt ministeren kunne have gjort lidt ud af at svare på.

For det er jo sådan, at ministeren nu i sit svar trods alt var inde på, at man har Svarerudvalget, og at man også har givet dem et opdrag. Men det er også sådan, at regeringen jo faktisk har ændret på opdraget og lagt flere ting ind i kommissoriet. Og det betyder jo også, at man derved skal vente endnu længere, hvis man er landmand i Danmark, eller hvis man er fødevareproducent i Danmark, på at få at vide, hvad det egentlig er for en størrelse, den her kommende uforståelige CO2-afgift på danskproducerede fødevarer skal have.

Der synes jeg godt man kunne have været lidt hurtigere i forhold til det, for man har altså skabt en forventning, som ikke er forventningens glæde, men som desværre er lige det omvendte. Det er en periode nu, hvor de her mange, mange tusind ansatte inden for dansk fødevareerhverv – og ikke mindst landbruget – ligesom står i et vadested og venter. Og nu skal de så vente endnu længere, fordi regeringen har lavet et nyt opdrag, som gør, at Svarerudvalget vel har måttet aflevere – og svare – på et lidt senere tidspunkt. Hvad synes ministeren om det?

Kl. 15:03

Tredje næstformand (Karsten Hønge):

Ministeren.

Kl. 15:03

Ministeren for fødevarer, landbrug og fiskeri (Jacob Jensen):

Jeg forstår til fulde, at erhvervet efterspørger en afklaring på det forhold, som fremgår af regeringsprogrammet. Som jeg også gjorde lidt ud af i min indledning, fremgår det jo også af regeringsprogrammet, hvilke rammer det er, vi beder ekspertgruppen om at kigge på i forhold til de her muligheder. Det er bl.a., at det ikke må koste konkurrenceevne, at det ikke samlet set skal sende job til udlandet, og at de midler, der måtte blive hentet ind, netop ikke skal bruges til alle mulige andre formål, men at de bliver i erhvervet for at kunne understøtte den investering og dermed den grønne omstilling, som vi jo efterspørger. Målet er, at vi skal reducere med 55-65 pct. i 2030, og det er det mål, som jeg agter at levere på.

Kl. 15:04

Tredje næstformand (Karsten Hønge):

Spørgeren.

Kl. 15:04

Hans Kristian Skibby (DD):

Tak for svaret. Men det ændrer jo ikke på, at hvis man kigger på den debat, der har været, og som egentlig desværre har været i gang rigtig længe nu, i forhold til det her mærkelige forslag om, at vi skal have en speciel CO2-afgift på danskproducerede fødevarer, har vi andre jo kunnet notere os, at der har været forslag fremme – altså ude i medierne – om omkring 1.500 kr. pr. ton CO2-udledning og drivhusgasudledning osv., og det er jo bare endnu værre.

Man kan sige, at 750 kr. ifølge hr. Erling Bonnesen fra Venstre jo er noget, der slår hele erhvervet ihjel tre gange på en formiddag; hvad er 1.500 kr. så? Altså, det er derfor, vi i Danmarksdemokraterne jo er meget interesseret i at få det her bragt lidt ned, for vi hører jo også, at ministrene siger: Jo, jo, men der kommer en tid. Men hvornår kommer den tid så?

Kl. 15:05

Tredje næstformand (Karsten Hønge):

Ministeren.

Kl. 15:05

Ministeren for fødevarer, landbrug og fiskeri (Jacob Jensen):

Svarerudvalget, som der bliver refereret til, forventes at komme med sit bud og dermed den vurdering, som de skal foretage inden for det kommissorium, som man har givet dem, i løbet af efteråret 2023. Og når det foreligger, vil vi, kan man sige, have et fagligt udgangspunkt, som vi så fra regeringens side og blandt Folketingets partier kan tage politisk stilling til.

Det er rigtigt, at kommissoriet er blevet tilpasset, sådan at man også kan kigge på den mulighed at lægge afgiften på slutforbruget, så man har den overvejelse med. Men jeg foregriber ikke på nogen måde, hvordan den model, som Svarerudvalget måtte komme med, kommer til at se ud. Jeg siger blot, at det her er et af de redskaber i værktøjskassen, der skal til, for at vi kan levere på det klimamål, som vi faktisk også politisk har vedtaget i aftalen.

Kl. 15:06

Tredje næstformand (Karsten Hønge):

Ja tak. Spørgeren.

Kl. 15:06

Hans Kristian Skibby (DD):

Tak for svaret. Men det ændrer jo ikke på, at det, der er kommet fra Klimarådet for ganske kort tid siden, jo gjaldt i forhold til en beregning på omkring 750 kr. pr. ton CO2-udledning. Og der synes jeg jo godt, at ministeren kunne vælge enten at sige, at hans egen ordfører er fuldstændig ude i hampen, eller at det ikke kommer til at ske, eller i det mindste sige lidt om, hvad regeringens motiv, grunde og bevæggrunde var for overhovedet at indføre den her afgift, og i så fald også melde ud om, hvor høj man kunne se den afgift blive. Og det er jo det, vi har ventet på både dage, måneder og år hele vejen igennem. Og den bliver jo ikke mindre af, at man giver et nyt opdrag til Svarerudvalget.

Kl. 15:07

Tredje næstformand (Karsten Hønge):

Ministeren.

Kl. 15:07

Ministeren for fødevarer, landbrug og fiskeri (Jacob Jensen):

Jamen jeg forstår godt efterspørgslen på afklaring, men jeg tror også, at man fra erhvervets side efterspørger, at der også er en grundig vurdering af, hvad det så er, konsekvenserne er. Og der er det rigtigt, som jeg har noteret mig, at der i medierne har været forskellige regneeksempler, hvor man tager udgangspunkt bl.a. i det niveau, som man har aftalt fra industriens side, og så kigger man med forskellige forudsætninger på, hvad det så kan have af konsekvenser. Jeg noterer mig bare, at vi har et regeringsprogram, som, kan man sige, sætter rammen for, hvordan vi politisk agter at tage de anbefalinger ned, som Svarerudvalget vil komme med, nemlig ved at vi skal sikre konkurrenceevnen, vi skal sikre jobbene og vi skal bevare midlerne inden for erhvervet.

Kl. 15:07

Tredje næstformand (Karsten Hønge):

Det afslutter spørgsmål nr. 19. Tak til hr. Hans Kristian Skibby, Danmarksdemokraterne.

 Det næste spørgsmål er også til ministeren for fødevarer, landbrug og fiskeri og stilles af fru Franciska Rosenkilde, Alternativet.

Kl. 15:07

Spm. nr. S 298

20) Til ministeren for fødevarer, landbrug og fiskeri af:

Franciska Rosenkilde (ALT):

Mener ministeren, at status på udtagningen af lavbundsjorde er tilfredsstillende?

Tredje næstformand (Karsten Hønge):

Fru Franciska Rosenkilde får ordet for oplæsning af spørgsmålet.

Kl. 15:08

Franciska Rosenkilde (ALT):

Mener ministeren, at status på udtagningen af lavbundsjorde er tilfredsstillende?

Kl. 15:08

Tredje næstformand (Karsten Hønge):

Ministeren.

Kl. 15:08

Ministeren for fødevarer, landbrug og fiskeri (Jacob Jensen):

Tak for spørgsmålet. Det helt korte svar er nej. Det går for langsomt med at få udtaget lavbundsjorder, og der er selvfølgelig en væsentlig grund til, at det er fremhævet i regeringsgrundlaget, at der skal sættes fart på udtagningsindsatsen. Men vi må også erkende, at der er en grund til, at tempoet er for lavt. Udtagning af lavbundsjorder er svært. Ordningerne bygger på frivillighed, og det kræver involvering af rigtig mange aktører og mange interessenter og kan ikke bare fikses med et snuptag.

Jeg er derfor også glad for, at der er stor tilslutning til indsatsen, og at der er opbakning fra både Landbrug & Fødevarer og Danmarks Naturfredningsforening, og jeg vil også gerne understrege, at der er fremdrift i indsatsen. Den seneste opgørelse viser, at der er igangsat udtagning af mere end 20.000 ha. Det er et godt skridt på vejen, selv om der endnu er lang vej til målet, og selv om det også skal gå hurtigt med at komme i mål med ambitionen om udtagning og ekstensivering af 100.000 ha lavbundsjorder og randarealer.

Men som minister vil jeg gøre mit for, at det som landmand bliver lettere at levere på den grønne omstilling, og det gælder også i forhold til udtagning af ens lavbundsjord. Som en del af landbrugsaftalen, hvor vi har stort set hele Folketinget med, har vi derfor også nedsat en ekspertgruppe og en taskforce, og de har til opgave at fjerne flere af de sten, der er på vejen, så vi kan komme i mål med indsatsen. Derudover vil de såkaldte udtagningskonsulenter understøtte udtagningen.

Kl. 15:10

Tredje næstformand (Karsten Hønge):

Spørgeren.

Kl. 15:10

Franciska Rosenkilde (ALT):

Tak for det svar. Som ministeren også er inde på, er målet som bekendt 100.000 ha i 2030. I lyset af Klimarådets rapport og kritik af klimaindsatsen især omkring landbruget og af, at vi får svært ved at nå vores 2025-mål og især 2030-målet, vurderer ministeren da, at vi bør introducere nye værktøjer? Kunne ministeren forestille sig, at det bliver nødvendigt at gå fra frivillighed til tvang for at opfylde 2030-målet, især i lyset af netop alle de initiativer, som ministeren påpeger er nødvendige for den her proces?

Kl. 15:10

Tredje næstformand (Karsten Hønge):

Ministeren.

Kl. 15:10

Ministeren for fødevarer, landbrug og fiskeri (Jacob Jensen):

Altså, der er ingen tvivl om, at det er en stor udfordring, og at det er en kompleks udfordring. Vand løber nu engang nedad, og man får den største effekt, hvis man overrisler de her lavbundsjorder som en del af indsatsen, men det kræver selvfølgelig også, at man laver tilpasninger – det kan være landsbyer, og det kan være andre ting, der ligger der, som man skal tage højde for. Det kræver også, at man har lodsejernes medløb – kan man sige – for jeg tror, at den måde, det skal gøres på, er, at man også samarbejder på tværs, i stedet for at vi kommer som stat og laver en ekspropriation. Jeg tror også, det ville være en helt, helt anden økonomi, man i givet fald ville se ind i. Jeg er sat i verden, havde jeg nær sagt, for at levere på det mål, og det agter jeg også at gøre alt, hvad jeg overhovedet kan, for.

Kl. 15:11

Tredje næstformand (Karsten Hønge):

Ja tak! Spørgeren.

Kl. 15:11

Franciska Rosenkilde (ALT):

Tak for det. Så har jeg et andet spørgsmål: Mener ministeren, at status på at sikre målet om fordobling ... (Tredje næstformand (Karsten Hønge): Skal jeg forstå det sådan, at spørgsmål nr. 20 er afsluttet?). Ja.

Kl. 15:11

Tredje næstformand (Karsten Hønge):

Okay, så vi afslutter spørgsmål nr. 20.

Vi går så videre til spørgsmål nr. 21, som også er til ministeren for fødevarer, landbrug og fiskeri og også er stillet af fru Franciska Rosenkilde, Alternativet.

Kl. 15:11

Spm. nr. S 299

21) Til ministeren for fødevarer, landbrug og fiskeri af:

Franciska Rosenkilde (ALT):

Mener ministeren, at status på at sikre målet om fordobling af økologisk landbrugsareal er tilfredsstillende?

Tredje næstformand (Karsten Hønge):

Nu får Franciska Rosenkilde ordet for oplæsning af spørgsmålet.

Kl. 15:12

Franciska Rosenkilde (ALT):

Tak for det, formand. Mener ministeren, at status på at sikre målet om fordobling af økologisk landbrugsareal er tilfredsstillende, og hvad menes der egentlig med en fordobling?

Kl. 15:12

Tredje næstformand (Karsten Hønge):

Ministeren.

Kl. 15:12

Ministeren for fødevarer, landbrug og fiskeri (Jacob Jensen):

Målsætningen om en fordobling af det økologiske areal følger af aftalen om grøn omstilling af dansk landbrug fra den 4. oktober 2021. Regeringen har stort fokus på at få implementeret aftalen. Vi er i den forbindelse netop ved at udarbejde en strategi for økologi, der kan understøtte en fordobling af det økologiske areal og vores forbrug og eksport frem mod 2030. Jeg regner med, at vi kan præsentere den her strategi til efteråret. Som led i det arbejde vil fordoblingsmålene også blive konkretiseret.

For at understøtte en fordobling af det økologiske areal er der i landbrugsaftalen bl.a. afsat 3,6 mia. kr. til økologisk arealstøtte – støtten kan fremme frivillig omlægning af landbrugsarealer til økologi – og ud over hvad der ligger i landbrugsaftalen, er der afsat midler til økologiforskning, til Innovationscenter for Økologisk Landbrug samt til Fonden for økologisk landbrug til at understøtte udviklingen af økologien i Danmark.

I tillæg til det kan jeg også nævne, at Folketinget i sidste uge, som man også vil være bekendt med, enstemmigt vedtog et lovforslag om oprettelsen af Fonden for Plantebaserede Fødevarer. Her er der afsat 675 mio. kr. frem mod 2030, og det skal tilstræbes, at halvdelen af midlerne i den fond øremærkes til økologiske projekter.

Så vi har en ambitiøs målsætning for økologien, og det bliver ikke let at indfri – det medgiver jeg – men jeg tænker, at vi med de allerede afsatte økonomiske midler og en ny økologistrategi vil have en god basis for at kunne bevæge os i den rigtige retning.

Kl. 15:13

Tredje næstformand (Karsten Hønge):

Spørgeren.

Kl. 15:13

Franciska Rosenkilde (ALT):

Tak for det svar. Jeg vil bare lige bede om at få det helt præciseret: Hørte jeg ministeren sige, at man kan forvente en strategi for hele det her område omkring økologi i efteråret 2023?

Kl. 15:14

Tredje næstformand (Karsten Hønge):

Ministeren.

Kl. 15:14

Ministeren for fødevarer, landbrug og fiskeri (Jacob Jensen):

Vi arbejder med en strategi for økologi, og det er en del af vores landbrugsaftale, og det forventer vi at komme frem til i løbet af efteråret i år.

Kl. 15:14

Tredje næstformand (Karsten Hønge):

Spørgeren.

Kl. 15:14

Franciska Rosenkilde (ALT):

Tak for det. I disse dage flyder det jo over i medierne med historier om forurening, desværre, af vores miljø og natur, og fælles for det hele må man sige, at det kræver akut politisk handling. Skal vi vende den udvikling, ja, så bliver vi nødt til at skabe rammerne for et landbrug og en fødevareproduktion, hvor hensynet til miljøet og naturen får en øget opmærksomhed fra Folketingets og fra ministerens side – også på trods af hensynet til økonomisk vinding.

Mener ministeren, at landbruget skal forandres grundlæggende for at få en grøn omstilling af landbruget til at lykkes?

Kl. 15:14

Tredje næstformand (Karsten Hønge):

Ministeren.

Kl. 15:14

Ministeren for fødevarer, landbrug og fiskeri (Jacob Jensen):

Ja, altså, landbruget er jo, kan man sige, løbende i omstilling. Det har landbruget altid været. Der har altid været en strukturtilpasning. Der har været en teknologiudvikling.

Det er jo den udvikling, som vi også med de forskellige politiske tiltag i vores landbrugsaftale – med de forskellige strategier, der ligger under det; med den CO2-afgift, som vi også har talt om i det tidligere spørgsmål – vil forsøge at accelerere og dermed også sætte nogle politiske retninger og rammer for, hvordan vi også i Danmark kan lykkes med fortsat at producere kvalitetsfødevarer, men stadig væk med et fortsat lavere klima- og miljøaftryk. Så det er det, der er ambitionen for regeringen.

Kl. 15:15

Tredje næstformand (Karsten Hønge):

Spørgeren.

Kl. 15:15

Franciska Rosenkilde (ALT):

På baggrund af det, som ministeren allerede har redegjort for omkring ambitionerne på økologiområdet, vil jeg høre, om ministeren er enig i, at økologi ikke skal reduceres til at handle om kun at imødekomme forbrugerefterspørgsel, altså at diskussionen om økologi tit bliver reduceret til et spørgsmål om udbud og efterspørgsel, men at økologisk landbrug repræsenterer en værdi i sig selv, hvad angår både naturhensyn, miljøhensyn, dyrevelfærd og klimahensyn.

Kl. 15:16

Tredje næstformand (Karsten Hønge):

Ministeren.

Kl. 15:16

Ministeren for fødevarer, landbrug og fiskeri (Jacob Jensen):

Jeg synes, det er vigtigt, at vi har et landbrug, som er differentieret, altså hvor man har forskellige måder at drive det på, herunder også økologi, hvor man kan byde ind med nogle måder, som andre også kan lade sig inspirere af. Men omvendt er det også klart, at man ikke kan producere noget, og at man ikke kan tvinge en landmand eller andre til at producere noget, som der ikke er en efterspørgsel på. Hvem skulle så aftage de varer? Så ville de jo bare produceres ud i ingenting.

Vi arbejder i øvrigt også med madspild, altså at reducere det, og der vil jeg ikke være med til at sige, at vi skal producere en bestemt mængde økologi, hvis der ikke er nogen i den anden ende til at aftage det og dermed betale for det.

Kl. 15:16

Tredje næstformand (Karsten Hønge):

Det afslutter spørgsmål 21. Tak til ministeren for fødevarer, landbrug og fiskeri. Og tak til spørgeren, fru Franciska Rosenkilde, Alternativet.

Vi går så videre til spørgsmål 22 til transportministeren af hr. Jens Meilvang, Liberal Alliance.

Kl. 15:16

Spm. nr. S 277

22) Til transportministeren af:

Jens Meilvang (LA):

Hvad mener ministeren om et forslag om at lempe taxalovens krav i yderområder for at sikre, at private kan udbyde taxakørsel via apps som Uber, så taxabetjeningen kan løftes de steder, som i dag må klare sig med meget dårlig eller slet ingen taxabetjening?

Tredje næstformand (Karsten Hønge):

Jeg vil gøre også denne spørger opmærksom på, at der øjensynlig er problemer med tidtagningen i bordet, så jeg skal prøve så forsigtigt som muligt at rejse mig op, før taletiden egentlig er udløbet, og så kan vi finde ud af det på den måde.

Ordet er spørgerens for oplæsning af spørgsmålet.

Kl. 15:17

Jens Meilvang (LA):

Tak for det. Hvad mener ministeren om et forslag om at lempe taxalovens krav i yderområder for at sikre, at private kan udbyde taxakørsel via apps som Uber, så taxabetjeningen kan løftes de steder, som i dag må klare sig med meget dårlig eller slet ingen taxabetjening?

Kl. 15:17

Tredje næstformand (Karsten Hønge):

Ministeren.

Kl. 15:17

Transportministeren (Thomas Danielsen):

Tak for det, formand, og tak til spørgeren for at rejse det her vigtige spørgsmål. Jeg ved, at der er mange, der er optaget af, at der skal være gode muligheder for, at man kan bo og arbejde i alle dele af landet, og det er regeringen naturligvis også, hvorfor vi også har skrevet det ind i vores regeringsgrundlag. Mobilitet er vigtigt i den forbindelse, og derfor nedsætter regeringen et ekspertudvalg, der skal se på organiseringen af den kollektive trafik i både byerne og yderområderne.

På taxaområdet har man i foråret 2021 aftalt, at der frem mod den anden evaluering af taxiloven skal laves en analyse af taxabetjeningen i landdistrikterne. Transportministeriet er i henhold til den aftale ansvarlig for udarbejdelsen af analysen, og ministeriet er i gang med at lave den. Derfor synes jeg, at det rigtige ville være at afvente den analyse af taxabetjeningen i landdistrikterne, inden jeg begynder at forholde mig til det her i salen i dag. Tak.

Kl. 15:18

Tredje næstformand (Karsten Hønge):

Spørgeren.

Kl. 15:18

Jens Meilvang (LA):

Tak for det. Det er sådan, at jeg i min egenskab af transportordfører og landdistriktsordfører møder rigtig mange mennesker ude i landdistrikterne, der har et stort problem, med eller uden analyse af området. Det er faktisk sådan, at der er mennesker, der ikke kan, ligesom vi kan her i København, bare lige gå ud at spise, tage i teatret, tage til fest i forsamlingshuset eller tage til bryllup osv., fordi de faktisk ikke kan være sikre på at kunne komme hjem, medmindre de lige har en flink nabo, der kan hente dem. Jeg tror egentlig, det er anerkendt, at der er et problem derude. Kunne ministeren være interesseret i, at vi sammen kunne finde en løsning, og kunne Uber være én løsning på problemet?

Kl. 15:19

Tredje næstformand (Karsten Hønge):

Ministeren.

Kl. 15:19

Transportministeren (Thomas Danielsen):

Altså, lige nøjagtig i forhold til analysen af taxadækningen i landdistrikterne er det så faktisk en aftale, som Liberal Alliance står uden for, men det ændrer ikke på, at jeg er helt sikker på, at det, at man selvfølgelig får sikret en god taxadækning i alle dele af landet, er noget, som Liberal Alliance er interesseret i og optaget af.

Så spørger ordføreren til, om jeg vil gå ind at tillade en bestemt operatør i visse bestemte områder. Det tror jeg man må sige er for tidligt at sige. Men vi kommer til at kaste alle bolde op i luften for at sikre så god en mulighed som muligt for at kunne befordre sig, uanset hvor i landet man bor.

Kl. 15:20

Tredje næstformand (Karsten Hønge):

Spørgeren.

Kl. 15:20

Jens Meilvang (LA):

Jeg er glad for, at det ikke bliver afvist, for jeg mener sådan set, at vi har en rigtig god løsning på et anerkendt problem.

Nu er jeg jo ny i det her, så jeg kender ikke rigtig til, hvordan diskussionen forløb sidste gang, for der var jo faktisk et tidspunkt, hvor Uber kørte i Danmark. Kunne jeg få ministeren til at få udarbejdet et notat i ministeriet, der beskriver fordele og ulemper ved at genindføre eller lovliggøre Uber i Danmark? På den måde kan vi have noget at forholde os til og noget, vi kan diskutere fremadrettet, og så er vi også klar til, når analysen kommer, på et godt grundlag at diskutere, om vi kan genindføre Uber.

Kl. 15:20

Tredje næstformand (Karsten Hønge):

Ministeren.

Kl. 15:20

Transportministeren (Thomas Danielsen):

Altså, jeg synes, det er en virkelig god idé at diskutere Uber, og hvad der ellers kan være af muligheder, men det er jo lidt en bestemt app eller virksomhed, som man peger på, og det er jeg lidt tilbageholdende med, for jeg vil gerne lave en teknologineutral udrulning, hvis der skal laves nogle løsninger. Og skal der det, er det jo, fordi der skal kigges på nogle områder, hvor det ikke er muligt at få en ordentlig betjening i dag. Det kan f.eks. være på småøerne, hvor jeg i bund og grund ikke vil have noget problem med at det er præsten, der kører folk rundt i en kreaturvogn, bare folk bliver befordret de steder, hvor det ikke er muligt i dag. Og det er i forbindelse med de områder, at jeg er helt åben for at se på tingene.

Kl. 15:21

Tredje næstformand (Karsten Hønge):

Spørgeren.

Kl. 15:21

Jens Meilvang (LA):

Jeg vil sige, at vores forslag her ikke går konkret på Uber, men også på apps, der svarer til Uber. Så jeg vil gerne omformulere spørgsmålet: Kunne jeg få ministeren til at udarbejde et notat, der beskriver fordele og ulemper ud fra de erfaringer, man gjorde sig, dengang Uber eksisterede i Danmark? Og så er jeg med på, at det skal bredes ud, så det ikke kun er via den ene app, at der skal kunne tilbydes befordring, men at alle, der har de samme tilbud som Uber, selvfølgelig skal kunne agere lovligt på det danske marked.

Kl. 15:22

Tredje næstformand (Karsten Hønge):

Ministeren.

Kl. 15:22

Transportministeren (Thomas Danielsen):

Altså, jeg kommer i hvert fald til at indkalde både spørgeren og andre interesserede til nogle drøftelser om, hvordan vi løser den her problemstilling, og det kommer ikke lige til at handle om, at man lægger sig fast på en bestemt app, samkørselsordning eller andet.

Når spørgeren så spørger, om jeg vil få mine medarbejdere til at lave et notat, der beskriver fordele og ulemper, så skal man bare huske på, at det jo er politik, så hvad man ser som fordele og ulemper, kommer jo også lidt an på, hvilket politisk ståsted man har, og det er derfor, jeg hellere vil invitere spørgeren over i ministeriet til nogle drøftelser om, hvad vi kan gøre. For jeg er ikke i tvivl om, at vi har en fælles ambition om, at vi i hvert fald skal sikre bedre muligheder for at befordre sig i hele landet, end vi har i dag.

Kl. 15:22

Tredje næstformand (Karsten Hønge):

Med det afslutter vi spørgsmål nr. 22. Tak til transportministeren, og tak til spørgeren, hr. Jens Meilvang, Liberal Alliance.

Hermed er spørgetiden afsluttet.

Kl. 15:22

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, torsdag den 2. marts 2023, kl. 10.00.

 Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:23).


58. møde

Onsdag den 10. maj 2023 kl. 10.00

Dagsorden

1) 1. behandling af beslutningsforslag nr. B 61:

Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su.

Af  Marlene Harpsøe (DD) m.fl.

(Fremsættelse 14.03.2023).

2) Besvarelse af oversendte spørgsmål til ministrene (spørgetid).

(Se nedenfor).

3) 1. behandling af beslutningsforslag nr. B 18:

Forslag til folketingsbeslutning om at opdatere skolesikkerhedsberedskabsplanerne og udarbejde undervisningsforløb om Muhammedkrisen til brug i undervisningen i folkeskolen.

Af Mette Thiesen (UFG), Jacob Mark (SF), Karina Adsbøl (DD), Helena Artmann Andresen (LA), Lise Bertelsen (KF), 
Alex Ahrendtsen (DF) og Mikkel Bjørn (NB).

(Fremsættelse 17.01.2023).

4) 1. behandling af beslutningsforslag nr. B 103:

Forslag til folketingsbeslutning om at udarbejde en mere fleksibel model for tilskud til pasning af eget barn med mulighed for supplerende indkomst.

Af Helene Liliendahl Brydensholt (ALT) m.fl.

(Fremsættelse 17.03.2023).

5) 1. behandling af lovforslag nr. L 125:

Forslag til lov om ændring af lov om ophavsret. (Gennemførsel af dele af direktiv om ophavsret og beslægtede rettigheder på det digitale indre marked).

Af kulturministeren (Jakob Engel-Schmidt).

(Fremsættelse 03.05.2023).

6) 1. behandling af beslutningsforslag nr. B 106:

Forslag til folketingsbeslutning om nedlæggelse af Statens Kunstfond og oprettelse af en kulturpulje, der styrker dansk nationalidentitet og historie.

Af Mikkel Bjørn (DF) m.fl.

(Fremsættelse 17.03.2023).

7) 1. behandling af beslutningsforslag nr. B 91:

Forslag til folketingsbeslutning om nedsættelse af en kommission vedrørende anvendelse af atomkraft i Danmark.

Af Steffen W. Frølund (LA) m.fl.

(Fremsættelse 17.03.2023).

8) 1. behandling af beslutningsforslag nr. B 97:

Forslag til folketingsbeslutning om forbud mod import og salg af nye fossilbiler fra 2025.

Af Jette Gottlieb (EL) m.fl.

(Fremsættelse 17.03.2023).

1) Til udenrigsministeren af:

Trine Pertou Mach (EL)

Mener ministeren, at den tyrkiske valgkamp kan beskrives som fair i lyset af de mange fængslinger af oppositionspolitikere, de statskontrollerede medier samt den omfattende chikane af partier og kandidater, som ønsker en forandring i Tyrkiet?

(Spm. nr. S 580. Medspørger: Søren Søndergaard (EL)).

2) Til udenrigsministeren af:

Trine Pertou Mach (EL)

Hvad er ministerens holdning til, at Tyrkiet – som medlem af OSCE og Europarådet – selv vil bestemme, hvem disse organisationer sender som valgobservatører til det tyrkiske parlaments- og præsidentvalg den 14. maj?

(Spm. nr. S 581. Medspørger: Søren Søndergaard (EL)).

3) Til indenrigs- og sundhedsministeren af:

Mette Thiesen (DF)

Hvad mener ministeren om, at de to fyrede direktører fra Aarhus Universitetshospital, der ifølge en ekstern undersøgelse har medvirket til at begå fejl med fuldt overlæg, som har haft potentielt dødelige konsekvenser for patienter med mave-tarm-kræft, får en fratrædelsesgodtgørelse på 12 måneders løn?

(Spm. nr. S 570).

4) Til indenrigs- og sundhedsministeren af:

Jens Henrik Thulesen Dahl (DD)

Mener ministeren, at det er fair, at nogle børn og unge fremover skal køre mere end 100 km for at få akut hjælp i psykiatrien i Region Syddanmark, når den døgnbemandede akutmodtagelse og sengepladserne i Børne- og Ungdomspsykiatrien i Esbjerg lukker til september i år, og hvordan hænger det sammen med regeringens planer om at sikre et historisk løft af psykiatrien?

(Spm. nr. S 577, skr. begr.).

5) Til kulturministeren af:

Marlene Harpsøe (DD)

Anerkender ministeren, at den enorme bureaukratiske byrde, som vi pålægger de frivillige i foreningslivet, mindsker incitamentet til at engagere sig i foreningslivet?

(Spm. nr. S 573).

6) Til børne- og undervisningsministeren af:

Karina Adsbøl (DD)

Hvad er ministerens holdning til, at Efterskoleforeningen påpeger, at Reformkommissionens forslag om at afskaffe 10. klasse på efterskoler og erstatte det med en mulighed for et såkaldt ungdomsår vil frarøve mange unge deres efterskoleophold og lukke efterskoler over hele landet?

(Spm. nr. S 574, skr. begr.).

7) Til skatteministeren af:

Kim Edberg Andersen (NB)

Mener ministeren, det er rimeligt, at Spillemyndigheden politianmelder bankohaller for at spille for meget banko?

(Spm. nr. S 576).

8) Til skatteministeren af:

Hans Kristian Skibby (DD)

Tror ministeren ikke, at Spillemyndighedens politianmeldelse af 38 bingo- og bankoforeninger kan medføre, at små lokale bankoforeninger vælger at lukke, hvilket vil fratage vores ældre medborgere muligheden for at deltage i de fællesskaber, der opstår i de lokale bankoforeninger?

(Spm. nr. S 578, skr. begr.).

9) Til transportministeren af:

Jette Gottlieb (EL)

Hvilke aktuelle planer eller kommende planer har ministeren for at iværksætte et arbejde om en samlet mobilitetsplan, og har ministeren nogle tanker om nogle indledende analyser eller afklaringer, der skal sættes i værk, så vi kan komme i gang med den overordnede mobilitetsplan, som rigtig mange aktører med viden om transport efterspørger?

(Spm. nr. S 532 (omtrykt)).

Kl. 10:00

Tredje næstformand (Karsten Hønge):

Mødet er åbnet.

Vi er dog i den særlige situation, at vores minister er fanget i en trafikprop ovre i Gothersgade, og samtidig er telefonlinjerne brudt ned, så vi kan ikke få fat i ministeren for at få at vide, hvornår han kan møde.

Vi udsætter mødet i 5 minutter. Vi genoptager mødet kl. 10.05.

Mødet er udsat. (Kl. 10:00).

Det første punkt på dagsordenen er:

1) 1. behandling af beslutningsforslag nr. B 61:

Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su.

Af  Marlene Harpsøe (DD) m.fl.

(Fremsættelse 14.03.2023).

Kl. 10:05

Tredje næstformand (Karsten Hønge):

Mødet er genoptaget. Nu er Folketinget funktionsdygtigt.

Ordføreren for forslagsstillerne, Marlene Harpsøe, får mulighed for at starte med at begrunde beslutningsforslaget.

Kl. 10:05

Begrundelse

(Ordfører for forslagsstillerne)

Marlene Harpsøe (DD):

Mange tak. Tak til alle jer, der er dukket op her i salen i dag for at behandle dette beslutningsforslag. Vi i Danmarksdemokraterne har jo fremsat beslutningsforslaget her om at ophæve indkomstgrænsen for, hvor meget studerende må tjene ved siden af deres su. Det betyder, at man ikke skal modregnes i sin su, fordi man har taget nogle ekstra vagter og hjulpet sin arbejdsgiver eller tjent lidt mere for at få økonomien til at hænge sammen.

Det kan være svært at leve af su alene, og derfor arbejder mange også ved siden af studiet, og det er positivt. Men man skal også være vågen for løbende at holde styr på, om man har tjent for meget og skal modregnes i su'en, og det er kedeligt at få et su-smæk, når man rent faktisk har gået på arbejde og selv tjent sine egne penge og pengene f.eks. skulle være blevet brugt til at betale bøgerne til det kommende semester på studiet.

Erhvervslivet står samtidig i en knibe med et stort antal af forgæves rekrutteringer i en lang række brancher, bl.a. i hotel- og restaurationsbranchen og sundhedsvæsenet. Her vil de unge og voksne under uddannelse kunne tilbyde deres arbejdskraft ved siden af deres studie og bl.a. i sundhedssektoren være med til at sikre, at vigtige pleje- og omsorgsopgaver løses. At have et job ved siden af studiet er også positivt i forhold til at fastholde tilknytningen til det arbejdsmarked, som man skal ud til efter endt uddannelse.

Vi i Danmarksdemokraterne ser meget frem til at høre partiernes forskellige holdninger til forslaget, og vi håber selvfølgelig på Folketingets støtte til beslutningsforslaget.

Kl. 10:07

Tredje næstformand (Karsten Hønge):

Tak til fru Marlene Harpsøe, Danmarksdemokraterne. Den første, der får ordet, er uddannelses- og forskningsministeren.

Kl. 10:07

Forhandling

Uddannelses- og forskningsministeren (Christina Egelund):

Tak for det. Må jeg ikke starte med at beklage, både over for formanden og over for Folketinget, at man måtte udsætte mødet, fordi ministeren sad fast i trafikken? (Tredje næstformand (Karsten Hønge): Den slags koster). Uanset at det ikke var noget, vi havde orkestreret, er det selvfølgelig ekstremt pinligt at komme for sent til behandlinger i Folketinget.

Så til sagen: Først og fremmest tak for ordet, og tak til forslagsstillerne for at sætte et vigtigt tema på dagsordenen. Forslagsstillerne ønsker at pålægge regeringen at fremsætte et lovforslag, som ophæver indkomstgrænsen for, hvor meget studerende må tjene ved siden af deres su.

Regeringen anerkender, at forslagsstillerne bag det aktuelle forslag – Danmarksdemokraterne – ikke er en del af su-forligskredsen, men det ændrer ikke ved, at forslaget i sit indhold falder inden for su-forliget. Da regeringen respekterer gældende forlig, kan vi allerede af den grund ikke støtte forslaget; efter god parlamentarisk skik bør forligsstof drøftes i en forligskreds, hvis et eller flere forligspartier ønsker det.

Det er et interessant beslutningsforslag, der er fremsat, og grundlæggende er regeringen enig i, at det skal være muligt for studerende at supplere deres su med anden indkomst. Det mener jeg også at der allerede er ret gode muligheder for, f.eks. gennem et studiejob, og su-fribeløbsgrænsen blev faktisk senest hævet med 4.000 kr. pr. måned fra og med 2022.

Jeg forstår, at baggrunden for beslutningsforslaget bl.a. er, at man vil give et økonomisk incitament til at yde mere på arbejdsmarkedet. Det er imidlertid vurderingen, at der ikke vil være et øget arbejdsudbud ved en afskaffelse af indkomstgrænsen for su-modtagere. Det skal ses i lyset af, at fribeløbsgrænsen for, hvor meget man som studerende på en videregående uddannelse må tjene, mens man modtager su, efter den seneste forhøjelse, er på 18.412 kr. pr. måned her i 2023.

Hvis man så helt afskaffer fribeløbsgrænsen og derved gør det muligt for studerende på videregående uddannelser at tjene et ubegrænset beløb, samtidig med at de modtager su, er det vurderingen, at det faktisk ikke øger arbejdsudbuddet yderligere, og dermed vil der altså alene være tale om en yderligere udgift til mere su.

Samtidig vil en afskaffelse af fribeløbsgrænsen kunne have nogle yderligere, uheldige effekter på su- og uddannelsessystemet. F.eks. kan der også være en øget risiko for proformaindskrivninger på universiteterne. Det tror jeg er i de færrestes interesse.

Så som opsummering kan regeringen ikke støtte forslaget af følgende grunde: Af respekt for su-forliget bør emner omfattet af forliget håndteres i su-forligskredsen; regeringen vurderer ikke, at en ophævelse af indkomstgrænsen for studerende, der modtager su, vil skabe et øget arbejdsudbud; og så kan der altså være en vis risiko for proformaindskrivninger, hvis der ikke er en fribeløbsgrænse. Tak for ordet.

Kl. 10:10

Tredje næstformand (Karsten Hønge):

Der er en kort bemærkning til fru Marlene Harpsøe, Danmarksdemokraterne.

Kl. 10:10

Marlene Harpsøe (DD):

Først tak til ministeren for talen, og det er helt okay, at man, hvis man sidder fast i en trafikprop – det kan ske for os alle – bliver lidt forsinket. Jeg er bare glad for, at ministeren nåede frem, så vi kan tage den her debat.

Der er en del usikkerhed omkring de her forskellige økonomiske beregninger af, om det reelt giver et øget arbejdsudbud eller ej, og det fremgår jo også af de spørgsmål, som jeg har fået svar på, i forhold til spørgsmålet. Så det tænker jeg da også at ministeren må anerkende. Altså, man lægger jo sådan set til grund, at der er en betydelig usikkerhed, og det er jo under en antagelse af, at der er en uændret adfærd, men der er en betydelig usikkerhed omkring det. Kan ministeren bekræfte det?

Kl. 10:11

Tredje næstformand (Karsten Hønge):

Ministeren.

Kl. 10:11

Uddannelses- og forskningsministeren (Christina Egelund):

Jeg kan fuldstændig bekræfte det, som er svaret på de spørgsmål, som spørgeren refererer til, nemlig at beregninger af adfærdsændringer jo er vanskelige i forhold til at forudse det.

Hvis man så kigger på det med sådan almindelige hverdagsfornuftsbriller, kan man sige: Vil det føre til mere arbejde, at man fjerner fribeløbsgrænsen, når den i dag er på de der ca. 18.000 kr. om måneden? Jeg ved ikke, om det ud fra en studerendes perspektiv er det, der i dag er barrieren for, at man arbejder mere ved siden af sine studier.

Kl. 10:11

Tredje næstformand (Karsten Hønge):

Spørgeren.

Kl. 10:12

Marlene Harpsøe (DD):

Men det vil det være for nogle, og det skal jeg nok komme ind på senere hen, i min egen ordførertale her til sidst, når jeg kommer til at runde af.

Men ministeren er også inde på, at der er en su-forligskreds, og der er det jo da helt klart, at Danmarksdemokraterne som et ansvarligt parti selvfølgelig også gerne vil drøfte su, og der vil jeg da høre, om ministeren vil tage initiativ til at invitere Danmarksdemokraterne indenfor og ind til det bord også.

Kl. 10:12

Tredje næstformand (Karsten Hønge):

Ministeren.

Kl. 10:12

Uddannelses- og forskningsministeren (Christina Egelund):

Det er jo velkendt, at regeringen har varslet et udspil til en reform af su, og der vil det af fuldstændig almindelig skik følge, at de drøftelser af de ønsker, som regeringen har, vil vi i første omgang invitere su-forligspartierne med til. Hvad der så måtte ske derefter, kan jeg ikke stå her og forudse.

Men altså, vi følger jo fuldstændig almindelig, god forligsskik på Christiansborg i forhold til at respektere de forligskredse, som der er. Men at regeringen har ambitioner på su-området, er jo rigtigt.

Kl. 10:13

Tredje næstformand (Karsten Hønge):

Der er ikke flere korte bemærkninger. Tak til uddannelses- og forskningsministeren. Så går vi i gang med den egentlige ordførerrække, og den første, der får ordet, er hr. Rasmus Stoklund, Socialdemokratiet.

Kl. 10:13

(Ordfører)

Rasmus Stoklund (S):

Tak, formand. Vi mangler arbejdskraft mange steder i det danske samfund, på skoler og hospitaler, produktionsvirksomheder og i lufthavne. Arbejdsgivere søger med lys og lygte efter håndværkere, ingeniører, fængselsbetjente, pædagoger og mange andre faggrupper. I den forstand er det jo et reelt problem, som er baggrund for Danmarksdemokraternes forslag.

Forslaget går på, at studerende skal kunne tjene så meget, som de har lyst til, ved siden af deres studier, selv om de modtager su. Den løsning kan vi dog ikke bakke op om.

I dag må studerende tjene ca. 18.500 kr. om måneden uden at blive modregnet i su. Det er et højt beløb for en, der i forvejen er fuldtidsstuderende. Afskaffer vi denne beløbsgrænse helt, er det en reel risiko, at man vil se folk indskrive sig på uddannelser, som de ikke følger, alene for at modtage su.

I Socialdemokratiet er vi således enige i Danmarksdemokraternes diagnose, nemlig at der mangler arbejdskraft. Det problem er vi meget optaget af at løse, og vi har taget en række initiativer. Senest har vi foreslået at indføre en arbejdspligt for udlændinge, der er kommet hertil, så de bidrager 37 timer om ugen frem for blot passivt at modtage en overførselsindkomst.

Til gengæld er vi ikke enige i Danmarksdemokraternes foreslåede medicin i dette forslag, og derfor støtter Socialdemokratiet ikke beslutningsforslaget.

Kl. 10:14

Tredje næstformand (Karsten Hønge):

Der er en kort bemærkning til fru Marlene Harpsøe, Danmarksdemokraterne.

Kl. 10:14

Marlene Harpsøe (DD):

Mange tak, og også tak til Socialdemokraterne for talen – også selv om vi ikke er helt enige om noget af den medicin, vi skal give til området. Men når vi nu er inden for medicin og i forhold til sundhedssektoren, er noget af det, jeg i hvert fald har erfaret, at hvis du f.eks. er social- og sundhedsassistent og står i en situation, hvor du læser til sygeplejerske og måske får et job på en medicinsk afdeling eller ude i hjemmeplejen, så tjener du rent faktisk så meget som social- og sundhedsassistent, at det virker modsat i forhold til at tage ekstra vagter, fordi du hurtigt kommer op over de der 18.000 kr., som er fribeløbet pr. måned.

Nu tænker jeg, at Socialdemokratiet også er optaget af, at vi løser udfordringerne i sundhedssektoren, som der jo er. Så hvad tænker Socialdemokraterne om, at der rent faktisk er nogle præmisser her, der virker fuldstændig modsat i forhold til det, man egentlig har en intention om?

Kl. 10:15

Tredje næstformand (Karsten Hønge):

Ordføreren.

Kl. 10:15

Rasmus Stoklund (S):

Langt over 90 pct. af de studerende har ikke noget problem med at holde sig under den her indkomstgrænse, og der er jo ikke nogen, der siger, at man ikke må overskride den. Så skal man så bare vælge et eller to su-klip fra. Men jeg synes sådan set, det er rimeligt, når man får over 6.000 kr. om måneden i su og man har mulighed for at tjene 18.000 kr., at man så, når man er fuldtidsstuderende, prøver at få tingene til at hænge sammen på den måde, hvis man vil blive ved med at modtage fuld su. Hvis man har en meget, meget høj indtægt, synes jeg også, det er rimeligt, at man ikke behøver at få su ved siden af.

Kl. 10:16

Tredje næstformand (Karsten Hønge):

Spørgeren.

Kl. 10:16

Marlene Harpsøe (DD):

Men nu står vi jo med en udfordring med, at vi mangler hænder inden for sundhedssektoren, både i det nære og i det sekundære sundhedsvæsen. Så ville det ikke være en god idé at løsne op her og sige, at vi anerkender, at der er nogle brancher, hvor man tjener noget mere, og hvor der er brug for noget arbejdskraft, og så rykker grænsen der eller helt stopper med at have en grænse for, hvor meget du må tjene ved siden af su'en?

Kl. 10:16

Tredje næstformand (Karsten Hønge):

Ordføreren.

Kl. 10:16

Rasmus Stoklund (S):

Jeg synes, at grænsen tidligere har været for lav, og derfor var jeg også glad for, at man satte den op for et par år siden. Men når man modtager en flot su hver måned og har mulighed for at tage su-lån og så samtidig må tjene ca. 18.500 kr. om måneden, så synes jeg, at det er en god mulighed for at tjene penge ved siden af. Og hvis man så tjener endnu mere – hvis man tjener 25.000, 30.000 kr. om måneden – kan man jo vælge su fra et par måneder, for så har man måske heller ikke brug for det, når man trods alt også er fuldtidsstuderende.

Kl. 10:17

Tredje næstformand (Karsten Hønge):

Der er ikke flere korte bemærkninger. Tak til hr. Rasmus Stoklund, Socialdemokratiet. Næste ordfører er hr. Peter Juel-Jensen, Venstre.

Kl. 10:17

(Ordfører)

Peter Juel-Jensen (V):

Tak for det, formand. Tak til forslagsstillerne for at fremsætte forslaget – i Venstres øjne et meget sympatisk forslag, for selvfølgelig skal det være muligt at supplere sin indkomst, også for studerende. Det har ligget Venstre meget på sinde, at det var muligt, og derfor blev su-fribeløbsgrænsen hævet tilbage i 2021, mener jeg det var, med 4.000 kr. om måneden, hvis jeg husker rigtigt. Det skete i den kreds af partier, som løbende tager ansvar for su'en.

I Venstre anerkender vi formålet, men tænker også, at med den seneste forhøjelse er der faktisk i dag tale om et ganske betragteligt fribeløb, man kan tjene, altså 18.412 kr. om måneden, inden man bliver modregnet. Det synes vi er tilstrækkeligt. Vi skal huske, at vores studier er baseret på, at man har en fuld arbejdsuge, altså 37 timer, og hvis og såfremt der så også skal arbejdes meget yderligere, kan det altså være noget, som holder de unge ude af studierne, og vi vil måske få ikke helt ærlige studerende, som både vil have en su, men også have muligheden for at tjene så mange penge ved siden af. Altså, der kan blive lagt op til snyd, og det vil vi fra Venstres side på ingen måde være med til at fremme.

Kl. 10:18

Tredje næstformand (Karsten Hønge):

Der er en kort bemærkning til fru Marlene Harpsøe, Danmarksdemokraterne.

Kl. 10:18

Marlene Harpsøe (DD):

Tak til Venstre, først og fremmest for ordførertalen og også for at sige, at det er et sympatisk forslag, som Danmarksdemokraterne her kommer med. Der er jo ingen af os, der er fortalere for, at der skal ske snyd. Altså, jeg vil bare lige gerne nævne helt klart, at der ikke er noget i det her forslag, som agiterer for, at der skal snydes. Men nu er Venstre jo også ret optaget af erhvervslivet, ligesom vi er i Danmarksdemokraterne. Der vil jeg bare gerne høre: I forhold til de mange hænder, arbejdskraft, der mangler derude, bl.a. i hotel- og restaurationsbranchen –  hvilket jo er velkendt også for Venstres ordfører – er det så ikke en god idé at stoppe med at have den her indkomstgrænse ved siden af su'en for netop at hjælpe de her trængte erhverv, som har så hårdt brug for arbejdskraft?

Kl. 10:19

Tredje næstformand (Karsten Hønge):

Ordføreren.

Kl. 10:19

Peter Juel-Jensen (V):

Jamen der er jo ingen, der siger, at man ikke må arbejde ud over den grænse på de 18.500 kr. Så kan man bare ikke også få su. Jeg synes jo også måske, at vi skal kigge de danske skatteydere i øjnene og så sige, at vi gerne vil være med til at holde et sikkerhedsnet og give dem, der ikke har muligheden for at studere, en chance for at studere via su'en. Men hvis man tjener rigtig mange penge ved siden af og i bund og grund er selvforsørgende, synes jeg ikke, at man skal have su. Så man må for Venstres skyld arbejde alt det, man vil, men så skal man også være med til at forsørge sig selv og sine og ikke lade sig forsørge af midler til almenvellet.

Jeg lyttede mig til, at ordføreren var meget bekymret for vores sundhedsvæsen, og hvordan vi sikrer arbejdskraft der. Jeg synes jo, det klinger lidt hult, for så vidt jeg ved, arbejder ordførerens parti meget for at holde eventuel udenlandsk arbejdskraft, som kunne være med til at løfte vores sundhedsvæsen, ude. Og det er jeg jo lidt ked af, for det er også noget, der kan være med til at sikre, at vi har de nødvendige hænder.

Kl. 10:20

Tredje næstformand (Karsten Hønge):

Spørgeren.

Kl. 10:20

Marlene Harpsøe (DD):

Nu tror jeg også, vi kommer til at starte en debat, som glider hen ad en bane, hvor det er meget svært for mig på 2 sekunder, skulle jeg til at sige, at svare på det. Men når det så er sagt, er jeg i hvert fald glad for at høre, at Venstre sådan set er positive over for Danmarksdemokraterne og vores forslag helt overordnet set. Man anerkender rent faktisk, at det er et sympatisk forslag, og jeg håber da, uanset at Danmarksdemokraterne nu engang ikke sidder i su-forligskredsen, at man så i hvert fald fremadrettet også vil være positiv over for at arbejde med det her inde i su-forligskredsen.

Kl. 10:21

Tredje næstformand (Karsten Hønge):

Ordføreren.

Kl. 10:21

Peter Juel-Jensen (V):

Som politiker tager jeg jo alle gode input ned, og det gør jeg selvfølgelig også med det her. Men jeg vil bare gerne sige, at jeg opfatter su-systemet som en håndsrækning til dem, som ikke lige kan få deres økonomi til at hænge sammen. Og kan man af egen kraft tjene over 18.500 kr., er man måske ikke helt berettiget til su i mine øjne.

Kl. 10:21

Tredje næstformand (Karsten Hønge):

Der er ikke flere korte bemærkninger. Tak til hr. Peter Juel-Jensen, Venstre. Næste ordfører er fru Karin Liltorp, Moderaterne.

Kl. 10:21

(Ordfører)

Karin Liltorp (M):

Tak for ordet. Ligesom de andre ordførere kan jeg supplere med, at jeg også synes, det er et sympatisk forslag, og jeg har stor respekt for, at Danmarksdemokraterne prøver at tænke ud af boksen, i forhold til hvordan vi kan skaffe yderligere arbejdsudbud i Danmark. For vi har en udfordring: Der mangler i den grad arbejdskraft. Og selvfølgelig skal de studerende have mulighed for at supplere deres su med anden indkomst, og det er også blevet sagt flere gange, at det har de heldigvis allerede i dag. De kan få lov til at tjene op til 18.000 kr. om måneden.

I Moderaterne mener vi dog også, at de unge skal have tid til og mulighed for at studere og fordybe sig i deres studier, hvilket ligesom er udgangspunktet for at studere. Når vi som samfund understøtter unge med su under deres uddannelse, mener vi også, at man kan forvente, at de forpligtiger sig til at dygtiggøre sig på studiet, og hvis vi ophæver su-fribeløbsgrænsen, frygter vi, at det kan medføre utilsigtede negative konsekvenser, og det skal vi også tage alvorligt. Det gælder f.eks. i forhold til indlæring og prioritering af studiet. Ud over det synes vi ikke, at der er noget fagligt belæg for, at forslaget vil øge arbejdsudbuddet. Derfor støtter vi ikke op om forslaget.

Kl. 10:22

Tredje næstformand (Karsten Hønge):

Der er en kort bemærkning fra hr. Kim Edberg Andersen, Nye Borgerlige.

Kl. 10:22

Kim Edberg Andersen (NB):

Det er, fordi vi hele tiden får smidt det med de her 18.000 kr. i hovedet. Virkeligheden er jo, at sådan er det for nogle, men der er to satser for, hvad man må tjene. Der er en på godt 13.000 kr. og en på godt 18.000 kr., sådan som jeg forstår det. Der må I jo korrigere mig, hvis jeg tager fejl. Det er bare for ikke at sætte det i en boks. Jeg kan godt høre, at fortællingen er den der med, at det er rigtig mange penge. Men det er jo egentlig et ret godt forslag, så jeg synes bare, at det er beklageligt, at vi så kun nævner den høje sats, fordi det lige taler ind i det, vi ønsker at pointere. Man kan ordføreren bekræfte, at der er to satser, altså en på godt 13.000 kr. for studerende på ungdomsuddannelser og en på godt 18.000 kr. for andre studerende?

Kl. 10:23

Tredje næstformand (Karsten Hønge):

Ordføreren.

Kl. 10:23

Karin Liltorp (M):

Det lyder jo, som om ordføreren har sat sig godt ind i emnet, og deraf følger, at der er to satser. Men jeg håber, at det, der fremgik klarest af min tale, var, at vi faktisk giver su for at give de studerende mulighed for at fordybe sig i studierne, og hvis de så netop skal tage et fuldtidsarbejde ved siden af, går idéen lidt af su'en.

Kl. 10:23

Tredje næstformand (Karsten Hønge):

Spørgeren.

Kl. 10:23

Kim Edberg Andersen (NB):

Der er heller ingen tvivl om, at jeg også kan se nogle problemstillinger ved det der med at sætte det fri. Selvfølgelig kan jeg det. Og jeg hørte ministeren sige, at vi skulle tale om det her su-forlig på et tidspunkt, og dem af os, der ikke har været herinde i over et årti, er jo glade for at kunne få lov til at være med ved bordet på et tidspunkt. Men virkeligheden er jo også, at hvis man nu bare passede sit studie, var det her jo ikke så væsentligt. Til argumentet om, at man ikke passer sit studie, fordi man har et job, vil jeg sige: Det er ikke, fordi man har et job; så er det, fordi man ikke er opdraget til også at passe sit studie. Vi mangler arbejdskraft, vi kan frigøre arbejdskraft, og naturligvis må vi forvente, at folk, der er på et studie, passer deres studie.

Kl. 10:24

Tredje næstformand (Karsten Hønge):

Ordføreren.

Kl. 10:24

Karin Liltorp (M):

Jeg tror også, at langt de fleste studerende passer deres studie, og jeg tror også, at langt de fleste studerende arbejder ved siden af. Vi vurderer bare, at den sats, der er for, hvad man må tjene, alligevel ligger meget godt i tråd med, hvor mange timer man reelt vil kunne overkomme at arbejde, i forhold til at man også skal passe sit studie. Derudover kan man jo sige, at det et fuldtidsarbejde ved siden af nok også ville betyde, at man ikke har brug for su, og så er der måske ingen grund til, at staten også betaler.

Kl. 10:25

Tredje næstformand (Karsten Hønge):

Næste korte bemærkning er til fru Marlene Harpsøe, Danmarksdemokraterne.

Kl. 10:25

Marlene Harpsøe (DD):

Først tak til Moderaternes ordfører, fru Karin Liltorp, for talen. Noget af det, jeg gerne spørge ind til, er det her med tillid. Jeg synes, at det er rigtig vigtigt, at vi i et samfund som det danske har tillid til hinanden, og at vi også har tillid til de studerende – tillid til, at de godt kan finde ud af at håndtere at prioritere både job og uddannelse på en gang.

Jeg medgiver, at det kan være udfordrende at skulle hænge i og sørge for, at man hele tiden er med fagligt. Man skal tage sig tid til at gøre det og fordybe sig. Men er det ikke også at vise de studerende tillid, at man siger: Ved I hvad, vi ved godt, at det er hårdt både at arbejde og studere, men vi har tillid til, at I rent faktisk godt kan jonglere rundt med de ting i jeres liv i forhold til at få jeres økonomi til at hænge sammen?

For det er jo også dyrt at være studerende, hvis man skal bo i egen bolig og der er transport til uddannelsesstedet osv. osv. Så medgiver Moderaternes ordfører ikke, at vi skal vise de studerende noget tillid?

Kl. 10:26

Tredje næstformand (Karsten Hønge):

Ordføreren.

Kl. 10:26

Karin Liltorp (M):

Jeg har kæmpe, kæmpe tillid til de studerende. Det håber jeg ikke at der er sået tvivl om, og jeg tror også, at de studerende selv kan finde ud af håndtere deres økonomi og finde ud af, hvor meget de arbejder ved siden af. Men ligesom det også er blevet fremhævet af Venstres ordfører, synes jeg ikke, at staten nødvendigvis behøver at supplere, hvis man synes, at man har tid nok til at have et fuldtidsjob ved siden af.

Jeg synes, at det lidt er det, der ligger i systemet, nemlig at vi netop supporterer der, hvor der er brug for det. Og hvis man har overskud, hvilket er al ære værd, til at få en betydelig højere løn end de her 18.000 kr. om måneden plus su, så synes jeg ikke, at staten nødvendigvis behøver at supplere med su.

Kl. 10:26

Tredje næstformand (Karsten Hønge):

Spørgeren.

Kl. 10:26

Marlene Harpsøe (DD):

Tak for det svar. Det er jo rene linjer fra Moderaternes ordfører, kan man sige. Jeg kan så også bare være bekymret for især sundhedsvæsenet, når vi kan se, at for f.eks. en social- og sundhedsassistent, der læser til sygeplejerske, bliver de der 18.000 kr. jo hurtigt en begrænsning for, at man rent faktisk også tager nogle af de der vigtige ekstravagter på sygehuset, sådan at patienterne og borgerne kan blive passet.

Er det ikke smadderærgerligt, at der faktisk her er nogle incitamenter til ikke at tage nogle ekstra vagter, netop i sundhedsvæsenet, hvor vi mangler de hænder?

Kl. 10:27

Tredje næstformand (Karsten Hønge):

Ordføreren.

Kl. 10:27

Karin Liltorp (M):

Nu har jeg ladet mig fortælle, at vi ikke har nogen data, der underbygger, at det her forslag faktisk vil øge arbejdsudbuddet. Ud over det håber jeg da ikke, at det nødvendigvis er det, der stopper den studerende. For hvis de ser, at det er meget gavnligt at tage de her ekstravagter, så håber jeg da, at de bliver ved med det og måske erkender, at de lige skal lade det gå ud over su'en, hvis man kan sige det på den måde. De må jo meget gerne tjene de her penge, og hvis det er det, der giver mest mening for dem, så synes jeg, at vi skal understøtte det. Ud over det synes jeg jo netop, at de skal have mulighed for at fordybe sig i deres studier og ikke være nødt til at have et arbejde ved siden af.

Kl. 10:28

Tredje næstformand (Karsten Hønge):

Næste korte bemærkning er til fru Sandra Elisabeth Skalvig, Liberal Alliance.

Kl. 10:28

Sandra Elisabeth Skalvig (LA):

Tak. Og tak for ordførertalen. Jeg vil gerne spørge lidt ind til det, ordføreren siger i talen, hvor ordføreren kommer ind på det her med de studerendes tid til fordybelse. Ordføreren vil gerne sikre, at de studerende har tid til fordybelse, men skal de studerende ikke selv bestemme, hvordan de bruger deres tid, altså hvor meget de har lyst til at arbejde ved siden af deres studier? Det kan vel ikke være os politikere herinde på Christiansborg, der skal afgøre, hvor meget de studerende skal arbejde ved siden af deres studier.

Kl. 10:28

Tredje næstformand (Karsten Hønge):

Ordføreren.

Kl. 10:28

Karin Liltorp (M):

Nej, bestemt ikke – det må de studerende helt selv rode med, vil jeg næsten sige, bare de kan læse deres pensum og kan klare deres eksamener. Men nu er det jo engang sådan her i landet, at vi har normeret det til, at et fuldtidsstudie tager 37 timer om ugen – det er ligesom det, der er lagt op til, og det er det, der bliver testet på fra de forskellige universiteters side, hvor man siger, at et fuldtidsstudie tager 37 timer om ugen. Men hvor mange timer den enkelte bruger på det, er selvfølgelig op til dem. Men der er jo netop også sat de her 18.000 kr. om måneden, i forhold til at de kan arbejde ved siden af. Så det anerkender vi jo fuldt ud.

Kl. 10:29

Tredje næstformand (Karsten Hønge):

Spørgeren.

Kl. 10:29

Sandra Elisabeth Skalvig (LA):

Jamen jeg vil gerne tilbage til det her med de studerendes ansvar, for det er vel i bund og grund de studerendes eget ansvar, hvor meget tid de lægger i deres studie. Det er rigtigt, som ordføreren kommer ind på, at et studie er normeret til 37 timer om ugen, og vi kan klart også anbefale, at de studerende bruger den tid på det, der skal til. Men jeg kan ikke se, at vi herinde fra Christiansborg skal begrænse det, i forhold til hvor meget de må arbejde ved siden af deres studier.

Kl. 10:30

Tredje næstformand (Karsten Hønge):

Ordføreren.

Kl. 10:30

Karin Liltorp (M):

Nej, og det ligger der bestemt heller ikke i forslaget. De må arbejde akkurat lige så meget, som de vil. Og jeg har lidt svært ved at forestille mig, at Liberal Alliance skulle synes, at man skal have su, når man tjener en fuld løn og er fuldt i stand til at forsørge sig selv. Så lige den del af det har jeg måske svært ved at forstå skulle være Liberal Alliances holdning til de studerende. De må arbejde akkurat lige så mange timer, som de har lyst til. Det er der ingen begrænsninger i, men de modtager bare ikke su ved siden af i så fald.

Kl. 10:30

Tredje næstformand (Karsten Hønge):

Der er ikke flere korte bemærkninger. Tak til fru Karin Liltorp, Moderaterne. Næste ordfører er fru Sofie Lippert, Socialistisk Folkeparti.

Kl. 10:30

(Ordfører)

Sofie Lippert (SF):

Tak for det. Jeg forstår godt, at man i Danmarksdemokraterne gerne vil gøre noget for de studerende. Jeg deler måske ikke helt i samme grad ambitionen om at øge arbejdsudbuddet, men i SF vil vi også gerne gøre noget for de studerende. Vi tror simpelt hen bare ikke, at det er det her, der er brug for. De studerende har brug for at få mere ro på, ikke retten til at arbejde mere. Su er en ydelse, der skal sikre, at hovedfokus er på studiet som en fuldtidsbeskæftigelse. Studiejobbet skal ikke pålægge de studerende en for stor arbejdsbyrde. Uden regulering af mængden af studiejob får arbejdsmarkedet mulighed for at øge forventningerne til de studerendes arbejdstid og i værste tilfælde også til arbejdsbyrden. Det kan ende med, at de studerendes fokus flyttes fra studierne over på studiejobbet.

Grænsen sikrer, at det ikke har mulighed for at ske. Vi signalerer med begrænsningen, hvad den mulige arbejdstid skal være for både de studerende, men også for de arbejdsgivere, der ansætter studentermedhjælpere. For studiejobbet skal ses som et bidrag til studiet, uanset om det er i form af en tættere tilknytning til arbejdsmarkedet eller en økonomisk støtte til leveomkostninger. Sidste år stemte vi i SF for at hæve fribeløbet med de her 4.000 kr., som betyder, at de studerende i dag kan tjene 18.412 kr. ved siden af deres su. Hvis man arbejder 15 timer om ugen, svarer det til en timeløn på over 306 kr. Det er der nu engang ikke mange studiejobs der giver.

Arbejder man mere end 15 timer, er det svært så samtidig at kalde sig fuldtidsstuderende, hvilket vi med bl.a. den maksimale studietid kræver at de studerende er. Det er vi i SF meget bekymret for, for det nuværende fribeløb giver netop de studerende mulighed for at få et økonomisk overskud og erhvervserfaring via studiejobbet, mens det samtidig er med til at passe på deres arbejdsbyrde.

Derudover har vi også hæftet os ved finansieringen af beslutningsforslaget. Det skal ske ved at genindføre opholdskravet ved dagpenge, som blev afskaffet i 2020. Det betød, at man skulle have opholdt sig i Danmark i 7 ud af de seneste 12 år for overhovedet at have ret til dagpenge. Det var hverken gavnligt for flygtninge i arbejde eller danskere med arbejde i udlandet. Samtidig var det med til at svække dagpengesystemet, fordi flere meldte sig ud af a-kasserne. Derfor kæmpede vi i SF for at få det fjernet, og det giver af samme grund ingen mening for os at genindføre det.

Beslutningsforslaget vil derfor både skabe muligheder for at forringe studielivet og for at forringe dagpengesystemet. SF er derfor imod, og jeg skulle hilse fra Enhedslisten og sige, at de også er imod forslaget. Tak for ordet.

Kl. 10:33

Tredje næstformand (Karsten Hønge):

Den første korte bemærkning er til fru Marlene Harpsøe, Danmarksdemokraterne.

Kl. 10:33

Marlene Harpsøe (DD):

Jeg hørte ikke lige til sidst, hvilket parti ordføreren skulle hilse fra, men det kan ordføreren lige nævne igen her bagefter.

Tak for klar tale fra SF, også tak for ordførertalen. Nu mangler vi jo hænder i bl.a. sundhedsvæsenet, og noget af det, jeg i hvert fald har erfaret, er, at social- og sundhedsassistenter, som læser til sygeplejerske, og som rigtig gerne vil tage de der ekstra vagter på sygehuset, i hjemmeplejen eller på plejehjem, i dag kan se det som en begrænsning i forhold til rent faktisk at tage de vagter dér, hvor vores bedsteforældre skal behandles eller passes og plejes, sådan at man i stedet for er nødt til at hyre dyre vikarer ind eller lignende. Det tænker jeg jo ikke er det incitament vi gerne vil give de studerende, i hvert fald ikke hvis de har et arbejde i en branche, hvor de kan gøre rigtig meget for bl.a. at sikre en værdig ældrepleje. Hvad tænker ordføreren fra SF om det?

Kl. 10:34

Tredje næstformand (Karsten Hønge):

Ordføreren.

Kl. 10:34

Sofie Lippert (SF):

Tak. Det var Enhedslisten, jeg skulle hilse fra før.

Når det kommer til eventuelle sygeplejestuderende, der måtte arbejde i sosu-fag, så synes jeg, det er rigtig god idé, at vi skaber bedre muligheder for merituddannelser, og at vi skaber bedre muligheder for at læse på deltid, mens man arbejder flere timer om ugen. Jeg synes, det er en god idé, at vi arbejder med at sikre, at der gode uddannelser rettet mod sundhedsvæsenet, men i SF deler vi ikke Danmarksdemokraternes synspunkt om, at det er en god idé, at de mennesker, der er i gang med at dygtiggøre sig til f.eks. at være sygeplejersker, bruger størstedelen af deres tid på at være på arbejde. De skal være på studierne og tilegne sig de kompetencer, som der er brug for at sygeplejerskerne har.

Kl. 10:35

Tredje næstformand (Karsten Hønge):

Spørgeren.

Kl. 10:35

Marlene Harpsøe (DD):

Men ordføreren må jo også anerkende, at en social- og sundhedsassistent, der læser til sygeplejerske og arbejder på en hospitalsafdeling ved siden af studiet, rent faktisk også dermed får nogle flere kompetencer, som man vil kunne bruge i sit virke som sygeplejerske. Nuvel.

Den her tillid, som vi også skulle have til de studerende, hvor er den hos SF? Kan de ikke klare sig selv? Er de ikke voksne nok til at stå på egne ben?

Kl. 10:35

Tredje næstformand (Karsten Hønge):

Ordføreren.

Kl. 10:35

Sofie Lippert (SF):

Jeg har rigtig meget tillid til de studerende. Det er arbejdsgiverne, jeg ikke har tillid til. Jeg har ikke tillid til, at der ikke bliver stillet krav om at arbejde 20-25 timer på desværre studiejob. Den her begrænsning på fribeløbet er med til at sikre, at der faktisk ikke fra arbejdsgivernes side kan forventes, at de studerende arbejder mere, og der kan allerede forventes rimelig meget arbejde for de 18.500 kr.

Kl. 10:36

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 10:36

Kim Edberg Andersen (NB):

Jeg er klar over, at ordføreren og jeg ser ideologisk forskelligt på verden, men jeg vil godt have en forklaring på, hvorfor man ikke kan have ro på som studerende, hvis man laver noget, man elsker, i 37 timer om ugen, og hvorfor man kun må arbejde i 15 timer. Og så køber jeg ikke ind på den der præmis om, at arbejdsgivere er sådan nogle onde mennesker, der bare har tænkt sig at tvinge sygeplejerskestuderende grædende hjem fra stuerne, fordi de nu har muligheden for at tjene over 18.000 kr. Jeg køber simpelt hen ikke præmissen. Jeg er lidt ked af, at man får det kørt op, for det er jo frivilligt i Danmark. Jeg ved godt, at ordføreren måske er uenig, men det er jo faktisk frivilligt i Danmark at tage det her arbejde. Der er ikke noget tvang i det her forslag. Vi snakker om at give unge mennesker, der har energien og lysten – sådan nogle som mig, som elsker at lave noget ved siden af – mulighed for at gøre det uden at tvangsbeskatte dem, for det er jo det, vi så gør, når vi rammer de 18.000 kr. Så mangler man noget, som jeg også mener er helt væsentligt ved, om man arbejder eller ikke arbejder. Det er incitamentet, altså om man får penge med hjem. For når du bliver modregnet i en ydelse, som alle andre kan få for at ligge på sofaen, hvis du arbejder, så er der mange, der vil vælge ikke at tage den ekstra vagt på sygehuset sidst på måneden.

Kl. 10:37

Tredje næstformand (Karsten Hønge):

Ordføreren.

Kl. 10:37

Sofie Lippert (SF):

Jeg tror, det er en god idé at lave noget, man elsker, 37 timer om ugen. Jeg tror ikke, det er en god idé at lave noget, man elsker, 74 timer om ugen, og det bliver det, hvis man både er fuldtidsstuderende og fuldtidsarbejder ved siden af. Når det kommer til su'en, betragter jeg den, ligesom Venstres ordfører, som en ydelse, vi giver til folk, for at de faktisk har tid til at læse på fuld tid og at de kan klare sig. Hvis man mener, at man kan klare 74 timers arbejde om ugen, synes jeg ikke, man er et af de mennesker, der har brug for den her ekstra ydelse til at kunne fokusere på studiet.

Kl. 10:38

Tredje næstformand (Karsten Hønge):

Spørgeren.

Kl. 10:38

Kim Edberg Andersen (NB):

Men så perspektiverer jeg det ud et andet sted. Jeg har 35 ordførerskaber. Jeg har lidt mere end 75 timer om ugen herinde, og vi har lige alle sammen stemt igennem, at vi også skal have tid til at studere ved siden af. Vi er ved at lave reglerne om for folketingspolitikere, som arbejder rigtig meget. Vi skal også kunne studere ved siden af, for det har vi behov for. Så hvad er forskellen på sådan et gammelt hoved som mig på 50 år og så en sygeplejerske på 25 eller 26 år? Hvad er det, som jeg ikke forstår, at ungdommen – som jeg selv har været engang, godt nok for længe siden – ikke kan holde til nu, hvis de frivilligt vælger at gøre det?

Kl. 10:38

Tredje næstformand (Karsten Hønge):

Ordføreren.

Kl. 10:38

Sofie Lippert (SF):

Jeg tror på, at der findes 25-årige, der kan holde til at arbejde 75 timer, men jeg tror også på, at det er et problem, hvis det er det, vi forventer af de 25-årige generelt. Nu er det blevet populært i den her debat at omtale det som primært sygeplejersker, men nu er der ikke primært sygeplejersker eller sygeplejestuderende i det her land. Rigtig mange af de studerende arbejder i private virksomheder, arbejder i ministerier og arbejder andre steder, hvor en ekstra forventning fra arbejdsgivere kan betyde en meget høj arbejdsbelastning, og det forsøger vi altså med den her grænse for fribeløbet at sikre ikke sker.

Kl. 10:39

Tredje næstformand (Karsten Hønge):

Der er ikke flere korte bemærkninger. Tak til fru Sofie Lippert, SF. Den næste ordfører er fru Sandra Elisabeth Skalvig, Liberal Alliance.

Kl. 10:39

(Ordfører)

Sandra Elisabeth Skalvig (LA):

Tak for ordet, og først og fremmest tak til fru Marlene Harpsøe og Danmarksdemokraterne for at have fremsat et så vigtigt beslutningsforslag – et beslutningsforslag om at ophæve grænsen for, hvor meget en studerende må tjene ved siden af sin su. Det er noget, vi i Liberal Alliance har kæmpet for siden tidernes morgen, men jeg tænker, at forslagsstillerne i hvert fald nu er blevet bekendte med, at der på su-området er indgået forlig mellem mange af partierne her i Folketinget, og Liberal Alliance er en del af su-forliget, hvilket også betyder, at vi ikke kan stemme for beslutningsforslaget. Men vi håber, at vi kan være med til at starte en dagsorden, som kan danne baggrund for det videre arbejde i forligsgruppen, for hvorfor er det, at vi skal straffe de studerende for at arbejde?

I Liberal Alliance mener vi, at de studerende må tjene lige så meget, som de har lyst til, ved siden af deres su, uden at de så at sige bliver modregnet, hvis de overstiger en politisk fastsat indkomstgrænse. Det er ikke kun sundt for vores samfund, men det er også sundt for de studerende at have et job ved siden af deres studier. Desværre mindsker indkomstgrænsen de studerendes incitament til at arbejde, hvilket jeg ikke synes er hensigtsmæssigt, for vi har brug for de unge mennesker på arbejdsmarkedet og i særdeleshed nu, hvor vi står med en akut mangel på arbejdskraft inden for flere brancher.

Vi har ad flere omgange hævet indkomstgrænsen for de studerende, senest sidste år, hvor vi i Folketinget vedtog, at studerende kunne tjene 4.000 kr. mere om måneden ved siden af deres su. Det var bare en ad i hvert fald flere omgange, og vi synes i Liberal Alliance, at det er positivt, at indkomstgrænsen bliver hævet. Men i stedet for at vi bliver ved med at sætte den op, hvorfor så ikke bare afskaffe den helt? Tak for ordet.

Kl. 10:41

Tredje næstformand (Karsten Hønge):

Den første korte bemærkning er til fru Marlene Harpsøe, Danmarksdemokraterne.

Kl. 10:41

Marlene Harpsøe (DD):

Tak til LA og fru Sandra Elisabeth Skalvig. Jeg er rigtig glad for at høre, at det faktisk er et forslag, som LA bakker op om og også vil arbejde videre med i su-forligskredsen. Det synes jeg er rigtig positivt og dejligt. Så tak for det. Vi er helt på samme linje.

Noget af det, som jeg synes er vigtigt også at sige i den her debat, er jo, at der ligger nogle beregninger bag kritikken af det her forslag, som bunder i en betydelig usikkerhed og en antagelse af, at adfærden er uændret. Det er jo så bl.a. den kritik, man går ud med, i forhold til hvorvidt det her faktisk har en betydning for adfærden også i forhold til arbejdsudbuddet. Hvad gør LA sig af tanker om den her betydelige usikkerhed, der rent faktisk ligger i forhold til den kritik af forslaget, som nogle rejser?

Kl. 10:42

Tredje næstformand (Karsten Hønge):

Ordføreren.

Kl. 10:42

Sandra Elisabeth Skalvig (LA):

Jeg synes, det er et lidt svært spørgsmål at svare på. Jeg kan som udgangspunkt ikke se den usikkerhed. Selvfølgelig er der en vis usikkerhed, og der vil altid være en vis usikkerhed, i forhold til om det her vil give et øget arbejdsudbud eller ej. Men som udgangspunkt lægger det her en begrænsning på nogle studerende, i forhold til hvor meget de ønsker at arbejde ved siden af deres studie. Jeg tror på, at hvis vi ophæver den her grænse, er der flere, der vil tage nogle ekstra timer bl.a., som forslagsstilleren også er inde på, på sygehusene, men også generelt i andre fritidsjob. Jeg tror også, at de studerende ikke på samme måde vil blive skræmt fra at have arbejde eller vil begrænse det arbejde, de kan have ved siden af deres studier.

Kl. 10:43

Tredje næstformand (Karsten Hønge):

Spørgeren.

Kl. 10:43

Marlene Harpsøe (DD):

Mange tak for svaret. Og igen glemte jeg også at sige tak for, at LA også i su-forligskredsen kæmper kampen for at hæve fribeløbet og også har været med til aftaler der, for det er nemlig rigtig, rigtig vigtigt. Så tak til ordføreren. Jeg håber på et fortsat godt og konstruktivt samarbejde.

Kl. 10:44

Tredje næstformand (Karsten Hønge):

Ordføreren.

Kl. 10:44

Sandra Elisabeth Skalvig (LA):

Tusind tak. Jeg glæder mig også til det videre samarbejde.

Kl. 10:44

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 10:44

Kim Edberg Andersen (NB):

Tak for det, og tak for en god ordførertale. Det er selvfølgelig vanskeligt, når man står deroppe og har et liberalt hjerte og egentlig er bundet af et forlig, der er lavet tidligere. For først siger ordføreren, som man selvfølgelig skal: Vi er med i forliget. Og så siger ordføreren nærmest ordret, hvad forslaget går ud på.

Men så slog det mig, at ministeren sagde, at dem, der var med i forliget, jo havde muligheden for at gøre noget ved det. De kan gøre det lige nu. Det kan Danmarksdemokraterne og Nye Borgerlige ikke – vi er ikke med i forliget – men det kan Liberal Alliance. Liberal Alliance kan gå til ministeren nu og bede ministeren om at få ændret det her, for I er med i forligsaftalen. I kan gøre det. Så vil ordføreren tage det med tilbage? For jeg er klar, at det selvfølgelig er noget, der sikkert skal op på et gruppemøde et par gange. Vil ordføreren tage det her med tilbage og bede ministeren om at åbne forliget op? Jeg er sikker på, at Danmarksdemokraterne og Nye Borgerlige nok skal komme og bakke op om ordførerens krav om, at vi selvfølgelig som det mest naturlige i verden fjerner indkomstgrænsen i forbindelse med su.

Kl. 10:45

Tredje næstformand (Karsten Hønge):

Inden ordføreren får ordet, vil jeg bare sige, at vi ikke bruger direkte tiltale i Folketingssalen, heller ikke i flertalsformer. Ordføreren

Kl. 10:45

Sandra Elisabeth Skalvig (LA):

Tak for spørgsmålet. Som jeg var inde på i min ordførertale, håber jeg, at det her forslag kan starte en dagsorden, som kan danne baggrund for det videre arbejde i forligsgruppen.

For der er ingen tvivl om, at Liberal Alliance har kæmpet for en fuldstændig ophævelse af indkomstgrænsen. Men samtidig, når man sidder rundt om et forhandlingsbord, indgår man oftest et kompromis, og så at sige siden 2013 har Liberal Alliance været med til at hæve indkomstgrænsen med 9.000 kr., og det er vi faktisk godt tilfredse med.

Kl. 10:46

Tredje næstformand (Karsten Hønge):

Spørgeren.

Kl. 10:46

Kim Edberg Andersen (NB):

Først undskyld til formanden. Jeg ved, at formanden – ligesom jeg – selv er håndværker, så når han kan lære det, lærer jeg det også på et tidspunkt med de direkte tiltaleformer. Det lover jeg.

Jeg køber fuldstændig ind på, at man er en del af et forlig, og at man giver og tager. Det er superfint, det har jeg stor respekt for. Men det, mit spørgsmål egentlig går på, er, at jeg godt kan blive bekymret for, om det ligger langt ude i fremtiden, at det her forlig bliver diskuteret, selv om det står i regeringsgrundlaget. For det er jo ikke noget, der hverken fjerner nogle bededage eller får ekstra penge i kassen. Så vil ordføreren være med til, at Liberal Alliance presser på for, at det her kommer på tapetet snart – ikke nødvendigvis før sommerferien, men så eventuelt lige umiddelbart efter?

Kl. 10:46

Tredje næstformand (Karsten Hønge):

Ordføreren.

Kl. 10:46

Sandra Elisabeth Skalvig (LA):

Som jeg har forstået det på ministerens tidligere udtalelser, bliver der arbejdet på, at vi skal snakke su om ikke så forfærdelig lang tid. Efter hvad jeg har kunnet læse mig til, skulle det nok ikke være inden sommerferien – det tænker jeg ikke der er plads til i programmet – men jeg tænker måske inden for det næste års tid, og så vil vi naturligvis i Liberal Alliance prøve i hvert fald at stå fast ved, at vi ønsker en fuldstændig ophævelse af indkomstgrænsen.

Kl. 10:47

Tredje næstformand (Karsten Hønge):

Næste korte bemærkning er til fru Karin Liltorp, Moderaterne.

Kl. 10:47

Karin Liltorp (M):

Tak for det. Ordførerens tale gjorde mig lidt nysgerrig på Liberal Alliances generelle ideologi. For nu har jeg jo fulgt meget med i især valgkampen om »Du kan selv« og »Du er stærk«. Den har virkelig hyldet individets ressourcer, og jeg skal bare høre, om det er Liberal Alliances generelle ståsted, at folk, der godt kan klare sig selv, som er i stand til at få en høj indkomst, alligevel skal støttes af staten, på trods af at de har vist, at de sagtens kan klare sig selv.

Kl. 10:48

Tredje næstformand (Karsten Hønge):

Ordføreren.

Kl. 10:48

Sandra Elisabeth Skalvig (LA):

Vi mener ikke, at vi skal straffe de studerende for rent faktisk at arbejde, og vi har ikke lyst til at blande os i, hvor meget de studerende tjener ved siden af deres su.

Kl. 10:48

Tredje næstformand (Karsten Hønge):

Spørgeren.

Kl. 10:48

Karin Liltorp (M):

Så Liberal Alliance kan ikke se et problem i, at vi giver statsstøtte til folk, der som sådan ikke har brug for den her hjælp? Jeg troede, at Liberal Alliance netop var varsomme med at give ud af folks skattekroner, medmindre der var behov for det. Det er derfor, jeg er lidt forvirret over det her ideologiske ståsted.

Kl. 10:48

Tredje næstformand (Karsten Hønge):

Ordføreren.

Kl. 10:48

Sandra Elisabeth Skalvig (LA):

Man kan sige, at i forhold til det ideologiske har vi ikke et ønske om, at man skal straffe studerende for rent faktisk at være ude på arbejdsmarkedet og bruge mange timer derude. Og vi er ikke interessede i at blande os i, hvor mange timer de studerende har, eller hvor meget de tjener ved siden af deres su.

Kl. 10:49

Tredje næstformand (Karsten Hønge):

Næste korte bemærkning er til fru Sofie Lippert, SF.

Kl. 10:49

Sofie Lippert (SF):

Tak for ordet. Mit spørgsmål er i virkeligheden meget i tråd med den tidligere spørgers, hvor jeg kunne godt tænke mig at høre, om det for Liberal Alliance gælder alle ydelser, altså om det generelt er sådan, at Liberal Alliance ikke ønsker at blande sig i, hvor meget folk måtte arbejde ved siden af en offentlig ydelse, og at vi derfor generelt skal fjerne de her mange modregninger, vi har i store dele af vores ydelsessystem.

Kl. 10:49

Tredje næstformand (Karsten Hønge):

Ordføreren.

Kl. 10:49

Sandra Elisabeth Skalvig (LA):

Der vil jeg forbeholde mig retten til at sige, at det nok falder uden for det beslutningsforslag, vi drøfter her i Folketingssalen.

Kl. 10:49

Tredje næstformand (Karsten Hønge):

Spørgeren.

Kl. 10:50

Sofie Lippert (SF):

Så vil jeg i stedet spørge om noget, der er mere i tråd med beslutningsforslaget, for det her beslutningsforslag vil jo åbne op for, at man arbejder rigtig mange timer ved siden af sit studie. Vil Liberal Alliance være med til så at forbedre muligheden for at studere på lidt nedsat tid, så der faktisk er tid til at arbejde de her 20, 25, 30 timer, som der nok skal til for at tjene mere end 18.500 kr.?

Kl. 10:50

Tredje næstformand (Karsten Hønge):

Ordføreren.

Kl. 10:50

Sandra Elisabeth Skalvig (LA):

Vi er naturligvis åbne over for at se på, om der er andre måder, man kan studere på. Så vi er ikke afvisende over for at se på, om vi kan lave nogle anderledes muligheder, men naturligvis i et tæt samarbejde med universiteterne, professionshøjskolerne og erhvervsakademierne.

Kl. 10:50

Tredje næstformand (Karsten Hønge):

Næste korte bemærkning er til fru Katrine Robsøe, Radikale Venstre.

Kl. 10:50

Katrine Robsøe (RV):

Tak for det. Det er måske ikke helt fair, at det lige er ordføreren for Liberal Alliance, der står for skud nu, men i forhold til at der er flere andre, der har nævnt det her med, hvor meget man så egentlig må tjene, hvis vi bare ophæver grænsen. Mener Liberal Alliance så helt seriøst, at jeg som folketingsmedlem – og jeg har su-klip tilbage – skal kunne tilmelde mig et studie og så bare få udbetalt su'en ved siden af, mens jeg får mit vederlag fra Folketinget? Jeg kan jo om nogen, må man da sige, leve for det vederlag, jeg får udbetalt. Så mener Liberal Alliance virkelig, at det er den bedste måde at bruge pengene i vores statskasse på, altså udbetale su til folketingsmedlemmer herinde eller til mennesker, der tjener det samme i løn om året?

Kl. 10:51

Tredje næstformand (Karsten Hønge):

Ordføreren.

Kl. 10:51

Sandra Elisabeth Skalvig (LA):

Jeg tror faktisk, at studerende er ansvarlige nok til at vide, hvornår de har behov for at få su ved siden af det, de tjener ved siden af deres studie.

Kl. 10:51

Tredje næstformand (Karsten Hønge):

Spørgeren.

Kl. 10:51

Katrine Robsøe (RV):

Jeg er med på, at studerende jo altid kan frasige sig deres su. Det vil nok være de færreste, der – hvis man ophæver grænsen – bare vil sige nej tak til at få en check fra staten trods alt. Jeg skal bare høre, om Liberal Alliance simpelt hen mener, at du skal kunne tjene 50.000 kr. hver eneste måned og så få udbetalt su samtidig. Mener Liberal Alliance virkelig, at det er den bedste brug af statens penge frem for at give skattelettelser eller investere i vores uddannelser for de penge?

Kl. 10:52

Tredje næstformand (Karsten Hønge):

Ordføreren.

Kl. 10:52

Sandra Elisabeth Skalvig (LA):

Jeg mener, at det her er en regel, der rent faktisk begrænser nogle unge i at arbejde det, de har lyst til ved siden af deres studier. Jeg mener ikke, at vi skal begrænse de studerende i at arbejde. Jeg mener, at de selv er ansvarlige, i forhold til hvor meget de kan arbejde og hvor meget de kan tjene ved siden af, det mener jeg ikke de skal straffes for ved, at vi fra politisk hold går ind og bestemmer, hvor meget de reelt set må tjene ved siden af deres su.

Kl. 10:53

Tredje næstformand (Karsten Hønge):

Der er ikke flere korte bemærkninger. Tak til fru Sandra Elisabeth Skalvig, Liberal Alliance. Næste ordfører er fru Lise Bertelsen, Det Konservative Folkeparti.

Kl. 10:53

(Ordfører)

Lise Bertelsen (KF):

Først og fremmest tak til Danmarksdemokraterne for forslaget, og tak til jer alle sammen for den fantastisk gode debat, vi har. Det synes jeg gerne jeg vil anerkende. I Det Konservative Folkeparti vil vi også anerkende det kæmpestore behov, vi har, for at få øget arbejdskraften i Danmark, så hvis det her forslag kunne være medvirkende og bidrage til det, jamen så tænker vi, at det da kunne være en de knapper, man kunne skrue på. Samtidig ser vi også rigtig meget frem til de kommende drøftelser, da vi jo er en del af su-forligskredsen. Tak for ordet.

Kl. 10:54

Tredje næstformand (Karsten Hønge):

Der er en kort bemærkning til fru Marlene Harpsøe, Danmarksdemokraterne.

Kl. 10:54

Marlene Harpsøe (DD):

Tak til fru Lise Bertelsen fra Det Konservative Folkeparti for en god tale. Jeg blev rigtig glad for at høre, at man ligesom Danmarksdemokraterne bl.a. er optaget af at sikre, at der rent faktisk er arbejdskraft nok til bl.a. de trængte brancher. Det var i hvert fald det, jeg hørte mig til at man var optaget af. Så tak for det.

Når jeg tager ordet, er det selvfølgelig også for at anerkende ordførerens parti i forhold til den debat, som vi har her i dag, hvor det ofte bliver sådan en debat i en lille lukket gruppe et eller andet sted her tæt på Christiansborg, men hvor det ikke er sådan, at man kan tage debatten her i Folketingssalen. Så også tak for, at man anerkender, at det er godt at kunne tage nogle debatter her i salen og ikke uden for de her mure. Så vil jeg også gerne sige tak til ordføreren, og det er mest bare tak for at kæmpe kampen omkring at hæve fribeløbet. For der er rigtig mange ude i den virkelige verden, som er glade for, at man kæmper den kamp.

Kl. 10:55

Tredje næstformand (Karsten Hønge):

Ordføreren.

Kl. 10:55

Lise Bertelsen (KF):

Selv tak.

Kl. 10:55

Tredje næstformand (Karsten Hønge):

Der er ikke flere korte bemærkninger. Tak til fru Lise Bertelsen, Det Konservative Folkeparti. Den næste ordfører er fru Katrine Robsøe, Radikale Venstre.

Kl. 10:55

(Ordfører)

Katrine Robsøe (RV):

Tak for det. Vi når langt rundt i debatten i dag. Det er dejligt, og tak for at have fremsat beslutningsforslaget. Det er altid dejligt at få en anledning til at diskutere uddannelse, su og vores dygtige unge studerende her fra Folketingets talerstol. Ligesom alle andre kan jeg jo også ret hurtigt konstatere, at det her er et forslag, der går ind i den forligskreds, som Radikale Venstre også er en del af, og at vi derfor på den baggrund som udgangspunkt naturligvis heller ikke kan støtte beslutningsforslaget fra Danmarksdemokraterne om bare at ophæve indkomstgrænsen.

Jeg er rigtig glad for, at vi jo faktisk ad et par omgange har sat beløbsgrænsen ret betydeligt op. Jeg mener, det er vigtigt, at man har mulighed for at have et studiejob ved siden af. Det er nok også de færreste unge, der i hvert fald igennem en længere periode kan få det til at løbe rundt udelukkende på su, mens de studerer, og samtidig er der rigtig mange gode effekter ved at have et studiejob ved siden af. Vi ved jo også, at det er en af de afgørende ting i forhold til at få et job efter endt studie. Så jeg er rigtig glad for det, når der er gode studiemuligheder til vores studerende. Samtidig er det også vigtigt for os i den her balance at huske, at studerende skal være studerende, og at der skal være tid til det. Det er jo faktisk også derfor, vi udbetaler su'en, altså for at du har et grundlag for at kunne tage din uddannelse undervejs uden at skulle arbejde helt åndssvage mange timer for at få dit liv til at hænge sammen og kunne betale en husleje.

Vi kan i forligskredsen altid diskutere, præcis hvor den grænse skal være, men når vi kommer ind og snakker om, om grænsen bare fuldstændig skal ophæves, så synes jeg faktisk, vi går for langt, og det synes jeg egentlig også at mange af de mere blå partier burde være med på. Jeg synes ikke, det er en straf mod de studerende, men jeg synes, der er en fair overvejelse i, hvilke understøttelsesydelser vi som stat og som samfund skal bruge vores fælles penge på. Su'en bliver betalt af os alle sammen og af skatteyderne i det her land. Derfor skal den heller ikke bare udbetales, fordi folk synes, det kunne være lækkert lige at få den udbetalt. Den skal blive udbetalt, fordi den faktisk understøtter, at man tager en uddannelse, og det vil derfor sige, at jeg, hvis jeg selv eller andre herinde fra Folketinget f.eks. igen tilmeldte os et studie, så faktisk ikke mener, at vi skal have udbetalt su ved siden af vores vederlag. Det synes jeg ikke er den bedste brug af vores midler. Så må jeg også bare sige, at jeg, hvis jeg havde 150 mio. kr., som det anslås at koste, så i hvert fald ville vælge at bruge dem anderledes i vores uddannelsessystem end på det her.

Så er der også hele diskussionen om, hvor meget arbejdsudbud det her forslag vil give. Det er klart, at det altid er svært at regne på arbejdsudbud. Det ved jeg også selv, når vi kigger på rekruttering af international arbejdskraft osv., altså at det altid er svært at regne på. Der bliver sagt fra regeringens side, at der ikke kommer noget arbejdsudbud. Jeg er sådan set ikke helt overbevist om, at det ikke kunne give en lille smule. Det er jo også derfor, vi tit har opjusteret grænsen, og jeg vil gerne være med til at se på, om grænsen ligger det rigtige sted, og være med til at kigge den vej, når regeringen på et tidspunkt indkalder til forhandlinger. Men de drøftelser skal i hvert fald foretages i en samlet su-forligskreds, hvor vi samlet får sikret, at unge mennesker er dækket ordentligt ind i vores su-system. Tak for ordet.

Kl. 10:59

Tredje næstformand (Karsten Hønge):

Der er en kort bemærkning til fru Marlene Harpsøe, Danmarksdemokraterne.

Kl. 10:59

Marlene Harpsøe (DD):

Først tak til Radikale Venstres ordfører for klar tale fra talerstolen her i Folketingssalen. Jeg tænker også, at det ville være lidt mærkeligt, hvis fru Katrine Robsøe, samtidig med at hun var mf, begyndte at læse og fik su ved siden af, og jeg tænker, at noget af det, der måske kan regulere det, er risikoen for, at ordføreren ender på forsiden af Ekstra Bladet. Det vil sikkert regulere det rimeligt, sådan at ingen mf'er, heller ikke fru Katrine Robsøe, forsøger at tage en uddannelse med su ved siden af folketingshvervet. Så det tænker jeg helt naturligt vil regulere sig selv.

I forhold til arbejdsudbuddet er jeg glad for at høre, at Radikale Venstre sådan set er opmærksom på, at det godt kan være, at det rent faktisk giver en lille smule – og hvorfor ikke give erhvervslivet den håndsrækning også at vise tillid til de studerende på den baggrund? Det håber jeg at ordføreren vil komme med sine bemærkninger til.

Kl. 11:00

Anden næstformand (Jeppe Søe):

Ordføreren.

Kl. 11:00

Katrine Robsøe (RV):

Jeg vil bare sige, at jeg måske ikke synes, at alle mulige andre, der tjener det samme som en mf, skal have udbetalt su, bare fordi de ikke risikerer at komme på Ekstra Bladets forside. De har måske ikke den samme frygt for Ekstra Bladet, men jeg synes sådan set ikke, at det er det, vi skal bruge statens penge på, hvis folk tjener så meget ved siden af.

Så vil jeg bare sige i forhold til det med arbejdsudbuddet, at vi jo i Radikale Venstre er gået sammen med Konservative og Liberal Alliance for rent faktisk at komme med forslag, der vil øge antallet af kolleger til alle vores hårdtarbejdende mennesker derude både privat og offentligt. For vi anerkender, at vi har enormt store problemer. Vi kan ikke følge med som samfund, hvis ikke vi rent faktisk laver reformer og kommer med, hvis ikke vi sørger for at invitere folk ind udefra, der kan bidrage til, at vi kan få vores samfund til at løbe rundt på en måde, som vi i Radikale Venstre også gerne vil og vil udvikle det til.

Kl. 11:01

Anden næstformand (Jeppe Søe):

Spørgeren.

Kl. 11:01

Marlene Harpsøe (DD):

Mange tak for svar. Så vil jeg også gerne lige spørge, om ordføreren ikke også anerkender, at lige præcis det, at man kan få su ved siden af, faktisk også lægger et låg på, hvor meget man så arbejder. En ting er, at der er en indkomstgrænse, men lige præcis su'en gør jo, at man så ikke skal arbejde det ekstra antal timer, som så vil gå fra, at man studerer. Anerkender fru Katrine Robsøe ikke det?

Kl. 11:01

Anden næstformand (Jeppe Søe):

Ordføreren.

Kl. 11:01

Katrine Robsøe (RV):

Altså, hvis spørgeren spørger, om vi i Radikale Venstre ville være indstillet på at sige, at så skulle man bare slet ikke have su, fordi su'en kunne gå ud over arbejdsudbuddet, og fordi du så ville arbejde mere, hvis du ingen su fik, så kan jeg i hvert fald sige meget klart, at Radikale Venstre støtter op om vores su og ikke ønsker at afskaffe den.

Kl. 11:02

Anden næstformand (Jeppe Søe):

Den næste spørger er hr. Kim Edberg Andersen, Nye Borgerlige.

Kl. 11:02

Kim Edberg Andersen (NB):

Det var, fordi fru Katrine Robsøe selv meldte ud i salen, at hun ikke kunne forstå, at vi i de blå partier var sådan nogle slemme mennesker. Men det er jo nogle universelle ydelser, vi har. Det vil sige, at det her bare er en tvangsskat. Jeg kan forstå på ordføreren, at hun egentlig siger, at vi som folketingsmedlemmer ikke skal have su, når vi tager en uddannelse. Jeg synes jo i sig selv, at det, at der er folketingsmedlemmer, der har taget universitetsuddannelser, mens de har siddet herinde, måske var noget, vi skulle kigge på, i forhold til om de så havde for lidt at tage sig til herinde. Men vil ordføreren ikke bare bekræfte, at der jo også er su til hjemmeboende, som ret beset ikke opfylder det, som ordføreren mener er betingelsen for su, nemlig at man kan tjene til at betale regningerne? For så længe du er hjemmeboende, må vi sige, at der allerede inden du fyldte 18 år, var nogle, betalte dine regninger?

Kl. 11:03

Anden næstformand (Jeppe Søe):

Ordføreren.

Kl. 11:03

Katrine Robsøe (RV):

Først vil jeg sige, at jeg ikke kan huske, præcis hvad det var, spørgeren fik sagt om, hvordan jeg havde omtalt partier. Jeg mener i hvert fald ikke, at jeg fik sagt, at nogen var onde. Det ville ligge meget langt fra, hvad jeg normalt ville sige om mennesker. Vi kan altid diskutere su, og præcis hvor den skal ligge, og præcis hvor de her indkomstgrænser skal ligge, men jeg vil bare gerne have, at man husker, når vi har su'en til hjemmeboende med, og når man nævner den her fra Nye Borgerliges side, at vi har unge mennesker, der ikke har samme forudsætninger, som jeg selv har haft, for at kunne få hjælp hjemmefra. Jeg har også haft meget tætte og gode relationer til nogle, der oplevede, at det var fuldstændig nødvendigt, at man som ungt menneske faktisk kunne spæde til huslejen hjemme hos sine forældre, for at tingene kunne løbe rundt i husstanden.

Kl. 11:04

Anden næstformand (Jeppe Søe):

Spørgeren.

Kl. 11:04

Kim Edberg Andersen (NB):

Jeg forstår godt, hvor ordføreren vil hen, men det giver jo så bare ingen mening, at vi har en su for at betale forældrenes husleje. Altså, det giver ingen mening, at su-systemet bliver brugt til det. Jeg er klar over, at der er situationer, hvor det kan være sådan. Men jeg synes bare, at det bliver lidt en stråmand, når vi snakker om, at vi ikke skal have studerende, der tjener det, vi tjener herinde – vi tjener vel omkring 50.000 kr. Det er jo ikke det, vi snakker om, vi snakker om 18.000 kr., og det er ganske få procent, der tjener mere end det. Lad os da fjerne det her og sige, at su er for alle, og så samtidig udnytte, at der er nogle, der gerne vil arbejde.

Kl. 11:05

Anden næstformand (Jeppe Søe):

Ordføreren.

Kl. 11:05

Katrine Robsøe (RV):

Men det her forslag er jo et forslag, der fuldstændig vil fjerne grænsen, og det vil så, er jeg bare nødt til at slå fast, også inkludere dem, der f.eks. tjener 50.000 kr. hver måned. Så kan man jo som parti godt mene, at de samtidig skal modtage su. Der mener jeg, at vores skattekroner er brugt bedre på en anden måde.

Kl. 11:05

Anden næstformand (Jeppe Søe):

Dermed siger vi tak til ordføreren. Og den næste ordfører på talerstolen er hr. Alex Ahrendtsen fra Dansk Folkeparti.

Kl. 11:05

(Ordfører)

Alex Ahrendtsen (DF):

Tak, formand. Vi glæder os over beslutningsforslaget af flere grunde. For det første har vi noteret os, at de tidligere medlemmer af Dansk Folkeparti i hvert fald på dette punkt stadig væk mener det samme nu, hvor de er medlemmer af Danmarksdemokraterne, som da de var medlemmer af Dansk Folkeparti. På alle andre områder er man jo på vild flugt – hovedtørklæder, konventioner, EU og udenlandsk arbejdskraft; man kan selv fortsætte rækken. For det andet er det indholdsmæssigt en god idé at fjerne denne beløbsgrænse. Vi har arbejdet for det i mange år, vi har foreslået det ved tidligere lejligheder, og derfor støtter vi også dette beslutningsforslag indholdsmæssigt.

Når ministeren forhåbentlig snart indkalder til forhandlinger om su, vil vi tage det her forslag med som vort eget, og jeg kan forstå, at der også er andre partier i Folketingssalen, der vil tage det med. Så forhåbentlig kan vi få fjernet beløbsgrænsen, som ikke giver nogen mening, og lade det være op til den studerende selv at afgøre, hvor meget han eller hun vil arbejde. Tak for ordet.

Kl. 11:06

Anden næstformand (Jeppe Søe):

Der er en enkelt, der har en kort bemærkning. Fru Marlene Harpsøe, Danmarksdemokraterne.

Kl. 11:07

Marlene Harpsøe (DD):

Først tusind tak til hr. Alex Ahrendtsen fra Dansk Folkeparti for at bakke op om beslutningsforslaget fra Danmarksdemokraterne. Det er jeg umådelig glad for at høre. Og jeg kan jo også høre, at vi virkelig har en fælles dagsorden her i forhold til at sikre, at den her indkomstgrænse kommer væk. I Danmarksdemokraterne vil vi jo virkelig gerne tage politisk ansvar, og hvis Danmarksdemokraterne kommer ind i su-forligskredsen, kan både Dansk Folkeparti og Danmarksdemokraterne være med til at løfte den her dagsorden.

Så jeg vil gerne høre, om Dansk Folkeparti er klar til at sige ja til, at Danmarksdemokraterne træder ind i su-forligskredsen.

Kl. 11:07

Anden næstformand (Jeppe Søe):

Ordføreren.

Kl. 11:07

Alex Ahrendtsen (DF):

I Dansk Folkeparti takker vi også for, at Danmarksdemokraterne bakker forslaget op om at fjerne beløbsgrænsen. Det er vi jo glade for at man også støtter i den nuværende situation.

Med hensyn til forligsstof er Folketingssalen ikke det rigtige forum at tage disse drøftelser i.

Kl. 11:08

Anden næstformand (Jeppe Søe):

Spørgeren.

Kl. 11:08

Marlene Harpsøe (DD):

Nu må hr. Alex Ahrendtsen sige det klart – kommer Dansk Folkeparti til at stå i vejen for, at Danmarksdemokraterne kan træde ind i su-forligskredsen, ja eller nej?

Kl. 11:08

Anden næstformand (Jeppe Søe):

Ordføreren.

Kl. 11:08

Alex Ahrendtsen (DF):

Det er som sagt ikke det rigtige forum at tage den slags drøftelser i. Det har ministeren jo også klart tilkendegivet, da ordføreren spurgte ministeren om det.

Lad os tage snakken om det indholdsmæssige. Dansk Folkeparti vil gerne fjerne beløbsgrænsen. Det har vi villet i mange år i lighed med andre partier. Vi bærer det ind i forhandlingerne, når de forhåbentlig snart bliver åbnet af ministeren.

Kl. 11:08

Anden næstformand (Jeppe Søe):

Dermed tak til ordføreren for Dansk Folkeparti. Jeg kigger mig en lille smule rundt for at være sikker på, at vi kan gå direkte til Nye Borgerlige. Det er der ikke nogen, der har noget imod. Derfor er det hr. Kim Edberg Andersen, Nye Borgerlige.

Kl. 11:09

(Ordfører)

Kim Edberg Andersen (NB):

Tak for det. Skal vi straffe studerende, som vælger at tjene mere end 18.000 kr.? Eller skal staten få ondt i bagdelen over, at der er nogen, der godt kan lide at arbejde? Det er dybest set det, det her går ud på. For der er faktisk ikke noget i det her forslag, som siger, at vi ikke har en forventning om, at folk passer deres studie. Det håber jeg hele Folketinget kan blive enige om er noget, vi skal have kigget på, hvis det viser sig, at folk ikke passer deres studie. Så skal vi jo selvfølgelig sørge for, at de gør det, eller at de ikke bruger statens penge på at gå på et dyrt studie.

Skal folketingsmedlemmer have su? Det ville nok være at tage munden fuld at sige, at vi havde behov for det på bankkontoen. Men su skal være en universel ydelse, man får for at studere, og man skal passe på med at blive dobbeltmoralsk, for vi har altså lige siddet herinde og talt om, at det bare var rigtig vigtigt, at vi fik lavet noget lovgivning om, sådan at vi kunne komme til at studere, mens vi sad i Folketinget. Vi får så vores vederlag, mens vi studerer, og hvis man skal købe retorikken, må man så kun arbejde 15 timer i Folketinget, fordi man studerer fuld tid ved siden af. I mit parti er det ikke nok, at jeg kun arbejder 15 timer, og så må jeg jo så være udelukket fra det. Jeg lever med det, og jeg lever også uden su'en. Jeg ville nok ikke tilvælge den, hvis jeg valgte at tage en uddannelse en gang til, mens jeg sad i Folketinget.

I Nye Borgerlige finder vi gerne noget arbejdsudbud. I kan bare kigge over til os. Vi har ledige lokaler, som vi kan sidde i, og det er jo dejligt. Vi kan sagtens finde noget arbejdsudbud, men vi skal gøre det ved ikke at straffe nogen, der kommer med den ekstra indsats, for det jo det, vi gør. Vi straffer dem, som rammer det loft, og hvad gør mennesker, når de sidder og tænker: Jeg rammer loftet her om ganske få dage; min arbejdsgiver kan godt bruge mig på min arbejdsplads, men har jeg virkelig lyst til at skulle betale 30, 40 eller 50 pct. ekstra i skat af de sidste penge? Der ved jeg, at i hvert fald på den blå side burde alle være enige om, at incitamenter betyder noget. Selv Moderaterne burde vel anerkende, at incitamenter betyder noget.

Jeg hørte godt Moderaterne begynde at spørge Liberal Alliance om ideologi, og der bliver jeg bare nødt til at sige, at jeg stadig væk venter på at se Moderaternes ståsted ideologisk i forhold til tingene. For virkeligheden er jo, at vi selvfølgelig er delt i anskuelser herinde, og jeg køber også præmissen hos dem, der mener, at det er en offentlig ydelse, som vi så ikke skal give, fordi folk kan forsørge sig selv. Det er er en superfin præmis. Den skal jo så bare gælde på alle andre områder; så skal vi lige huske det alle de andre steder, hvor vi synes det er fint, at man lige får en offentlig ydelse, men bliver fritaget for skat eller fritaget for alle mulige andre regler. For det gør vi også. Det er ikke ret mange dage siden, vi lavede det sociale frikort osv. Det gjorde vi, fordi vi ved, at arbejde er godt for mennesker. Og jeg mener ikke, at man kan sige, at man kun kan arbejde 15 timer, som ordføreren for SF mener. Jeg mener godt, at nogle mennesker kan arbejde 30 eller 40 timer, hvis det er det, de elsker, og det, de lyster. De skal selvfølgelig passe deres studie. Jeg køber så også fuldstændig ind på, at der er nogen, der ikke skal det, fordi deres studie enten er meget krævende eller de ikke kan rumme det, og så skal man selvfølgelig vælge studiet først; det er jeg da fuldstændig enig i. Men det skal jo ikke være en straf til dem, der godt kan det og godt magter det, og det er nok der, hvor vi i Nye Borgerlige egentlig bare står og siger: Lad nu for pokker de unge mennesker, der har valgt at studere, tjene nogle penge, hvis det er det, de lyster.

Vi tror på i Nye Borgerlige, at jo højere skatten bliver, jo mindre incitament får man til at lave noget. Vi ser dybest set bare det her som en skat, en strafskat og en brandskat, som kommer på, lige så snart du rammer 18.000 kr., og det er vi jo ikke for. Hvis I er i tvivl, kan I gå ind at læse planen. Der kan I se, hvor lidt skat vi synes der skal til. Så kan vi godt snakke offentlige ydelser derefter, for vi mener også, at mange offentlige ydelser slet ikke burde være der. Men vi bliver jo nødt til at give dem, fordi vi i forvejen tager 60 pct. af folks penge, når de tjener dem, og derfor bliver de nødt til at få checks herfra. Så der kommer vi et andet sted fra. Vi mener, at folk skal have mange flere af deres egne penge i lommen, og at de så selvfølgelig også selv skal betale deres regninger. Men det er jo ikke der, vi er. Vi er et sted, hvor vi strafbeskatter. Og så er der en bekymring vedrørende 150 mio. kr. Det er jo ikke nogen, vi mister; det er bare nogen, vi holder op med at kræve ind. Der skal vi her i Folketinget huske, hvis penge det er, vi bruger. Pengene kommer ét sted fra, og det er fra dem, der arbejder.

Det her forslag er jeg sikker på bidrager til, at vi får flere mennesker på arbejdsmarkedet, så naturligvis – naturligvis – kommer et borgerligt parti, der ikke er bundet af at være med i et forlig, til at støtte forslaget.

Kl. 11:14

Anden næstformand (Jeppe Søe):

Der er enkelte korte bemærkninger. Først fra fru Sofie Lippert, Socialistisk Folkeparti.

Kl. 11:14

Sofie Lippert (SF):

Tak for ordet. Mig bekendt var der ikke nogen, da vi vedtog forslaget i sidste uge om uddannelse til folketingsmedlemmer, der forestillede sig, at nogle af os skulle tage et fuldtidsstudie, mens vi sidder her i Folketinget.

Men det, jeg egentlig gerne vil spørge ordføreren om, er noget af det, ordføreren kommer ind på sidst i sin tale, og det er, hvad det her har af betydning for de generelle principper for ydelser. Helt konkret vil jeg gerne vide, om jeg også om lidt ser Nye Borgerlige til kamp imod, at man får mindre i folkepension, hvis man arbejder ved siden af; at man bliver skåret i sin førtidspension, hvis man arbejder ved siden af; at man generelt bliver skåret i cirka alle ydelser, vi har i det her land, hvis man tjener mange penge ved siden af. Kan jeg glæde mig til at se Nye Borgerlige tage den kamp op som den helt store kamp i den kommende tid?

Kl. 11:15

Anden næstformand (Jeppe Søe):

Ordføreren.

Kl. 11:15

Kim Edberg Andersen (NB):

Nye Borgerlige har taget den kamp op, for vi har jo allerede sagt, at man skal spare op til sin egen pension, men fakta er jo, at de mennesker, der har været så uheldige at have haft hele deres arbejdsliv i landet med verdens højeste skat, er vi nødt til at give nogle af deres penge tilbage. Så det kan ikke give mig ondt i maven, at de kan få lov at arbejde og bidrage noget mere. Vi har stort set tømt deres lommer hele livet; selvfølgelig har de da fortjent det. Men Nye Borgerlige mener, at det er noget, man skal spare op til selv, for så er man fri for, at vi 179 kan putte vores fedtede fingre ned og tage dem, hver gang vi lige har lyst til at tage dem.

Kl. 11:15

Anden næstformand (Jeppe Søe):

Spørgeren.

Kl. 11:15

Sofie Lippert (SF):

Det vil blive en interessant ny alliance, vi ser forme sig omkring kampen mod modregninger af diverse ydelser; det vil jeg glæde mig til. Ordføreren taler meget om, hvor mange timer man kan arbejde. Vil Nye Borgerlige være med til at kæmpe for en mere fleksibel studietid, hvor det måske bare ikke er et krav, at man arbejder 37 timer, så man faktisk kan arbejde de her 30 timer, man kan drømme om, ved siden af?

Kl. 11:16

Anden næstformand (Jeppe Søe):

Ordføreren.

Kl. 11:16

Kim Edberg Andersen (NB):

Jeg kan ikke se, hvorfor vi skal opnormere faget. Jeg har også gået på universitetet, og skal vi ikke sige, at det kunne jeg ikke selv på en god dag bruge 37 timer på en uge på? Det kan man ikke. For andre er det 37 timer. Vi mangler læger. Skulle vi så give dem halv studietid, og så skulle de til gengæld være på studiet i 12 år? Nej, det synes jeg ikke. Jeg synes, vi har et fint system, der er normeret. Det, vi siger, er dem, der derefter har energi og lyst til det, jo ikke skal brandbeskattes.

Kl. 11:16

Anden næstformand (Jeppe Søe):

Fru Marlene Harpsøe, Danmarksdemokraterne.

Kl. 11:16

Marlene Harpsøe (DD):

Tak. Jeg vil blot benytte lejligheden til at rose Nye Borgerliges ordfører og partiet for at bakke så entydigt op omkring Danmarksdemokraternes forslag her i dag. Og jeg er sikker på, at vi også i forhold til andre områder inden for su kan blive enige om nogle ting, men det tænker jeg at jeg kommer nærmere ind på, når det er, at jeg har en afsluttende ordførertale til sidst.

Så tak til Nye Borgerliges ordfører for at bakke så klart op om de studerende og muligheden for, at de rent faktisk kan arbejde ved siden af studiet uden at blive straffet.

Kl. 11:17

Anden næstformand (Jeppe Søe):

Ordføreren.

Kl. 11:17

Kim Edberg Andersen (NB):

Jamen velbekomme – men det er supernemt at gå op at bakke op om et forslag, hvor der dybest set menes, at mennesker skal have lov til at bidrage og yde uden at blive beskattet i vildskab. Så det var en forholdsvis nem ordførertale for mig i dag, men tak for det.

Kl. 11:17

Anden næstformand (Jeppe Søe):

Så er det fru Katrine Robsøe fra Radikale Venstre.

Kl. 11:17

Katrine Robsøe (RV):

Tak for det. Ordføreren for Nye Borgerlige siger, at vi ikke skal beskatte folk bare for at beskatte dem. Det er en god huskeregel. Derfor skal jeg bare høre, hvorfor man i Nye Borgerlige mener, at skatteborgerne skal betale deres skat, for så at kunne udbetale su til en, der f.eks. ville tjene f.eks. 35.000 kr. om måneden? Hvorfor skal alle andre betale skatten, for at den person så kan få su'en? Kan jeg få en opklaring på det?

Kl. 11:18

Anden næstformand (Jeppe Søe):

Ordføreren.

Kl. 11:18

Kim Edberg Andersen (NB):

Det kan du sagtens. Selv i Nordjylland har vi lært at tælle til, at vi ikke er 90 mandater i Nye Borgerlige endnu. Og virkeligheden er, at skatten i forvejen er så voldsom, at der lige nu ikke er nogen, der har muligheden for bare at gå ud og finde et job og så egentlig finansiere sit eget liv. Stod det til os, var skatten så lav, også for de studerende, at med de der 15-18 timer var der slet ikke behov for at give den su. Vi mener, at folk, der kan, skal forsørge sig selv, men vi mener også, at når man nu har valgt at lave en universel ydelse, så vi alle sammen betaler mere end 50 pct. i skat for, at den er der, så skal den ikke fratages dem, der viser initiativ til at gå ud og finde sig et job.

Kl. 11:18

Anden næstformand (Jeppe Søe):

Spørgeren.

Kl. 11:19

Katrine Robsøe (RV):

Man kan i hvert fald sige, at det ikke er at klare sig selv, hvis man får su, og vi har jo valgt at sige, at det er okay, at man i en periode får hjælp til det, så man kan studere samtidig. Men jeg synes da, det er underligt, hvis man i Nye Borgerlige så vil bruge skatteborgernes penge til at give en understøttelsesydelse til nogen, som tjener, ja, altså, hvis man fuldstændig fjerner beløbsgrænsen, kan man jo tjene 50.000 kr. hver måned og så få en offentlig ydelse derfra. Det synes jeg godt nok er overraskende. Vil man ikke i Nye Borgerlige være mere indstillet på at bruge de 150 mio. kr., som det her ville koste, på at give skattelettelser i stedet for?

Kl. 11:19

Anden næstformand (Jeppe Søe):

Ordføreren.

Kl. 11:19

Kim Edberg Andersen (NB):

Spørgeren skal slet ikke lade sig forvirre. Jeg kan finde meget mere end 150 mio. kr. i offentlige penge, vi giver ud til mennesker, som overhovedet ikke skulle have en krone. For vi har jo sagt, at f.eks. ikkedanske statsborgere slet ikke skal have su, så der havde vi fundet dem. Altså, der havde vi fundet den. Jeg kan finde penge masser af steder. Men virkeligheden i det her er jo også, at ordføreren skal passe på med ikke at være lullet ind i den her socialdemokratiske stat, som er opbygget gennem årtier, og som har taget folks penge og derfor ikke muliggør, at vi finansierer vores eget liv. Derfor ved vi bare i Nye Borgerlig, at for at ændre det tager man babyskridt, og det her er et rigtig godt et af dem.

Kl. 11:20

Anden næstformand (Jeppe Søe):

Tak til ordføreren fra Nye Borgerlige. Så er det ordføreren for forslagsstillerne, fru Marlene Harpsøe fra Danmarksdemokraterne.

Kl. 11:20

(Ordfører for forslagsstillerne)

Marlene Harpsøe (DD):

Først vil jeg gerne sige tak hele vejen rundt i salen, både til ministeren og partiernes ordførere på området, i forhold til at tage denne debat omkring su og om, hvorvidt man skal fjerne den indkomstgrænse, der er for, hvor meget man må tjene ved siden af su'en. Jeg er rigtig glad for, at vi kan samles her i salen i dag og tale om et så vigtigt emne, og at det ikke kun holdes for lukkede døre i en su-forligskreds. Tak til de mange ordførere, som faktisk har tilkendegivet, at de mener, at det er sympatisk, at vi fremsætter det her forslag, og at vi også i Danmarksdemokraterne kæmper for studerende, ligesom en lang række af andre partier herinde i Folketinget. Så stor tak til jer.

Jeg kommer til lige at gennemgå de forskellige ordførere, sådan meget overordnet, i forhold til de bemærkninger, jeg har til det, der er blevet sagt her fra talerstolen i dag. Helt overordnet set kan jeg jo godt høre, at selv om man faktisk synes, at Danmarksdemokraterne har ret i den her sag, og man også gerne vil medvirke til at fjerne grænsen for indkomst ved siden af su'en, så kan man det ikke, fordi man selvfølgelig er bundet – sådan er det, når man indgår forlig og aftaler osv. – af de forlig, man er den del af. Og det anerkender vi fuldt ud i Danmarksdemokraterne, sådan må det være i et demokrati som det danske.

Socialdemokratiets ordfører var bl.a. inde på, at det allerede skulle være et højt beløb i dag, og at man er bekymret for, at der er nogle, der rent faktisk indskrives på en uddannelse, som de så ikke følger. Og det er jo derfor, vi har de her studiestartsprøver for lige at tage dem, som tænker, at de lige skal begynde på et studie og så have en lille god check ved siden af helt uden at gøre sig umage på studiet. Så der har vi sådan set allerede indført nogle initiativer i forhold til at sikre, at man ikke bare kan indskrive sig på et studie og så profitere økonomisk på det.

Jeg hører flere sige, at man skal prioritere studiet som studerende. Det var Moderaternes ordfører bl.a. inde på, og det var SF’s ordfører også bl.a. inde på. Og det er jeg helt enig i. Altså, når man tilmelder sig et studie, skal man gøre sig umage med det studie. Men det betyder jo ikke, at man ikke kan være en god og dygtig studerende, samtidig med at man også har et arbejde ved siden af. Det kan man sagtens, og det har jeg også i praksis set mange gøre, altså køre både arbejde og studier samtidig, hvor det har været til gavn for den enkelte, bl.a. i forhold til at sikre, at økonomien derhjemme i det lille hjem også kører rundt.

Det er ikke alle, som er 18 år og lige er gået i gang med en uddannelse og ikke har nogen børn og stadig bor hjemme. Der er også nogle, der har helt almindelige udgifter til forsørgelse, til husleje, til daginstitutioner og dagtilbud til sfo'er og klubber, børn, der skal have skiftet tøj i det uendelige, fordi de gror ud af den der størrelse 62, for de små, og lige pludselig, før man ved af det, har de skiftet til en større størrelse. Der er udgifter forbundet med også at have et familieliv, og det er nogle af de personer, som vi også i Danmarksdemokraternes synes er vigtigt at imødekomme i forhold til at få deres økonomi til at hænge sammen.

Det Radikale Venstre var inde på, at så kunne en MF'er jo også være på su, og i realiteten vil jeg sige ja, for i det her forslag er der jo ikke noget til hinder for det. Men jeg synes da, at hvis det her forslag bliver stemt igennem, skal man da på en eller anden måde sikre sig, at folketingsmedlemmer selvfølgelig ikke tilmelder sig su, eller også skal man bare bruge sin sunde fornuft som folketingsmedlem og sige: Jeg har et vederlag, og det er et rigtig højt og flot vederlag, og det får jeg for rent faktisk at bidrage med det, jeg skal herinde i Folketingssalen. Så skal man selvfølgelig ikke tilmelde sig et studie, og ellers er jeg sikker på, at Ekstra Bladets journalister meget hurtigt får færten af det og sørger for, at det bliver stoppet med en forside på Ekstra Bladet.

Noget af det, som vi i Danmarksdemokraterne også gerne vil være med til at diskutere, når det handler om su, handler om, at jeg ikke synes, at det skal stoppe med det her med at sikre, at vi viser de studerende tillid ved at fjerne indkomstgrænsen.

Kl. 11:25

Jeg synes også, vi skal se på mange andre ting i forhold til at sikre de studerende nogle bedre vilkår, også i su-systemet. Og noget af det, vi i Danmarksdemokraterne er særligt optaget af, er, at vi jo kan se, at der er flere og flere unge i dag, som får nogle udfordringer med den mentale trivsel. Der bliver flere og flere psykisk sårbare, som måske har brug for noget ekstra tid på studiet og måske også noget mere i su for rent faktisk at komme igennem studiet. For det er ikke alle, der har mulighed for at arbejde ved siden af studiet, som andre har, og derfor er det rigtig vigtigt, at man også for dem ser på, hvordan man forbedrer vilkårene.

Vi er også optaget af, at vi får sikret nogle bedre forhold for studerende i bl.a. landdistrikter, ligesom vi skal se på, hvordan vi kan sikre bedre forhold for voksne, der er lidt op i årene – nu skal man passe på med at sætte alder på – og som gerne vil videreuddanne sig, en god rum tid efter de har været ude på arbejdsmarkedet. Jeg og Danmarksdemokraterne tænker, at det er vigtigt, at de også har nogle gode muligheder for rent faktisk at videreuddanne sig, samtidig med at de får en økonomisk støtte.

Vi anerkender i Danmarksdemokraterne, at der er en su-forligskreds, og derfor var det selvfølgelig også vigtigt for mig at høre debatten her i dag og høre, hvordan de forskellige partier stiller sig i forhold til en eventuelt kommende debat, drøftelser i su-forligskredsen. Vi er jo i Danmarksdemokraterne et ansvarligt parti, og vi vil søge optagelse, hvis man kan kalde det, i su-forligskredsen, og der håber jeg da, at man hele vejen rundt vil bakke op om, at også Danmarksdemokraterne kan træde ind i forligskredsen og tage det ansvar. Det var vist kun lige Dansk Folkepartis ordfører, jeg nåede at spørge ind om det, og der fik jeg et ikkesvar på spørgsmålet om, om man egentlig vil bakke op om, at Danmarksdemokraterne vil kunne komme ind i forligskredsen der. Det synes jeg var lidt ærgerligt, eftersom jeg kan høre, at vi faktisk har nogle fælles positioner, som vi gerne vil gøre gældende der. Nå, men det må blive en anden gang, at man så er mere klar i mælet omkring det.

Men vi vil i hvert fald i Danmarksdemokraterne meget gerne træde ind i su-forligskredsen, og jeg håber, at ordføreren allerede har fået det indtryk, også fra andre forhandlinger, at Danmarksdemokraterne er forhandlingsvillige. Vi er ordentlige, når vi går ind i forhandlingslokalet, og vi er meget optaget af at lande nogle gode, brede aftaler til gavn for danskerne. Vi er med på, vi skal lytte til hinanden, anerkende hinanden for nogle forskellige synspunkter, for vi har alle sammen forskellige positioner, mærkesager, som er vigtige for os at bringe ind i de her forskellige drøftelser. Så vi håber i hvert fald i Danmarksdemokraterne på, at su-forligskredsens partier vil sige ja tak til, at vi også kan blive en samarbejdspartner i su-forligskredsen med jer andre, der sidder der.

Tak for ordet, tak for debatten. Jeg håber på, at Danmarksdemokraterne for fremtiden kan fortsætte debatten i su-forligskredsen med partiernes opbakning selvfølgelig.

Kl. 11:29

Anden næstformand (Jeppe Søe):

Debatten fortsætter en lille smule her. Allerførst er det fru Karin Liltorp fra Moderaterne.

Kl. 11:29

Karin Liltorp (M):

Tak for det, og endnu en gang tak til fru Marlene Harpsøe for at starte debatten her, for jeg synes, at der er kommet nogle interessante nuancer på banen. Jeg vil også gerne anerkende fru Marlene Harpsøe for hendes udsagn om, at hun deltager konstruktivt i debatten, for det har jeg helt sikkert også oplevet. Men en ting, som jeg synes er meget interessant, er, om Danmarksdemokraterne ikke ser, at det er naturligt, at der er en eller anden grænse for, hvor meget man må tjene, for at man kan få statstilskud. Nu ved jeg, at ordføreren selv nævner det, men et folketingsmedlem skulle selvfølgelig ikke gøre det. Men det kunne jo være inden for mange andre fag, hvor man f.eks. tjener 50.000 kr. om måneden. Ville det så stadig væk være rimeligt, at man modtager et statsbidrag? Hvordan forholder Danmarksdemokraterne sig til det?

Kl. 11:30

Anden næstformand (Jeppe Søe):

Ordføreren.

Kl. 11:30

Marlene Harpsøe (DD):

Jeg synes, at det er bedst at forholde sig helt konkret til de brancher, hvor der mangler arbejdskraft. Det kan være bl.a. restaurations- og hotelbranchen, men det kan også være i sundhedsvæsenet, og der kan jeg i hvert fald se, at i sundhedsvæsenet kan sådan en social- og sundhedsassistent, som så læser til sygeplejerske, stå til at tjene omkring 30.000 kr. om måneden, og der kan man rent faktisk blive forhindret i at tage de ekstra vagter, der lige præcis gør, at man kan få økonomien til at hænge sammen. Det er også, fordi de folk, der først er social- og sundhedsassistenter, ofte er noget ældre, når de vælger at læse videre til f.eks. sygeplejerske. Så man har en anden økonomi.

Kl. 11:30

Anden næstformand (Jeppe Søe):

Spørgeren.

Kl. 11:30

Karin Liltorp (M):

Tak. Nu kom ordføreren ud i en snak om mistrivsel. Jeg forstod nemlig ikke, hvordan det her taler ind i mistrivselsdagsordenen, for jeg ser det netop som en risiko for, at nogle studerende kunne føle sig presset til at tage ekstremt meget arbejde, fordi der netop mangler arbejdskraft. Jeg håber, at ordføreren anerkender, at det ikke er meningen i fremtiden, at de studerende skal varetage de professionelles job, bl.a. ude på sygehusene.

Kl. 11:31

Anden næstformand (Jeppe Søe):

Ordføreren.

Kl. 11:31

Marlene Harpsøe (DD):

Man skal selvfølgelig varetage de job, som man har kompetencerne til. Og så vil jeg sige, at i forhold til mistrivselsdagsordenen er det jo også rigtig vigtigt for Danmarksdemokraterne, at både unge og voksne trives på deres studie. Men jeg vil sige, at man også kan trives i sit arbejde, og det håber jeg da man kan, for det er vel derfor, at man uddanner sig. Det er vel med henblik på at tage et job på et tidspunkt, som man vil trives i. Så det går begge veje i forhold til at skabe trivsel.

Kl. 11:31

Anden næstformand (Jeppe Søe):

Så er det fru Katrine Robsøe fra Radikale Venstre.

Kl. 11:31

Katrine Robsøe (RV):

Tak for det. Jeg vil gerne bede om, at forslagsstilleren her også lige forholder sig til noget af det, der jo ville være konsekvensen, hvis det her forslag blev stemt igennem, nemlig at alle borgere i det her land, der går på arbejde hver dag og betaler deres skat, pludselig også ville skulle betale su til en person, der tjener måske 50.000 kr. om måneden. Mener Danmarksdemokraterne virkelig, at det er en fair måde at bruge skatteydernes penge på? Eller har man måske lige strammet den for meget ved at sige, at vi skulle fjerne den her grænse fuldstændig? Jeg skal bare forstå, om man vitterlig mener, at vi skal give su til mennesker, der tjener 50.000 kr. om måneden.

Kl. 11:32

Anden næstformand (Jeppe Søe):

Ordføreren.

Kl. 11:32

Marlene Harpsøe (DD):

I Danmarksdemokraterne har vi fuld tillid til også de studerende, og hvis det er, man vurderer, at man ikke har behov for su, så har vi tillid til, at man ikke søger det; helt, helt grundlæggende har vi tillid til, at man ikke søger det. Og ellers er jeg helt sikker på, at vi selvfølgelig i Folketinget vil kigge på, hvis der lige pludselig render et væld af studerende rundt på studierne, som tjener rigtig mange flere penge end det, vi egentlig nok havde regnet med, samtidig med at de får su, og så vil vi selvfølgelig tage det op, det er da klart.

Kl. 11:33

Anden næstformand (Jeppe Søe):

Spørgeren.

Kl. 11:33

Katrine Robsøe (RV):

Jeg kan ikke helt lige forstå, hvorfor vi så i første omgang skulle åbne op for, at man så skulle kunne tjene 50.000 kr. om måneden. Det var derfor, at forslagsstilleren jo også meget karikeret valgte at meddele, at vi andre jo havde snakket om folketingsmedlemmer, der kunne anmode om su. Det var, fordi jeg synes, at det ville være absurd, hvis det overhovedet var muligt for mig at melde mig ind på et fuldtidsstudie og få su samtidig, for jeg mener ikke, at det er den bedste måde at bruge statens penge på. Så jeg skal bare høre: Mener Danmarksdemokraterne, at man skal kunne anmode om og modtage su, hvis man tjener 50.000 kr. om måneden?

Kl. 11:33

Anden næstformand (Jeppe Søe):

Ordføreren.

Kl. 11:33

Marlene Harpsøe (DD):

Nu er det jo så De Radikales ordfører, der sætter beløb på – ikke undertegnede. Og så vil jeg sige, at vi helt grundlæggende i Danmarksdemokraterne har tillid til de studerende; de kan godt selv finde ud af at forvalte det her. Og jeg håber da ikke, at Radikale Venstre vil være uenig med mig i, at man selvfølgelig skal have tillid til studerende rundtomkring på uddannelsesinstitutionerne.

Kl. 11:34

Anden næstformand (Jeppe Søe):

Så er det fru Sofie Lippert fra Socialistisk Folkeparti.

Kl. 11:34

Sofie Lippert (SF):

Jeg kan høre, at su'en ligger Danmarksdemokraterne meget på sinde, og at det er vigtigt, at studerende ikke bliver begrænset i deres mulighed for modtage su. Og der er jo mange ting, der begrænser studerendes mulighed for at modtage su i dag. Tager man f.eks. tre sabbatår, mister man det sjette su-år. Hvis man er mere end et halvt år forsinket, mister man søreme også sin su. Er den slags ting også noget, Danmarksdemokraterne vil rulle tilbage og kæmpe imod, hvis de bliver en del af debatten om su?

Kl. 11:35

Anden næstformand (Jeppe Søe):

Ordføreren.

Kl. 11:35

Marlene Harpsøe (DD):

Det har vi ikke endeligt taget stilling til, men, altså, hvis det er noget, SF gerne vil drøfte i en su-forligskreds, hvor Danmarksdemokraterne er med, så er vi jo konstruktive og vil selvfølgelig gerne drøfte det.

Kl. 11:35

Anden næstformand (Jeppe Søe):

Spørgeren.

Kl. 11:35

Sofie Lippert (SF):

Så er der det her spørgsmål om finansiering af jeres forslag, som vi ikke har talt meget om, men jeg bliver simpelt hen nødt til at spørge Danmarksdemokraterne, om de ikke er bange for, at den tryghed, vi har i Danmark omkring dagpengesystemet, forsvinder, hvis vi forringer det, og at flere melder sig ud, fordi det ikke kan betale sig, hvis man f.eks. arbejder et par år i udlandet. Er det ikke et problem, at I er med til at ødelægge den tryghed, vi har på arbejdsmarkedet, ved at tage pengene fra dagpengesystemet?

Kl. 11:35

Anden næstformand (Jeppe Søe):

Ordføreren.

Kl. 11:35

Marlene Harpsøe (DD):

Nej, nu står jeg lige her og bladrer lidt, for jeg skulle lige være helt sikker på at finde det rigtige frem foran mig. Noget af det, som i hvert fald er vigtigt lige i den her sag, er at begrænse udlændinge i lige præcis at komme til Danmark og bare få dagpenge fra dag et. Og jeg synes faktisk, det er en rimelig begrænsning, man lægger ind, altså at man ikke bare kan komme til Danmark og sige, at nu vil man have dagpenge, men at vi rent faktisk finder finansieringen lige præcis dér og i stedet for sikrer, at de studerende kan arbejde, som de vil.

Kl. 11:36

Anden næstformand (Jeppe Søe):

Dermed tak til ordføreren.

Der er ikke flere, der har bedt om ordet, og derfor er forhandlingen sluttet.

Jeg foreslår, at forslaget henvises til Uddannelses- og Forskningsudvalget. Hvis ingen gør indsigelse, betragter jeg det som vedtaget.

Det er vedtaget.

Mødet er udsat. (Kl. 11:36).

Det næste punkt på dagsordenen er:

2) Besvarelse af oversendte spørgsmål til ministrene (spørgetid).

Kl. 13:00

Anden næstformand (Jeppe Søe):

Mødet er genoptaget.

Det første spørgsmål er til udenrigsministeren, og det er fru Trine Pertou Mach fra Enhedslisten, der stiller spørgsmålet.

Kl. 13:00

Spm. nr. S 580

1) Til udenrigsministeren af:

Trine Pertou Mach (EL) (medspørger: Søren Søndergaard (EL)):

Mener ministeren, at den tyrkiske valgkamp kan beskrives som fair i lyset af de mange fængslinger af oppositionspolitikere, de statskontrollerede medier samt den omfattende chikane af partier og kandidater, som ønsker en forandring i Tyrkiet?

Anden næstformand (Jeppe Søe):

Værsgo.

Kl. 13:00

Trine Pertou Mach (EL):

Tak for det. Mener ministeren, at den tyrkiske valgkamp kan beskrives som fair i lyset af de mange fængslinger af oppositionspolitikere, de statskontrollerede medier samt den omfattende chikane af partier og kandidater, som ønsker en forandring i Tyrkiet?

Kl. 13:00

Anden næstformand (Jeppe Søe):

Udenrigsministeren.

Kl. 13:00

Udenrigsministeren (Lars Løkke Rasmussen):

Tak for det. Ja, det er jo rigtigt, at der er valg i Tyrkiet her den 14. maj, og de politiske partier kæmper en brav kamp om vælgernes gunst. Tyrkiet har jo på mange måder en stærk demokratisk tradition, som det er mit indtryk at befolkningen sådan set søger at værne om, og i den forstand er der vel heldigvis en udbredt forventning om, at valget på søndag bliver frit.

Så kan der være grund til at stille spørgsmålet om, hvorvidt det også bliver fair, og her må man sige, at det jo er et problem, hvis en regering, der har siddet længe ved magten, sætter sig tungt på medierne på en sådan måde, at det risikerer at underminere den demokratiske samtale. Det har vi igennem tiderne set flere eksempler på, også i lande, der egentlig fremstår som værende demokratiske. Det er selvsagt også et problem, hvis man søger at afskære visse oppositionspolitikere fra at stille op eller for den sags skyld visse befolkningsgrupper fra at stemme. Det er ikke i overensstemmelse med de demokratiske principper, uanset om de øvrige demokratiske spilleregler ellers formelt iagttages.

Så det, jeg kan sige, er, at vi fra vores side sammen med EU og vores andre internationale partnere vil holde fast i, at Tyrkiet skal efterleve de demokratiske principper, landet har forpligtet sig til at overholde. OSCE sender valgobservatører til Tyrkiet for at vurdere, i hvor høj grad valget lever op til standarderne. Danmark bidrager med både kort- og langtidsobservatører, og det er særlig vigtigt ved dette valg, som måske kan vise sig at blive et skelsættende valg i Tyrkiet.

Så er jeg selvfølgelig nødt til at sige, at vi må afvente observatørmissionens vurdering, før vi kan komme med en endelig konklusion på, om valget har været frit og fair.

Kl. 13:02

Anden næstformand (Jeppe Søe):

Spørgeren.

Kl. 13:02

Trine Pertou Mach (EL):

Tak for det. Og det er jeg fuldstændig enig i – man er selvfølgelig nødt til at afvente den endelige, hvad kan man sige, konklusion til efter valget. Men som udenrigsministeren også selv er inde på, er situationen i virkeligheden ret alvorlig i Tyrkiet, og det er jo ikke kun siden jordskælvet eller siden valgudskrivelsen, men det er en årelang bekymrende udvikling, der bevæger sig baglæns rent demokratisk. Det er noget, som menneskerettighedsorganisationer og observatører i årevis har peget på. Og som ministeren selv er inde på, sidder det tyrkiske regime jo på stort set hele retssystemet, på stort set alle medier – reelt er der ikke, vurderer organisationer, nogen frie medier, hverken aviser eller tv i landet. Journalister er i årevis blevet forfulgt og fængslet for at skrive kritisk om Erdogan og AKP og hele regimet. Der ses en nok øget kontrol med sociale medier, overvågning af borgeres aktivitet, noget, som kan føre til fængslinger, fordi man laver et tweet, som forholder sig kritisk til regimet. Organisationen Human Rights Watch peger direkte på, at der lige nu foregår en massiv indsats for at kontrollere hele det digitale univers. Og vi ved, som ministeren også siger, at fængslerne huser titusinder af oppositionspolitikere, journalister, aktivister og andre kritikere, som, alene fordi de er kritiske, bliver kylet i fængsel. Og det er også noget, som har haft en øget intensitet i de seneste uger, også over for den kurdiske del af befolkningen.

Så på mange måder er det jo et land med et nært europæisk, hvad kan man sige, naboskab, hvor man kan se en afvikling eller en degradering af de demokratiske institutioner og det demokratiske råderum. Er der noget andet, som udenrigsministeren mener man fra europæisk side, fra EU's side ville kunne gøre for at presse på for, at den her udvikling ikke fortsætter?

Kl. 13:04

Anden næstformand (Jeppe Søe):

Ministeren.

Kl. 13:04

Udenrigsministeren (Lars Løkke Rasmussen):

Altså, vi gør jo det, vi kan – vi fører en dialog med Tyrkiet, og det gør vi i regi af EU, og det gør jeg jo også selv i det omfang, jeg får mulighed for at være i dialog med min tyrkiske kollega. Det er et stykke tid siden, jeg har haft en konkret mulighed for det. Det var i starten af min embedsperiode, og jeg har senere søgt at få et møde, og det var egentlig i kalenderen, men blev så aflyst. Og det siger måske også lidt om sværhedsgraden i det her. Men altså, vi presser på, og det er jo lidt vigtigt, at der nu også er – og nu kommer der et spørgsmål efterfølgende – en OSCE-mission, der holder øje med det tyrkiske valg.

Kl. 13:05

Anden næstformand (Jeppe Søe):

Spørgeren.

Kl. 13:05

Trine Pertou Mach (EL):

Altså, Washington Post har udråbt det tyrkiske valg til at være klodens måske vigtigste i 2023 – et valg, hvis udfald kan påvirke, som de skriver, geopolitiske og økonomiske balancer mellem Rusland, USA og Europa i mange år frem. Hvad er ministerens vurdering af, hvad det kan få af betydning for Danmarks relation til Tyrkiet i internationale sammenhænge, og hvad det kan betyde f.eks. i forhold til Tyrkiets relation til Rusland og den geopolitiske situation i vores nærområde?

Kl. 13:05

Anden næstformand (Jeppe Søe):

Ministeren.

Kl. 13:05

Udenrigsministeren (Lars Løkke Rasmussen):

Altså, nu er jeg jo ikke en del af den tyrkiske valgkamp, og det ligger heller ikke i min jobbeskrivelse, at jeg skal stå her og lave analyser af, hvordan valget kan falde ud, eller for den sags skyld udtrykke et ønske om, at det skal falde ud på den ene eller den anden måde.

Jeg deler sådan set den grundlæggende opfattelse af, at der har været en udvikling i Tyrkiet oven på en lang periode, hvor Tyrkiet sådan set nærmede sig Europa, hvor Tyrkiet skrider lidt væk fra vores fælles værdigrundlag. Det er jo også en af grundene til, at hele EU-udvidelsesprocessen er sat på mere end pause. Og jeg deler analysen af, at det er et vigtigt valg. Men jeg lægger det også i hænderne på den tyrkiske befolkning at træffe det valg.

Kl. 13:06

Anden næstformand (Jeppe Søe):

Så er det medspørger hr. Søren Søndergaard fra Enhedslisten, der har 1 minut.

Kl. 13:06

Søren Søndergaard (EL):

Tak. Som fru Trine Pertou Mach var inde på, er det, der foregår, jo ikke af ny dato, og derfor synes jeg måske heller ikke, at udenrigsministeren kan skyde alt hen under, at vi afventer nogle ting. For vi er jo faktisk involveret i nogle ting, f.eks. i Europarådet, som ikke handler om dialog, men som handler om mere end dialog; det handler også om konsekvenser. For hvis dialogen viser sig at være nyttesløs, bliver man jo nødt til at tage konsekvenserne.

Er udenrigsministeren enig i, at dialogen med Tyrkiet om at efterleve domstolsafgørelser fra Den Europæiske Menneskerettighedsdomstol i forhold til politiske fanger, både medlemmer af parlamentet og andre, foreløbig har vist sig at være fuldstændig nyttesløs? Og vil ministeren bare bekræfte, at fra dansk side synes vi selvfølgelig, at det skal have konsekvenser, hvis man ikke lever op til Den Europæiske Menneskerettighedsdomstols afgørelser?

Kl. 13:07

Anden næstformand (Jeppe Søe):

Ministeren.

Kl. 13:07

Udenrigsministeren (Lars Løkke Rasmussen):

Det minder mig om en redegørelsesdebat, vi havde her i Folketinget om Danmarks deltagelse i bl.a. Europarådet og OSCE m.v. Det er jo rigtigt, at der er en problemstilling. Der er faldet konkrete domme, som ikke bliver respekteret, og det er et problem. Der pågår jo også en diskussion rundtomkring om, hvad de ultimative konsekvenser så skal være af det. Og det er jo ligesom en elastik: Hvor langt skal den trækkes, og hvornår knækker den? For der er også enormt stærke interesser i at holde Tyrkiet tæt på af geopolitiske grunde, f.eks. krigen i Ukraine og i forhold til Rusland og NATO, men der er ingen grund til at lægge skjul på, at der er en alvorsvækkende udvikling og manglende efterlevelse af det regelsæt, som Tyrkiet jo egentlig selv har tiltrådt bl.a. som medlem af Europarådet.

Kl. 13:08

Anden næstformand (Jeppe Søe):

Medspørgeren.

Kl. 13:08

Søren Søndergaard (EL):

Jeg kan jo ikke forestille mig, at udenrigsministeren mener, at vi sådan kan handle i henhold til  vores interesse i, at Tyrkiet f.eks. skulle blive medlem af EU, og så det med menneskerettigheder. Altså, vi må vel fastholde, at Tyrkiet skal leve op til i hvert fald de ting, de selv har skrevet under på. En anden ting er så, hvad folk så ellers kunne have af standarder, men de ting, de selv har skrevet under på, skal de vel leve op til.

Men bare til sidst vil jeg spørge, for jeg bliver nysgerrig: Hvordan karakteriserer udenrigsministeren og den danske regering egentlig det regime, der er i Tyrkiet i dag?

Kl. 13:09

Anden næstformand (Jeppe Søe):

Ministeren.

Kl. 13:09

Udenrigsministeren (Lars Løkke Rasmussen):

Selvfølgelig skal man handle på de forpligtigelser, man har skrevet under på. Det er også derfor, at vi bruger alle de muligheder, vi har for at presse på, og det gør spørgeren jo også selv som medlem af Europarådets Parlamentariske Forsamling.

Når man er medlem af en international organisation og ligesom har underskrevet statutterne og hele det værdisæt, er det selvfølgelig dybt problematisk, når der falder domme, der ikke respekteres; så er man jo ikke i fuldstændig overensstemmelse med retsstatens grundprincipper. Det ligger der jo også i en beskrivelse af Tyrkiet, som så i øvrigt er et demokrati med stemmeret, også til herboende tyrkere. Lige på det punkt er det i virkeligheden udvidet i forhold til de muligheder, vi giver for danskere, der flytter ud. Så alt er jo ikke endimensionelt.

Kl. 13:10

Anden næstformand (Jeppe Søe):

Så er det hovedspørgeren.

Kl. 13:10

Trine Pertou Mach (EL):

Tak. Og tak til ministeren for at tage den her indledende dialog, kan man måske sige, som vi forhåbentlig kan følge op, når resultatet af valget i Tyrkiet er kendt.

Jeg hører ministeren sige, at en dialog uden resultat også stiller fordringer til os selv som demokrati i forhold til konsekvenser heraf. Og jeg håber, at ministeren og regeringen er indstillet på at forholde sig politisk og principielt til det, der foregår i Tyrkiet, og til Tyrkiets pres på demokratiet og manglende respekt for domme, også når vi kender udfaldet af valget.

Kl. 13:10

Anden næstformand (Jeppe Søe):

Ministeren.

Kl. 13:10

Udenrigsministeren (Lars Løkke Rasmussen):

Der er jo ingen tvivl om, og det ligger også i vores dialog her, at vi har set en række sager, bl.a. manglende efterlevelse af domstolsafgørelser, som er et vidnesbyrd om, at Tyrkiet i en årrække har bevæget sig væk fra det europæiske værdifællesskab. Nu er der et valg i Tyrkiet den 14. maj, og det kan jeg ikke prognosticere udfaldet af, men det er da bestemt et vigtigt valg, i forhold til hvilken videre vej Tyrkiet betræder, og dermed også i forhold til vores fortsatte relation med Tyrkiet, ikke bare som Danmark, men nok så meget som en del af EU.

Kl. 13:11

Anden næstformand (Jeppe Søe):

Så går vi videre til det næste spørgsmål, og det er det samme hold. Dermed er det et spørgsmål til udenrigsministeren af fru Trine Pertou Mach fra Enhedslisten.

Kl. 13:11

Spm. nr. S 581

2) Til udenrigsministeren af:

Trine Pertou Mach (EL) (medspørger: Søren Søndergaard (EL)):

Hvad er ministerens holdning til, at Tyrkiet – som medlem af OSCE og Europarådet – selv vil bestemme, hvem disse organisationer sender som valgobservatører til det tyrkiske parlaments- og præsidentvalg den 14. maj?

Anden næstformand (Jeppe Søe):

Værsgo.

Kl. 13:11

Trine Pertou Mach (EL):

Tak. Det næste spørgsmål lyder: Hvad er ministerens holdning til, at Tyrkiet – som medlem af OSCE og Europarådet – selv vil bestemme, hvem disse organisationer sender som valgobservatører til det tyrkiske parlaments- og præsidentvalg den 14. maj?

Kl. 13:11

Anden næstformand (Jeppe Søe):

Ministeren.

Kl. 13:11

Udenrigsministeren (Lars Løkke Rasmussen):

Ja, det er jo desværre et meget aktuelt spørgsmål, som jeg jo antager er stillet i forlængelse af, at Tyrkiet ikke har villet acceptere visse parlamentarikere som valgobservatører til det kommende valg den 14. maj, helt præcist to, en svensk og en dansk valgobservatør, i vores tilfælde vores begges kollega hr. Søren Søndergaard, og det synes jeg selvfølgelig er en meget, meget uheldig beslutning. Og jeg synes, man dertil kan lægge, at det bestemt heller ikke på nogen måde forekommer at være nogen klog beslutning.

For valgobservatører spiller jo en vigtig rolle for at kunne vurdere, om valg afholdes på en korrekt måde, og selv om ethvert land formelt har ret til at nægte at akkreditere valgobservatører – for sådan er det – styrker det jo ikke ligefrem tilliden til den demokratiske proces, at man nægter at tage imod bestemte udvalgte valgobservatører. Så det ser jeg på med stor alvor. Derfor har vi fra Udenrigsministeriets side også meget klart kommunikeret den danske holdning til det spørgsmål i en samtale, der fandt sted i sidste uge med den herværende tyrkiske ambassadør, hvor der blev opfordret stærkt til at genoverveje afvisningen af hr. Søren Søndergaard som valgobservatør ved det forestående valg i Tyrkiet.

Kl. 13:13

Anden næstformand (Jeppe Søe):

Spørgeren.

Kl. 13:13

Trine Pertou Mach (EL):

Tak for det. Det er godt at vide, at vi ikke overraskende deler holdning til den her situation. Altså, det er jo helt galt, at et land selv vil bestemme, hvem internationale organisationer skal sende ud for at observere de valg, der pågår. For hele rationalet er jo netop, at man sender valgobservatører ud, som skal kunne agere i forhold til at vurdere, om et valg forløber frit og fair, og så er det jo selvindlysende, at det, om end der – hvad kan man sige – er en formel ret til det, så i praksis ikke er klogt. Og det er ikke meningen, at man skal kunne afgøre, hvem der specifikt er observatører på vegne af en international organisation.

Man kan jo sige, at det ikke er første gang, det er sket i forhold til valgene i Tyrkiet. Altså, der har været et tidligere valg, hvor en tysk parlamentariker er blevet udelukket, og det udløste faktisk en ret hård fordømmelse fra Wolfgang Schäuble, som dengang var formand for den tyske forbundsdag.

Er der andet, som udenrigsministeren tænker at man kan gøre i den her situation ud over den dialog, som ministeren allerede har taget initiativ til?

Kl. 13:14

Anden næstformand (Jeppe Søe):

Ministeren.

Kl. 13:14

Udenrigsministeren (Lars Løkke Rasmussen):

Jeg ved ikke, om man egentlig kan kalde den en dialog. For det er jo et ret klart dansk statement, ikke? Altså, det er jo ikke noget, vi sådan set tror vi kan diskutere os til rette med Tyrkiet om. For jeg kan jo ikke opfinde den begrundelse i forhold til hr. Søren Søndergaard, der ville være gangbart mønt, og som gjorde, at vi sådan dialogbaseret ville nikke og sige, at vi så godt forstår den tyrkiske position.

Altså, vi er uforstående over for det, vi synes, det er forkert, præcis af de grunde, som spørgeren også selv angiver, og som derfor er kommunikeret klart til tyrkerne. Så må jeg jo desværre sige, at der ikke er meget mere, man kan gøre, end det. Det er i øvrigt også en sag, jeg selv vil holde i min erindring, når jeg jo forhåbentlig på et tidspunkt får en ny bilateral samtale med min egen kollega, hvor jeg da også tænker, at jeg vil jeg vil spørge ind til en nærmere begrundelse, fordi det også står meget, meget uklart.

Kl. 13:15

Anden næstformand (Jeppe Søe):

Spørgeren.

Kl. 13:15

Trine Pertou Mach (EL):

Ja, der er måske én ting, man yderligere kunne gøre. Man kan tage det op i Ministerkomitéen i OSCE-regi. Er det noget, som ministeren overvejer at gøre?

Kl. 13:15

Anden næstformand (Jeppe Søe):

Ministeren.

Kl. 13:15

Udenrigsministeren (Lars Løkke Rasmussen):

Jeg tror, at det vil være helt oplagt, når det tyrkiske valg er afholdt, i forbindelse med valgobservatørmissionens indberetning at gøre en samlet status på det valg, der så på det tidspunkt har fundet sted i Tyrkiet, og der vil det også være helt relevant at tage det her element op.

Jeg må lidt nedslående sige, at jeg ikke tror, jeg sidder inde med et virkemiddel, der gør, at jeg kan få den tyrkiske beslutning omgjort, således at hr. Søren Søndergaard som ellers planlagt kan afrejse til Tyrkiet i morgen.

Kl. 13:16

Anden næstformand (Jeppe Søe):

Så er det medspørgeren, hr. Søren Søndergaard, Enhedslisten.

Kl. 13:16

Søren Søndergaard (EL):

Tak, og jeg er selvfølgelig glad for, at det her – det havde jeg også forventet i forhold til ministerens tidligere udtalelser på andre områder – bliver kritiseret som et angreb på OSCE.

Men det, der er det interessante, er jo, at Tyrkiet ikke bare forsøger at bestemme over OSCE, men at de også forsøger at bestemme i Danmark. Vi har jo desværre haft en lang række eksempler på, at man har oprettet en stikkerlinje i Danmark, hvor man har opfordret herboende tyrkiske medborgere til at stikke andre danske og udenlandske medborgere, det har også ført til domfældelse i en konkret sag. Vi har eksempler på, at man har lavet en rapport, hvor nogle af os er beskrevet i store detaljer – man kan undre sig over, hvor de oplysninger kommer fra – vi har set danske statsborgere, som er blevet anholdt og tilbageholdt i lange perioder i Tyrkiet, fordi de har udtalt sig om noget i Danmark.

Det vil sige, at Tyrkiets angreb også handler om Danmark, og derfor er mit spørgsmål selvfølgelig: Hvad kan vi gøre for at undgå, at Tyrkiet bruger det her til også at få indflydelse i Danmark?

Kl. 13:17

Anden næstformand (Jeppe Søe):

Ministeren.

Kl. 13:17

Udenrigsministeren (Lars Løkke Rasmussen):

Ja, vi kan gøre det, vi bl.a. har gjort. Hr. Søren Søndergaard refererer også selv til, at der har været domstolsspor i Danmark, som jo i sig selv er et stærkt vidnesbyrd om, at her til lands skal loven respekteres. Så kan vi gøre det, at vi i regi af EU og af Europarådet og andre steder holder rigtig grundigt øje med, hvad der sker, og også i forhold til det, der lå i besvarelsen fra min side af det første spørgsmål, altså det her værdiskred, vi har iagttaget i Tyrkiet over tid. Det kan vi selvfølgelig ikke tolerere, og det skal vi selvfølgelig påtale alle de steder, hvor vi har en mulighed for det.

Og i den her konkrete situation, som helt specifikke handler om hr. Søren Søndergaard, har vi jo altså også direkte påtalt og gjort vores position ganske klar over for den herværende tyrkiske ambassadør.

Kl. 13:18

Anden næstformand (Jeppe Søe):

Medspørgeren.

Kl. 13:18

Søren Søndergaard (EL):

Lad mig så bare til sidst spørge, om det skal forstås på den måde, at udenrigsministeren er enig i, at det, der er sket fra de tyrkiske myndigheders side – hvem der så har taget beslutningen der, ved vi jo ikke – i virkeligheden også er et angreb på det danske Folketing. For det er jo det danske Folketing, som har sammensat en delegation, og som har besluttet, at den her delegation er kvalificeret til at tage af sted. Og der går man altså fra Tyrkiets side ikke bare ind og siger, at man ikke kan lide, hvad OSCE siger, men man går også ind og siger, at man vil bestemme over, hvem det danske Folketing udpeger.

Så er udenrigsministeren enig i, at det altså også har den dimension i sig? Tak.

Kl. 13:18

Anden næstformand (Jeppe Søe):

Ministeren.

Kl. 13:18

Udenrigsministeren (Lars Løkke Rasmussen):

Jeg er fuldstændig enig i, at det er respektløst over for det danske Folketing, og at det jo sådan set er et angreb på den retsorden og den, hvad kan man sige, internationale demokratiske arkitektur, som Tyrkiet for så vidt selv har været med til at bygge op, og som de har tilsluttet sig.

Kl. 13:19

Anden næstformand (Jeppe Søe):

Hovedspørgeren.

Kl. 13:19

Trine Pertou Mach (EL):

Tak. Lad mig, inden tiden løber ud, sige tak til udenrigsministeren for endnu en gang at møde op og også for en egentlig klar tale på det her punkt, altså at det her er et angreb på OSCE og i virkeligheden også på det danske Folketing, og også en anerkendelse af, at der foregår ting fra tyrkisk side, som er med til at underminere demokratiske rettigheder i Danmark for herboende borgere med tyrkisk baggrund. Det er også oplagt – som ministeren har været inde på – at meget af det, vi taler om lige nu og her, kan misbruges og sikkert også bliver det i en tyrkisk indenrigspolitisk valgkamp. Så jeg ser frem til, at vi kan tage dialogen videre på den anden side af den 14. maj.

Kl. 13:20

Anden næstformand (Jeppe Søe):

Ministeren.

Kl. 13:20

Udenrigsministeren (Lars Løkke Rasmussen):

Det vil jeg bare kvittere for. For jeg tror sådan set, at den her antagelse eller hurtige analyse fra spørgerens side har noget for sig. Jeg har også måttet konstatere, at et ellers planlagt møde med min tyrkiske kollega, som skulle have fundet sted her inden valgkampen, først finder sted efter.

Nu må vi håbe det bedste, altså i forhold til rammerne omkring afviklingen af det tyrkiske valg. Jeg synes, spørgetiden her i hvert fald har bidraget til at sende, kan man sige, et dansk signal om vores forventninger til det. Og så må valgobservatørmissionen komme med sin evaluering, og så bliver der, vil jeg tro, helt sikkert afsæt for at fortsætte den her dialog.

Kl. 13:20

Anden næstformand (Jeppe Søe):

Dermed tak til udenrigsministeren.

Det næste spørgsmål er til indenrigs- og sundhedsministeren, og det er fra fru Mette Thiesen fra Dansk Folkeparti.

Kl. 13:21

Spm. nr. S 570

3) Til indenrigs- og sundhedsministeren af:

Mette Thiesen (DF):

Hvad mener ministeren om, at de to fyrede direktører fra Aarhus Universitetshospital, der ifølge en ekstern undersøgelse har medvirket til at begå fejl med fuldt overlæg, som har haft potentielt dødelige konsekvenser for patienter med mave-tarm-kræft, får en fratrædelsesgodtgørelse på 12 måneders løn?

Anden næstformand (Jeppe Søe):

Værsgo.

Kl. 13:21

Mette Thiesen (DF):

Tak. Hvad mener ministeren om, at de to fyrede direktører fra Aarhus Universitetshospital, der ifølge en undersøgelse har medvirket til at begå fejl med fuldt overlæg, som har haft potentielt dødelige konsekvenser for patienter med mave-tarm-kræft, får en fratrædelsesgodtgørelse på 12 måneders løn?

Kl. 13:21

Anden næstformand (Jeppe Søe):

Ministeren.

Kl. 13:21

Indenrigs- og sundhedsministeren (Sophie Løhde):

Tak for spørgsmålet. Sagen fra mave-tarm-kirurgisk afdeling på Aarhus Universitetshospital er en dybt ulykkelig sag. For selvfølgelig skal kræftpatienter i det danske sundhedsvæsen kunne vide sig sikre på, at man får den behandling og vejledning, som man ikke alene har ret til, men også krav på at få. Derfor valgte jeg også at handle hurtigt og resolut som indenrigs- og sundhedsminister, kort efter at afsløringerne kom frem i medierne, ved at iværksætte en genopretningsplan på kræftområdet. Jeg har jo også efterfølgende opfordret Region Midtjylland i, må man sige, meget kraftige vendinger til også at få eksterne øjne på sagen, fordi jeg konstaterede, at der på trods af en række forskellige beretninger eller orienteringer til Folketinget og til mig som minister blev ved med at dukke nye oplysninger frem.

Nu har jeg så selvfølgelig som alle andre også noteret mig konklusionerne i de to uvildige rapporter, som foreløbig er kommet, og som Region Midtjylland har offentliggjort. Og jeg må sige, at rapporterne med al tydelighed understreger, at kræftsagen fra Aarhus Universitetshospital er meget alvorlig. Der bliver bl.a. konkluderet, at der bevidst er begået fejl, som er blevet fastholdt over en længere periode, og det siger sig selv, at det er fuldstændig uacceptabelt.

Det er jo regionerne, der som driftsherrer i vores sygehusvæsen har ansvaret for alle de ansættelsesforhold, der er ude på sygehusene, og herunder også aftaler om eventuelle fratrædelsesgodtgørelser. Jeg kan ikke som minister gå ind i konkrete personalesager eller kommentere på ansættelsesvilkår for ansatte på sygehusene. Men jeg kan til gengæld sige højt og klart, at det, der har min højeste prioritet, jo er, at vi får styr på kræftområdet, og dermed også vigtigheden af, at vi nu får implementeret den genopretningsplan, som jeg har iværksat, så vi sikrer, at vi får rettet op på Aarhus Universitetshospital, og at vi også samtidig sikrer, at måtte der være noget, der forekommer tilsvarende andre steder på andre afdelinger rundtom i Danmark, får vi det resolut frem i lyset og får sat ind med henblik på at få rettet op, så vi også kan få genskabt tilliden til kræftområdet.

Kl. 13:23

Anden næstformand (Jeppe Søe):

Spørgeren.

Kl. 13:23

Mette Thiesen (DF):

Tusind tak. Ja, og jeg synes også, ministeren har handlet – som ministeren også selv siger – meget resolut og benhårdt, og det skal ministeren også have tak for. Det synes jeg kun sømmer sig. Jeg synes, det er rigtig rart, at der blev handlet meget, meget resolut.

Jeg kunne egentlig bare godt tænke mig at fortsætte lidt i det her spor, for jeg tror, der sidder rigtig, rigtig mange danskere rundtomkring og tænker: Hvorfor skal to mennesker, som bevidst – bevidst – har sat andre menneskers liv på spil, have mange millioner kroner udbetalt? Burde der ikke være en eller anden form for nødbremse, når man så groft fraviger helt gængse, fuldstændig almindelige regler for pli, ordentlighed og medmenneskelighed, som de har gjort? Skulle der så ikke være en eller anden nødbremse, der siger: Nej, det der med fratrædelsesgodtgørelse gælder ikke for dig, makker.

Kl. 13:24

Anden næstformand (Jeppe Søe):

Ministeren.

Kl. 13:24

Indenrigs- og sundhedsministeren (Sophie Løhde):

Selvfølgelig sidder der rigtig mange danskere og gør sig den tanke, havde jeg nær sagt. Alt andet ville være underligt. Derfor kan jeg også godt forstå alle dem, som måtte undre sig over, at hospitalsdirektører, som er blevet fyret, fordi loven er blevet brudt, får en efterfølgende fratrædelsesgodtgørelse på flere millioner kroner. Det gælder jo ikke mindst dem, der må undre sig – de patienter, som det her er gået ud over, hvoraf nogle betaler den ultimative og højeste pris, og deres pårørende – i forhold til at de har ventet for længe på behandling, som de havde krav på, og hvis liv måske ikke længere kunne reddes. Men som jeg var inde på i min indledende besvarelse: Vi har jo en arbejdsdeling, hvor det i det her tilfælde er Region Midtjylland, der er arbejdsgiver, og dermed også Region Midtjylland, der har indgået en ansættelseskontrakt og en fratrædelsesaftale med de pågældende medarbejdere.

Kl. 13:25

Anden næstformand (Jeppe Søe):

Spørgeren.

Kl. 13:25

Mette Thiesen (DF):

Den del hørte jeg også godt. Jeg tænkte bare, at man kan sige, at der er flere forskellige ting i det. En ting er, at man selvfølgelig kunne rette henvendelse og generelt minde regionerne om, at man måske skulle kigge på det. Det gælder sådan set også kommunerne; dér er der også nogle kommunalchefer osv., der har haft nogle fede fratrædelsesordninger, selv om de har været helt uduelige til deres arbejde. Men kunne man ikke forestille sig, at man lavede et eller andet, hvor man sagde, at hvis man indgår sådan en kontrakt og der bliver begået groft svigt af det ansvar, man har, så skal der selvfølgelig ikke være den her fratrædelsesordning? Kunne man ikke forestille sig det?

Kl. 13:26

Anden næstformand (Jeppe Søe):

Ministeren.

Kl. 13:26

Indenrigs- og sundhedsministeren (Sophie Løhde):

Det er jo enhver arbejdsgivers opgave og ansvar at være sikker på, hvad det er for nogle ansættelseskontrakter, herunder også fratrædelsesgodtgørelser, som man indgår. Det gælder ude i kommunerne, det gælder ude i regionerne, der har ansvaret for sygehusene, og det gælder i staten i forhold til det arbejdsgiveransvar, som er bestemt fra vores side. Det er jo den enkelte region og i det her specifikke tilfælde Region Midtjylland, der har lavet nogle kontrakter. Dem kan jeg jo ikke gå nærmere ind i, fordi det er regionen, der er arbejdsgiver, men jeg vil da klart opfordre regionerne og jo ikke mindst Region Midtjylland til at overveje, om det her ikke giver anledning til en eller anden form for refleksion i forhold til fremtidige kontrakter.

Kl. 13:26

Anden næstformand (Jeppe Søe):

Tak. Spørgeren.

Kl. 13:27

Mette Thiesen (DF):

Tusind tak for det. Det, som ministeren siger, synes jeg er en rigtig, rigtig god idé, altså at man netop skal opfordre regionerne til det her. For der sidder altså nogle mennesker her, som højst sandsynligt – nogle af dem i hvert fald – kommer til at miste deres liv, på grund af at der er nogle mennesker, der har været så kolde og kyniske i det her. Så tak for det. Er der noget, vi herinde fra Christiansborg kan lave i forhold til at sige, at hvis der bliver indgået noget ude kommunalt eller regionalt osv., så skal der være den her mulighed for en håndbremse, sådan at de har noget herindefra at støtte sig til? Eller mener ministeren, at det udelukkende skal ligge ude hos kommunerne eller regionerne?

Kl. 13:27

Anden næstformand (Jeppe Søe):

Ministeren.

Kl. 13:27

Indenrigs- og sundhedsministeren (Sophie Løhde):

Nu kommer vi vist lidt ud over det ansvar, jeg har som indenrigs- og sundhedsminister. Men altså, vi har jo dels de ansættelsesretlige vilkår og de gældende regler i relation til overenskomsterne, som bliver lavet i forbindelse med overenskomstforhandlingerne, og der har vi jo på det offentlige område en arbejdsdeling, hvor kommunerne, regionerne og staten er tre forskellige arbejdsgivere, som i øvrigt også forhandler overenskomster selvstændigt. Men hele den her sag kan jeg jo godt forstå giver anledning til en dyb provokation og frustration blandt en hel masse mennesker, fordi det forekommer dybt uretfærdigt, at man på den ene side kan se, at mennesker bliver behandlet på en sådan måde, og man på den anden side ser sådan nogle store checks.

Kl. 13:28

Anden næstformand (Jeppe Søe):

Tak.

Vi går til næste spørgsmål, som er til samme minister, men af en anden spørger, og det er hr. Jens Henrik Thulesen Dahl fra Danmarksdemokraterne.

Kl. 13:28

Spm. nr. S 577

4) Til indenrigs- og sundhedsministeren af:

Jens Henrik Thulesen Dahl (DD):

Mener ministeren, at det er fair, at nogle børn og unge fremover skal køre mere end 100 km for at få akut hjælp i psykiatrien i Region Syddanmark, når den døgnbemandede akutmodtagelse og sengepladserne i Børne- og Ungdomspsykiatrien i Esbjerg lukker til september i år, og hvordan hænger det sammen med regeringens planer om at sikre et historisk løft af psykiatrien?

Skriftlig begrundelse

Der henvises til artiklen »Syddanmark lukker psykiatrisk afdeling: Nu skal børn og unge til Odense, hvis de får angstanfald om natten« af 24. april 2023 på DR’s hjemmeside. 

Anden næstformand (Jeppe Søe):

Jeg kommer til at være lidt hård med hensyn til tiden, for ellers kommer hele dagen til at gå her. Vi skal tænke på dem, der skal sidde her til sidst.

Værsgo for oplæsning af spørgsmålet.

Kl. 13:28

Jens Henrik Thulesen Dahl (DD):

Tak. Det er også i orden, formand.

Mener ministeren, at det er fair, at nogle børn og unge fremover skal køre mere end 100 km for at få akut hjælp i psykiatrien i Region Syddanmark, når den døgnbemandede akutmodtagelse og sengepladserne i Børne- og Ungdomspsykiatrien i Esbjerg lukker til september i år, og hvordan hænger det sammen med regeringens planer om at sikre et historisk løft af psykiatrien?

Kl. 13:29

Anden næstformand (Jeppe Søe):

Ministeren.

Kl. 13:29

Indenrigs- og sundhedsministeren (Sophie Løhde):

Alle børn og unge skal naturligvis have den hjælp og behandling, som de har brug for, uanset hvor i landet de bor og hvad tid på døgnet behovet opstår. Det forventer jeg naturligvis også at regionerne er opmærksomme på i forbindelse med deres ansvar for at tilrettelægge den konkrete kapacitet i psykiatrien.

Jeg har noteret mig, at Region Syddanmark har meldt ud, at den nye organisering sker for at gøre området mere robust og for at kunne nedbringe ventetiden på udredning og behandling. Ifølge regionen har omorganiseringen også betydet, at hele forebyggelses- og opfølgningsindsatsen nu bliver styrket, og at børne- og ungdomspsykiatrien samlet får tilført yderligere 12,4 mio. kr. Dermed har jeg jo også en klar forventning om, at regionen har taget de forskellige konsekvenser med i overvejelserne i forbindelse med den nye organisering.

Der skal ikke herske nogen tvivl om, at vi fra regeringens side har et tårnhøjt ambitionsniveau for psykiatrien, og det er også baggrunden for, at vi har sagt klart og tydeligt, at vi er parat til at tilføre de fornødne midler, til at vi kan komme i mål med en 10-årsplan for psykiatrien. Dermed er der også tale om et markant løft af psykiatrien, hvor vi jo nu her senest med finanslovsaftalen, som forhåbentlig bliver stemt hjem her i Folketinget i løbet af ganske kort tid, samtidig forøger mængden af penge, der er afsat til denne her og nu-kapacitetspakke til den regionale psykiatri, med ekstra 40 mio. kr. i år, så der samlet set prioriteres 117,2 mio. kr. i 2023. Men det generelle behov for investering i psykiatrien skal jo også danne grundlag for, at vi på sigt gradvis kan få øget kapaciteten, både når det gælder behovet for flere sengepladser, men jo også når vi snakker hele den opsøgende indsats, den forebyggende indsats, i forhold til at sikre, at vi kan hjælpe mennesker på et tidligere tidspunkt.

Kl. 13:31

Anden næstformand (Jeppe Søe):

Spørgeren.

Kl. 13:31

Jens Henrik Thulesen Dahl (DD):

Tak for det. Jeg ved ikke, hvor meget svar jeg egentlig fik på selve spørgsmålet, for det, jeg egentlig spørger ind til, er, at når man nu lukker den psykiatriske afdeling i Esbjerg, handler det jo bl.a. om, at det er svært at få personale nok. Så har jeg forstået det sådan, at man havde en forestilling om, at noget af det personale, der faktisk bor i Esbjerg og var ansat dér, skulle flytte med. Det ser ikke ud til at ske, så man får nok et yderligere problem. Og man ved, at der også i psykiatrien i Svendborg er besparelser. På psykiatrien i Svendborg havde man et overforbrug sidste år på ca. 14 mio. kr. Der har ledelsen fået at vide, at det skal løbes ind i år, og det betyder, at man rent faktisk fyrer personale i Svendborg.

Derfor vil jeg egentlig gerne bede ministeren om at forholde sig til, hvornår vi kommer i gang med det her løft af psykiatrien. Hvornår er det, vi sikrer, at vi i hvert fald bruger de ressourcer, der er? Altså, hvis man har personale, som man kan afskedige på afdelinger, hvor vi jo samtidig godt ved belastningen er enormt stor, men der faktisk mangler midler, synes jeg, der er akut brug for, at ministeren forholder sig til de ekstra midler, som regeringen vil give til psykiatrien og bruge på psykiatrien. Hvornår har vi dem til rådighed? Hvornår kan de komme ud og rent faktisk være med til at løse de her problemer?

Kl. 13:32

Anden næstformand (Jeppe Søe):

Ministeren.

Kl. 13:32

Indenrigs- og sundhedsministeren (Sophie Løhde):

Jeg må fastholde, at det her er en beslutning, der er truffet af politikerne i Region Syddanmark, for hvem jeg også tror det her har været en svær beslutning at træffe. Det tror jeg også man skal være ærlig at sige. Som jeg forstår det, er baggrunden bl.a., at de har haft problemer med at skaffe speciallæger nok til at kunne holde en tilstrækkelig høj kvalitet på området. Det er bl.a. i det lys, man har måttet træffe den her beslutning, om hvilken det for en god ordens skyld også skal nævnes, at man fra regionens side har besluttet, at man i forbindelse med den længere afstand også vil tilbyde hjælp til transport.

Kl. 13:33

Anden næstformand (Jeppe Søe):

Spørgeren.

Kl. 13:33

Jens Henrik Thulesen Dahl (DD):

Jeg er med på, at vi jo netop har udfordringer derude, både i forhold til at have ressourcer nok og ikke mindst i forhold til at have f.eks. speciallæger. Det er jo derfor, jeg mener – og håber – at regeringen faktisk i sit regeringsgrundlag siger, at vi skal tage fat i det her. Vi skal afsætte midler til det, og vi skal også sørge for, at vi kapacitetsopbygger, så der rent faktisk kommer til at ske noget. Derfor vil jeg egentlig bare igen høre ministeren om, hvornår vi kan komme i gang med det arbejde, og hvornår vi kan vide, om der er ressourcer til rådighed, så vi rent faktisk kan få noget til at ske.

Kl. 13:33

Anden næstformand (Jeppe Søe):

Ministeren.

Kl. 13:33

Indenrigs- og sundhedsministeren (Sophie Løhde):

Ja, hvornår kan vi komme i gang? Vi er i gang, og hvis ellers ordføreren og ordførerens parti trykker på den grønne knap i forbindelse med vedtagelsen af regeringens finanslovsforslag for 2023, så sikrer man også, at vi kan komme endnu hurtigere i gang, for vi afsætter og sikrer jo – foruden det løft af psykiatrien, som vi aftalte før folketingsvalget, for 2023 og 2024 – samtidig med finanslovsforslaget, at der nu kommer yderligere penge til psykiatrien, bl.a. en forøgelse i forhold til en her og nu-kapacitetspakke. Så jeg kan kun opfordre til, hvis man gerne vil være med til, at vi kommer hurtigere i gang – at man trykker på den grønne knap, når vi stemmer om regeringens finanslovsforslag, for det vil betyde flere penge til psykiatrien.

Kl. 13:34

Anden næstformand (Jeppe Søe):

Spørgeren.

Kl. 13:34

Jens Henrik Thulesen Dahl (DD):

Jamen vi mener jo helt grundlæggende, at vi skal have en finanslov – også for i år – og derfor kommer vi også til at stemme for finanslovsforslaget, når vi skal stemme om det. Men det, jeg egentlig gerne ville høre om, og vi diskuterede det jo også på samrådet i går, er jo, at ministeren og regeringen har planer om, at vi skal sætte mange flere midler af til psykiatrien. Ministeren nævnte i går, der var en plan på vej for de næste 5-10 år fra regeringens side, og derfor efterlyser jeg egentlig bare, hvornår vi får den plan. Hvornår kan vi se det langsigtede perspektiv i det her, så vi faktisk kan komme i gang med at planlægge, hvordan vi skal bruge de ressourcer?

Kl. 13:35

Anden næstformand (Jeppe Søe):

Ministeren.

Kl. 13:35

Indenrigs- og sundhedsministeren (Sophie Løhde):

Vi skal jo både sikre, at vi på den korte bane kommer i gang med alle de initiativer, vi har besluttet, og som også skal implementeres ude den virkelige verden, for ellers begår vi den fejltagelse, som rigtig mange politikere gør, nemlig at vi er optaget af at lave fine aftaler på et fint stykke papir, og så iler vi videre; men det gør ikke en forskel for patienterne og de pårørende. Det skal ud, og det skal virke i praksis. Og så skal vi også have det lange lys på i forhold til de langsigtede investeringer, som psykiatrien har behov for, og hvor den her regering står på mål for, at psykiatrien skal have et markant løft. Det er noget af det, vi også starter på i forbindelse med vores drøftelser på fredag blandt de politiske partier, som jeg har inviteret hele Folketinget over til.

Kl. 13:35

Anden næstformand (Jeppe Søe):

Og dermed tak til indenrigs- og sundhedsministeren og også til spørgeren. Jeg beklager den hårde tone – jeg er faktisk slet ikke så slem i virkeligheden.

Næste spørgsmål er til kulturministeren – velkommen til – og det er fra en ny spørger, fru Marlene Harpsøe fra Danmarksdemokraterne.

Kl. 13:35

Spm. nr. S 573

5) Til kulturministeren af:

Marlene Harpsøe (DD):

Anerkender ministeren, at den enorme bureaukratiske byrde, som vi pålægger de frivillige i foreningslivet, mindsker incitamentet til at engagere sig i foreningslivet?

Anden næstformand (Jeppe Søe):

Værsgo.

Kl. 13:35

Marlene Harpsøe (DD):

Mange tak. Spørgsmålet lyder: Anerkender ministeren, at den enorme bureaukratiske byrde, som vi pålægger de frivillige i foreningslivet, mindsker incitamentet til at engagere sig i foreningslivet?

Kl. 13:36

Anden næstformand (Jeppe Søe):

Ministeren.

Kl. 13:36

Kulturministeren (Jakob Engel-Schmidt):

Tak for det, og tak til fru Marlene Harpsøe for at stille spørgsmålet. Jeg anerkender en til en både præmissen for spørgsmålet og konklusionen, der følger med. Det bureaukratiske bøvl, de benspænd, lovgivningen og implementeringen af EU-lovgivningen har lagt ned over et land som Danmark, der består af foreninger, mennesker, der engagerer sig frivilligt, er et problem, og det kan i værste tilfælde være med til at sikre det modsatte af det, vi gerne vil, nemlig at folk ikke engagerer sig. Hvis der er bøvl med at oprette en bankkonto, fordi man skal underskrive for mange hvidvaskerklæringer, når man vil omdanne cigarkassen til en foreningskonto, der virker bedre, eller hvis man oplever, at GDPR-reglerne simpelt hen suger al livslyst, incitament og frivilligt engagement ud af arbejdet, har vi opnået det stikmodsatte af det, vi ønskede. Det er også derfor, vi i regeringsgrundlaget meget nøje har skrevet, at den her regering sammen med Folketingets partier vil gøre sit bedste for at gøre det nemmere for de frivillige og for foreningslivet.

På den mere positive side kan jeg konstatere, at mange danskere forlod foreningerne under corona. Rigtig mange er heldigvis kommet tilbage, men som spørgeren er inde på, har vi en udfordring på det område, der handler om engagement for de frivillige. Jeg har sat mig i spidsen for et arbejde på tværs af regeringen med at identificere, hvor vi kan sætte ind, og det arbejde begynder at bære frugt, men regeringen er langtfra perfekt, og det er jeg heller ikke, hverken som menneske eller politiker, og derfor er gode forslag fra andre partier meget velkomne. Jeg vil arbejde med alle de perspektiver og vinkler for at forbedre forholdene for de frivillige, som ordføreren kan komme på.

Kl. 13:37

Anden næstformand (Jeppe Søe):

Spørgeren.

Kl. 13:37

Marlene Harpsøe (DD):

Først vil jeg sige tak til ministeren for et så positivt svar. Jeg kan høre, at kulturministeren ligesom Danmarksdemokraterne er meget optaget af de frivillige foreninger og deres forhold, for som ministeren også er inde på, dræner det virkelig al energi ud af foreningerne og det frivillige, når der er så meget bureaukratisk bøvl, som skaber benspænd for rent faktisk at kunne gøre det, som de har lyst til. Det er f.eks. at spille fodbold eller have en syklub, læseklub, gåklub, og hvad ved jeg. Og det er så vigtigt, at vi sikrer, at de har nogle ordentlige forhold. Så først og fremmest tak for den håndsrækning i forhold til at sige, at ministeren allerede har startet et arbejde med at indhente gode forslag, men også at man på tværs af regeringen vil gøre noget på det her område.

Mit uddybende spørgsmål handler bl.a. om det her med »på tværs af regeringen«. Regeringen består jo af tre partier, så er det på tværs af regeringspartierne, eller er det på tværs af ministerier, som kulturministeren lægger op til her? Grunden til, at jeg spørger, er også, at der er en række frivillige foreninger, bl.a. på Socialministeriets område, hvor frivillige foreninger her gør et rigtig godt stykke socialt arbejde, men oplever i den grad benspænd, bl.a. i forhold til at søge puljer, altså sikre, at der er en økonomi omkring det, så de kan hjælpe hjemløse, unge i mistrivsel osv. Så er det et tværministerielt samarbejde eller arbejdsgruppe, eller er det kun på tværs af partierne i regeringen?

Kl. 13:39

Anden næstformand (Jeppe Søe):

Ministeren.

Kl. 13:39

Kulturministeren (Jakob Engel-Schmidt):

Det er et godt spørgsmål, og jeg kan forhåbentlig glæde ordføreren med at svare, at det både er på tværs af regeringspartierne, men fremfor alt også på tværs af de ministerier, der har berøringsflader ud mod frivillige foreninger og ngo-miljøet. Sammen med regeringen indgik Danmarksdemokraterne jo en aftale for nylig om inflationshjælp. Her var der to puljer under Socialministeriet, for at blive helt konkret: Der var en pulje til de mennesker, der er allermest udsatte på 30 mio. kr., og så var der en pulje til ngo'er, der arbejder med udsatte børn og børn af familier uden stort økonomisk råderum, på 100 mio. kr. Jeg vil være lige så ked af det, som ordføreren tilsyneladende er, og som jeg er sikker på ordføreren er, hvis det er vanskeligt at omsætte de penge til det gode arbejde, vi afsatte dem til. I sidste periode kortlagde Kulturministeriet sammen med DGI, DIF, Dansk Firmaidræt og Dansk Ungdoms Fællesråd og Dansk Folkeoplysnings Samråd, hvordan frivillige er ved at drukne i bureaukratiske byrder, og det er det arbejde, vi forsøger at bringe videre og gøre løsningsorienteret.

Kl. 13:40

Anden næstformand (Jeppe Søe):

Spørgeren.

Kl. 13:40

Marlene Harpsøe (DD):

Så det, jeg hører ministeren sige, er, at det rent faktisk er tværministerielt, man ser på det her. Det er rigtig, rigtig vigtigt, også på baggrund af at vi jo har et velfærdssamfund, som er under pres. Der kan de her frivillige foreninger en hel masse, som staten, kommunerne, regionerne ikke kan, og derfor er det så vigtigt at have et særligt øje for netop dem.

Derfor vil jeg høre ministeren, om han har en eller anden deadline for, hvornår han vil komme med et katalog over forslag, som vi kan implementere.

Kl. 13:40

Anden næstformand (Jeppe Søe):

Ministeren.

Kl. 13:40

Kulturministeren (Jakob Engel-Schmidt):

Jeg har den klare forventning, at det kortlægningsarbejde, vi er i gang med på tværs af regeringen, munder ud i konkrete initiativer i det kalenderår, vi er inde i. Men jeg vil så også sige, at jeg hellere vil stå i spidsen for en række initiativer, der virker, end jeg vil stå i spidsen for initiativer, der ser flotte ud på papiret. Jeg vil gerne invitere spørgeren over i Kulturministeriet, eventuelt sammen med Danmarksdemokraternes ordfører, som jeg har et fremragende samarbejde med, hvor vi kan drøfte yderligere tiltag.

Konkret berører det jo nogle af de regler, der ligger på Erhvervsministeriets område, i forhold til bankkonti, og hvordan de kontrolleres. Er der en basismodel, man kan arbejde med? Det er en mulighed. Der er GDPR-reglerne, der ligger i Justitsministeriet, og så er der en række regler under folkeoplysningsloven, som ligger under Kulturministeriet. Der er jo et batteri af regler på det område, vi kigger på.

Kl. 13:41

Anden næstformand (Jeppe Søe):

Præcis. Spørgeren.

Kl. 13:41

Marlene Harpsøe (DD):

Tak til ministeren for svaret. Og både jeg og kulturordføreren for Danmarksdemokraterne tager også meget velvilligt imod den invitation til at komme over i Kulturministeriet, så længe man også sikrer, at det samarbejde her er tværministerielt. Jeg har oplevet for nylig at sidde til et møde med en hjemløseorganisation, som rev sig i håret over, at der simpelt hen er så meget bøv, og man vil bare gerne hjælpe de hjemløse frem for at sidde og bruge tid på ansøgninger og andet bureaukratisk bøvl.

Så tak for den opfordring. Og jeg ser meget frem til, at vi kan fortsætte dialogen uden for Folketingssalen.

Kl. 13:42

Anden næstformand (Jeppe Søe):

Ministeren.

Kl. 13:42

Kulturministeren (Jakob Engel-Schmidt):

Det skærer jo en i hjertet, når mennesker, der arbejder for at forbedre forholdene for nogle af dem, der har det allersværest i vores samfund, møder systemets modstand, bureaukratisk modstand og bøvl. Det er også irriterende, når mere ressourcestærke mennesker oplever det samme. Selv var jeg medstifter af Sluseholmens vandsportslav, fordi jeg godt kunne tænke mig at lære at stå på paddleboard her for nogle år tilbage, og det tog jo oceaner af tid at få lov at indbetale 500 kr. for alle beboerne på en bankkonto, fordi Nykredit eller den bank, vi skulle oprette kontoen hos, lige skulle kontrollere fra Herodes til Pilatus.

Så ikke alene har ordføreren min fulde opbakning, jeg har også sat mig i spidsen for arbejdet, og kan det munde ud i et bredere samarbejde med Folketingets partier, så tror jeg kun, at det styrker indsatsen. Så tak for debatten.

Kl. 13:42

Anden næstformand (Jeppe Søe):

Dermed tak til kulturministeren og til spørgeren.

Det næste spørgsmål er til børne- og undervisningsministeren, og det er stillet af fru Karina Adsbøl fra Danmarksdemokraterne.

Kl. 13:43

Spm. nr. S 574

6) Til børne- og undervisningsministeren af:

Karina Adsbøl (DD):

Hvad er ministerens holdning til, at Efterskoleforeningen påpeger, at Reformkommissionens forslag om at afskaffe 10. klasse på efterskoler og erstatte det med en mulighed for et såkaldt ungdomsår vil frarøve mange unge deres efterskoleophold og lukke efterskoler over hele landet?

Skriftlig begrundelse

Der henvises til nyheden »Nej til afskaffelse af 10. klasse« på Efterskolerne.dk den 3. maj 2023.

Anden næstformand (Jeppe Søe):

Værsgo.

Kl. 13:43

Karina Adsbøl (DD):

Tak. Hvad er ministerens holdning til, at Efterskoleforeningen påpeger, at Reformkommissionens forslag om at afskaffe 10. klasse på efterskoler og erstatte det med en mulighed for et såkaldt ungdomsår vil frarøve mange unge deres efterskoleophold og lukke efterskoler over hele landet?

Kl. 13:43

Anden næstformand (Jeppe Søe):

Ministeren.

Kl. 13:43

Børne- og undervisningsministeren (Mattias Tesfaye):

Først og fremmest vil jeg sige tak til Danmarksdemokraterne for at stille spørgsmålet og rejse en vigtig diskussion. Vi ser kommissionens anbefalinger som nogle visionære tanker og et nyttigt redskab i det videre reformarbejde på undervisningsområdet. Vi har også noteret os, at kommissionen anerkender den store og vigtige rolle, som efterskolerne spiller, og jeg er meget enig med kommissionen i, at netop efterskolerne spiller en meget værdifuld rolle i vores samfund.

Det er vigtigt for os i regeringen, at unge fortsat skal have mulighed for at komme på efterskole. Det er derfor ikke et problem, at unge tager på efterskole efter 9. klasse. Det skal også være muligt i fremtiden, ikke bare som en juridisk mulighed, men også økonomisk tilgængeligt for familier med almindelige indtægter. Men jeg vil også tilføje, at jeg synes, det er en udfordring, at elevsammensætningen ikke afspejler befolkningen. Flere børn fra familier med små indkomster burde få muligheden for at komme af sted.

Vi har ikke lagt os endeligt fast på nogen bestemt løsning, men vi vil læse kommissionens anbefalinger nøje og drøfte de forskellige forslag, også med efterskolerne selv.

Kl. 13:44

Anden næstformand (Jeppe Søe):

Spørgeren.

Kl. 13:44

Karina Adsbøl (DD):

Tak. Men jeg er jo rigtig interesseret i, hvad regeringens holdning er til det her. Med Reformkommissionens forslag reduceres det offentlige tilskud til 10. klasse på efterskolerne, og ministeren har jo selv udtalt, at man frygter, at Reformkommissionens forslag vil føre til, at færre unge kommer på efterskole, fordi det bliver økonomisk urealistisk for mange, hvis forslaget implementeres en til en, og at det ikke er ministerens ønske. Så vil ministeren garantere, at et nyt praktisk 2-årigt alternativ til gymnasiet, altså hpx'en, som ministeren har talt varmt om, ikke skal finansieres af besparelser på 10. klasse på efterskolerne og dermed besparelser på et tilbud, som rigtig mange unge og deres familier er glade for i dag? Kan ministeren bekræfte over for efterskolerne, at regeringen ikke vil lave besparelser på det her område?

Kl. 13:45

Anden næstformand (Jeppe Søe):

Ministeren.

Kl. 13:45

Børne- og undervisningsministeren (Mattias Tesfaye):

Regeringen har ikke engang forholdt sig til, om vi skal lave en ny praktisk ungdomsuddannelse, som kommissionen kalder hpx, og derfor er det nok også lidt for tidligt at forholde sig til, hvordan det skal finansieres. Men det, jeg i hvert fald kan sige, er, at vi ikke har nogen ønsker om, at der skal spares penge på efterskolerne, men vi har et ønske om, at elevsammensætningen skal være mere, så den ligner den i resten af befolkningen.

Hvis man gennemfører det, kommissionen har lagt frem, tror jeg, at det vil betyde, at mange unge ikke kommer på efterskole. Nogle ville måske tage det i 9. klasse i stedet for i 10. klasse, men jeg tror faktisk, at rigtig mange slet ikke ville komme af sted. Og derfor kommer vi heller ikke til en til en at gennemføre det, kommissionen har lagt frem.

Kl. 13:46

Anden næstformand (Jeppe Søe):

Spørgeren.

Kl. 13:46

Karina Adsbøl (DD):

Det er jeg utrolig glad for at høre, netop også fordi 10. klasse på efterskole er utrolig vigtigt, og det er også der, tror jeg, at mange unge er klar til at tage på efterskole. Altså, med hensyn til 8. klasse og 9. klasse vil jeg sige, at 8. klasse måske godt kan være lidt for tidligt for nogle, men i 10. klasse tror jeg at flere også er klar til at komme hjemmefra og blive selvstændige på den måde, som man jo også lærer at være på en efterskole.

Så skal jeg forstå ministerens besvarelse sådan, at der ikke kommer til at ske besparelser på efterskolerne?

Kl. 13:46

Anden næstformand (Jeppe Søe):

Ministeren.

Kl. 13:46

Børne- og undervisningsministeren (Mattias Tesfaye):

Jamen jeg har været meget omhyggelig med at sige, at selv om jeg ikke synes, at kommissionens forslag er noget, man bare kan lægge i Folketingssalen og stemme ja til, fordi det ville få den konsekvens, at masser af unge ikke kom på efterskole, hvilket er min vurdering, så betyder det ikke, at der ikke kan ændres et komma i lovgivningen. Altså, selve tilskudsmodellen kunne man måske godt justere, sådan at flere børn fra familier med små indkomster fik mulighed for at komme på efterskole, ligesom jeg tror, at en del af de unge, der hverken er i uddannelse eller i arbejde, de ca. 42.000 unge, ville have gavn af et ophold på en efterskole. Måske er der faktisk også mange af dem, der er på en efterskole, der ville have gavn af at lære nogle af de unge at kende. Det ville være almen dannelse.

Kl. 13:47

Anden næstformand (Jeppe Søe):

Spørgeren.

Kl. 13:47

Karina Adsbøl (DD):

Måske ministeren kan komme det lidt nærmere, i forhold til hvornår regeringen har taget stilling til Reformkommissionens anbefalinger. Der er jo rigtig mange anbefalinger, og der er faktisk også nogle gode anbefalinger. Nu fremhæver jeg så bare lige et af forslagene, som jeg er bekymret for, netop fordi jeg er bekymret for efterskolerne, og fordi jeg specielt er bekymret for efterskolerne i landdistrikterne, for de spiller en utrolig vigtig rolle.

Så jeg er glad for, at ministeren bekræfter over for mig i dag, at der ikke kommer til at ske besparelser på efterskoler, og at man ikke gennemfører det her en til en.

Kl. 13:47

Anden næstformand (Jeppe Søe):

Ministeren.

Kl. 13:47

Børne- og undervisningsministeren (Mattias Tesfaye):

Nu spørger fru Karina Adsbøl, hvornår regeringen har taget stilling. Jeg tror, at noget af det lettest tilgængelige i det meget omfattende katalog, der er blevet lagt frem i sidste uge, er de forslag, der er på folkeskoleområdet, bl.a. omkring erhvervspraktik, muligheden for at gå delvis i skole de sidste år og delvis være på en arbejdsplads eller på en teknisk skole og en række andre forslag. Det håber jeg vi kan komme til at diskutere med hinanden i Folketinget og i offentligheden inden jul. Det er min ambition, og det vil nok være noget af det første, vi vil komme til at tage fat på.

Kl. 13:48

Anden næstformand (Jeppe Søe):

Dermed siger vi tak til børne- og undervisningsministeren og også til spørgeren.

Næste spørgsmål er til skatteministeren stillet af hr. Kim Edberg Andersen fra Nye Borgerlige.

Kl. 13:48

Spm. nr. S 576

7) Til skatteministeren af:

Kim Edberg Andersen (NB):

Mener ministeren, det er rimeligt, at Spillemyndigheden politianmelder bankohaller for at spille for meget banko?

Anden næstformand (Jeppe Søe):

Værsgo.

Kl. 13:48

Kim Edberg Andersen (NB):

Tak til ministeren for at være kommet i salen. Jeg skal gøre det kort, i hvert fald til at starte med: Mener ministeren, det er rimeligt, at Spillemyndigheden politianmelder bankohaller for at spille for meget banko?

Kl. 13:48

Anden næstformand (Jeppe Søe):

Ministeren.

Kl. 13:48

Skatteministeren (Jeppe Bruus):

Tak for spørgsmålet, som jo berører et emne, som faktisk fylder meget og har gjort det meget i pressen den seneste tid, men også rigtig meget udeomkring. Det er jo ikke kun et spørgsmål, men faktisk to spørgsmål om banko, jeg skal besvare i dag. Først og fremmest vil jeg bare gerne slå fast og svare helt præcist: Nej, man skal ikke politianmeldes for at spille for meget banko. Altså, jeg elsker banko, og folk skal spille al det banko, de har lyst til. Jeg tror nu heller ikke, at det er det, der i virkeligheden bliver spurgt til.

Jeg har to formål i den her forbindelse. Det første er, at alle de foreninger, der spiller banko og arrangerer banko som social aktivitet, og som i øvrigt samler ind til gode formål, skal kunne gøre det under klare regler. Det andet er, at hvis man driver en kommerciel forretning, som alene er en forretning, så skal man betale en afgift. Spørgsmålet om, hvorvidt Spillemyndighedens politianmeldelse er rimelig eller ej, kan jeg naturligvis ikke kommentere på, hvad angår de konkrete sager. Det følger jo sådan set også direkte af loven, at det kan og skal jeg ikke som minister.

De nuværende regler er, som de er, indtil vi får vedtaget nogle andre. Det, der optager mig, og det, jeg kan og vil blande mig i, er netop, at vi sammen finder en god fremtidig model, så afholdelse af banko inden for nogle regler og rammer gøres enkelt. Jeg ser også meget gerne, at vi fjerner noget af det besvær og bøvl, der også er i dag i forhold til at arrangere bankospil. Jeg vil gerne finde en god model, der kan sikre, at man fortsat kan spille alt det banko, man gerne vil, samtidig med at overskuddet går til velgørende formål, og jeg er helt åben over for at se på forskellige løsninger.

Det var sådan, at da jeg blev minister tilbage i februar sidste år, havde hele Folketinget sammen med min forgænger indgået en fælles aftale, som alle mente var en god aftale, og jeg fik at vide, at den skulle jeg skynde mig at lancere, og så ville alt blive godt. Da jeg så gjorde det, udløste det masser af kritik, og derfor samlede jeg Folketinget og sagde: Okay, så lad os prøve at starte en gang til. Det arbejder jeg så på, og jeg glæder mig til at drøfte det med Folketinget.

Kl. 13:51

Anden næstformand (Jeppe Søe):

Spørgeren.

Kl. 13:51

Kim Edberg Andersen (NB):

Ministeren ret i, at det er ud fra en forbavselse for mig i forhold til det, vi ser i medierne nu, også uden at gå ind i de enkelte sager. Hvis man refererer fra den dom, der er kommet nu her, er det jo dybest set nogle, som i hvert fald påstandsmæssigt mener, at de har doneret til en børneafdeling på Rigshospitalet, og det mener jeg er temmelig almennyttigt. Det mener jeg faktisk det er. Ministeren var, som ministeren også selv sagde, jo også i 2022 ude at forholde sig til lignende sager, og hvor ministeren indkaldte til bankomøder, tror jeg det hed. Og tilsyneladende er det en problemstilling, som så har stået på i hvert fald siden 2022, og der er ikke kommet en løsning endnu. Jeg har også noteret med glæde, at ministeren reagerede hurtigt den her gang.

Banko er jo – i hvert fald der, hvor jeg kommer fra – noget, hvor der bliver løftet et rigtig, rigtig stort civilt borgerligt ansvar af de her bankoforeninger, og der er nogle sportsforeninger, der nyder godt af det, og vi har en masse ældre mennesker, der faktisk har brug for de her bankospil, fordi det for mange af dem er det eneste tidspunkt, hvor de kommer ud og møder mennesker. Derfor smerter det mig faktisk rigtig meget, og jeg føler, at staten har travlt med at komme efter den lille, fordi man vil håndhæve et monopol. Jeg er enig i, at Danske Spil har gjort rigtig meget godt for landet, men den her opgave har de i hvert fald tydeligvis ikke løftet, for jeg har ikke set dem uden for døren de steder, hvor jeg faktisk også en gang imellem spiller banko.

Så vil ministeren ikke bare lige forklare mig, hvornår der kommer en løsning. Hvornår kan både de politianmeldte, men også de andre, der driver en bankoforening og nu sidder med hjertet helt oppe i halsen og er bange for at have for meget spil, få en løsning? Hvornår kommer der en løsning fra ministeren, der 1) er til at forstå, og 2) ikke gør, at de skal være bange for at ende i en retssal?

Kl. 13:53

Anden næstformand (Jeppe Søe):

Ministeren.

Kl. 13:53

Skatteministeren (Jeppe Bruus):

Vi er jo fuldstændig en til en enige, i forhold til at man skal kunne drive banko. Jeg har også set, at der er historier om, om man så kan samle ind til ens håndboldklub eller fodboldklub eller spejderforening, og det er jo lige præcis hele idéen, at det skal man kunne. Man skal også gerne kunne gøre det meget mere enkelt, end man kan ud fra de nuværende regler.

Derfor er jeg egentlig glad for, at hele Folketinget var fælles om at lave et regelsæt og brugte lang tid på det, inden jeg blev minister. Og da det så udløste kritik, samlede jeg hele Folketinget, og så var alle enige om, at det måske ikke helt var den aftale, vi havde lavet, der stod mål med den reaktion, der var, og derfor startede vi forfra. Det kørte jeg så en proces med. Så var der et valg. Jeg har arbejdet videre med det og vil snart invitere hele Folketinget til igen at se, om vi kan lave nogle regler. Jeg sidder og arbejder med dem, og alle gode forslag velkommen.

Kl. 13:53

Anden næstformand (Jeppe Søe):

Spørgeren.

Kl. 13:53

Kim Edberg Andersen (NB):

Der er i hvert fald ingen tvivl om, at det, der er nu, ikke er godt nok. Og jeg er næsten sikker på, at hvis du gik ud og spurgte Folketingets partier – det er selvfølgelig en påstand – ville de nok alle som en give os ret i, at det her ikke var det, vi ønskede med nogen som helst form for lovgivning, nemlig at vi så politianmeldelser af bankoforeninger. Man har lidt en følelse af, at det er en spillemyndighed – som jo er under skatteministeren – som har lidt for travlt med at nærlæse små paragraffer og komme efter nogen i stedet for at bruge tiden på noget mere fornuftigt. Jeg bliver bare nødt til at spørge ministeren en gang til: Hvornår – hvornår – kommer de her forhandlinger? Det er det, de har brug for at vide.

Kl. 13:54

Anden næstformand (Jeppe Søe):

Ministeren.

Kl. 13:54

Skatteministeren (Jeppe Bruus):

Det er helt fair, og jeg forstår godt utålmodigheden. Jeg er glad for, at også ordførerens parti var med til at lave den aftale, før jeg blev minister, og jeg er også glad for, at man anerkender, at man selvfølgelig også har et ansvar for så at være med til at sige, at vi så ophæver den aftale. Det er klart, at der er blevet brugt meget tid på at lave den aftale, der blev lavet, lige inden jeg blev minister. Derfor vil jeg bare sige, at der faktisk blev lavet et ret grundigt stykke arbejde. Når det så ikke er det, der vurderes at virke, har jeg også brugt noget tid på at finde ud af, hvad vi så gør. Jeg vil inden for kort tid indkalde Folketingets partier, så vi kan få løst det her.

Kl. 13:54

Anden næstformand (Jeppe Søe):

Spørgeren.

Kl. 13:55

Kim Edberg Andersen (NB):

I Nye Borgerlige er vi ikke bange for at sige det, hvis vi har lavet noget, der er noget møg – og der kan man jo så håbe, hvad angår kilometerafgiften på transport, at ministeren er lige så imødekommende, når jeg kalder den noget møg. Men vil ministeren anerkende, at nogle bankospil foregår i haller, hvor man faktisk udelukkende driver bankospil? Så det, vi har brug for, er en helt klar regel om, hvor mange af pengene efter udgifter der skal sendes ud til almennyttige formål. Det må være det, der er pointen, så de har klare regler at gå efter i stedet for at blive fanget i et virvar af regler.

Kl. 13:55

Anden næstformand (Jeppe Søe):

Ministeren.

Kl. 13:55

Skatteministeren (Jeppe Bruus):

Det er jeg sådan set enig i, men jeg er også nødt til at sige, at i den aftale, hele Folketinget indgik, inklusive Nye Borgerlige, var det faktisk præcis det, man lavede regler for. Jeg tror sådan set ikke, jeg møder nogen modstand, hvis jeg siger, at hvis du alene driver en kommerciel forretning, skal du betale en afgift. Men det er klart, at rigtig, rigtig meget af bankospillet foregår på en måde, hvor det er en social aktivitet og man samler ind til et godt formål, og det har vi jo kun en fælles interesse i at fremme.

Kl. 13:55

Anden næstformand (Jeppe Søe):

Dermed tak til spørgeren.

Ministeren bliver, og vi får en ny spørger. Hr. Hans Kristian Skibby fra Danmarksdemokraterne.

Kl. 13:56

Spm. nr. S 578

8) Til skatteministeren af:

Hans Kristian Skibby (DD):

Tror ministeren ikke, at Spillemyndighedens politianmeldelse af 38 bingo- og bankoforeninger kan medføre, at små lokale bankoforeninger vælger at lukke, hvilket vil fratage vores ældre medborgere muligheden for at deltage i de fællesskaber, der opstår i de lokale bankoforeninger?

Skriftlig begrundelse

Der henvises til artiklen »38 foreninger er blevet politianmeldt: De spiller for meget banko« på avisendanmark.dk den 9. april 2023.

Anden næstformand (Jeppe Søe):

Værsgo.

Kl. 13:56

Hans Kristian Skibby (DD):

Tak, hr. formand. Jeg vil starte med at læse spørgsmålet til skatteministeren op:

Tror ministeren ikke, at Spillemyndighedens politianmeldelse af 38 bingo- og bankoforeninger kan medføre, at små lokale bankoforeninger vælger at lukke, hvilket vil fratage vores ældre medborgere muligheden for at deltage i de fællesskaber, der opstår i de lokale bankoforeninger?

Kl. 13:56

Anden næstformand (Jeppe Søe):

Ministeren.

Kl. 13:56

Skatteministeren (Jeppe Bruus):

Tak for spørgsmålet. Igen vil jeg gerne slå fast, at jeg elsker banko, og jeg har slet ikke noget imod, at folk spiller banko. Jeg synes, man skal spille alt det banko, man overhovedet kan komme af sted med. Det er en rigtig vigtig aktivitet for mange, jo særlig for vores ældre medborgere, som også har en masse fællesskab i den forbindelse.

Som jeg sagde før i forhold til de konkrete politianmeldelser, kan jeg ikke kommentere på dem, men derfor er jeg sådan set glad for den her mulighed for også at gøre min holdning til bankospil klar. Det, som jeg er optaget af, er, at vi finder en god løsning i fællesskab. Hele Folketinget var enige om en løsning, lige før jeg blev minister, og stort set hele Folketinget er så enige om, at det alligevel ikke var den løsning, man synes er god nok, og derfor sagde jeg: Skal vi så ikke starte forfra? Der var lavet et rigtig grundigt stykke arbejde frem til den løsning, som netop gjorde det nemmere og mere enkelt at drive et bankospil for alle dem, vi ønsker at fremme. Det har jeg holdt møder om, og Skatteudvalget har holdt møder om det før valget. Inden for kort tid vil jeg så indkalde hele Folketinget til, at vi kigger på det en gang til. Det er sådan set det, der er mit mål: Det skal være enkelt og simpelt uden alt for meget bøvl og besvær at drive bankospil, både som god social aktivitet og til at støtte den lokale spejdergruppe eller håndboldklub, eller hvad det kan være. Hvis du så alene driver en kommerciel forretning, har jeg heller ikke hørt nogen sige, de er uenige i, at man så selvfølgelig skal betale en afgift, for der er forskel på de to ting.

Kl. 13:58

Anden næstformand (Jeppe Søe):

Spørgeren.

Kl. 13:58

Hans Kristian Skibby (DD):

Jeg vil gerne takke for ministerens redegørelse i forhold til den status, der er. Bekymringen er jo efterhånden groet mange steder, og jeg medgiver også, at hvis vi spoler tiden lidt tilbage til den forrige spørger, vil vi se, at mine spørgsmål nok vil kere sig lidt om nogle af de samme ting. Det er jo bl.a., hvornår der så kommer til at ske noget. For begrebet rettidig omhu kunne måske gøre sig gældende i en sag som den her, i og med at der jo er flere domme, der når at komme over de her anmeldte frivillige bankoforeninger – og nu er der kommet en dom her i sidste uge over Byens Bedste Banko  her i København – men der er jo 37 andre politianmeldelser, og nogle af dem kører også med retslig tvist, bl.a. mod Aarhus og Omegns Banko Center , som er en af de næste på skafottet.

Der er det jo, at vi i hvert fald i Danmarksdemokraterne synes, at det ville give god mening, at vi her prøver på, også rent ligningsmæssigt, skattemæssigt, spilmyndighedsmæssigt osv., at vise rettidig omhu, i forhold til at vi ikke får endnu flere af de her bankoforeninger ud i, at der bliver fældet dom over de pågældende frivillige foreninger. For hvis der falder en dom, gør det jo også ofte sagerne endnu mere komplicerede, og så kan vi i hvert fald ikke komme i mål med en god, mindelig løsning.

Jeg vil ikke anfægte skatteministeren. Jeg tror på, at skatteministeren er glad for banko, og det er der rigtig mange danskere, der er. Det er også derfor, bekymringen er stor. Vi kan spole tiden tilbage til dengang, hvor jeg var mørkhåret – det er mange år siden: Da var det en radikal økonomiminister, der fjernede alle vores spritbåde fra Sønderborg til Kappeln og alle mulige andre steder. Der var også noget socialt i at komme på tur med spritteren; de er væk. Og der er det bare sådan, at vi i hvert fald vil være utrolig kede af det, hvis det så ender med, at vi lige pludselig heller ikke har bankoforeninger. For hvor er den sociale dimension, hvis vi ender der? Tak.

Kl. 14:00

Anden næstformand (Jeppe Søe):

Ministeren.

Kl. 14:00

Skatteministeren (Jeppe Bruus):

Det er jeg jo en til en enig i, og jeg har kun interesse i at fremme det, så der kommer endnu flere, der spiller banko, og endnu flere lokale foreninger og endnu flere sociale aktiviteter omkring det, og så det bliver endnu nemmere at arrangere et bankospil, og hvor reglerne er klare og enkle. Derfor var jeg egentlig også glad for, at hele Folketinget havde brugt tid på at lave en aftale. Jeg forstår godt utålmodigheden, men omvendt er jeg også nødt til at sige, at inden jeg blev minister, havde hele Folketinget brugt tid på at lave en aftale efter et ret grundigt arbejde. Der var vi så i fællesskab enige om, at vi startede forfra. Derfor har jeg så holdt møder og arrangeret, og så har der været et valg. Det er ikke, fordi det hele skal trækkes i langdrag, men det er bare for at sige, at jeg sådan set tror, at vi har en fælles målsætning.

Kl. 14:00

Anden næstformand (Jeppe Søe):

Tak. Spørgeren.

Kl. 14:00

Hans Kristian Skibby (DD):

Altså, jeg er født optimist, heldigvis, ellers ville det da også være ærgerligt, kan man sige. Men jeg synes bare lidt, at vi alle sammen ikke udviser rettidig omhu. Nu var hr. Kim Edberg Andersen inde på nogenlunde de samme præmisser tidligere som spørger, og det handler jo altså om, at vi i hvert fald så i det mindste må kunne få en klar tilkendegivelse fra regeringen og fra ministeren af, hvornår man så vil gå i gang med de sonderinger, forhandlinger, aftalegrundlag osv., der skal til.

Kl. 14:01

Anden næstformand (Jeppe Søe):

Ministeren.

Kl. 14:01

Skatteministeren (Jeppe Bruus):

Men de har jo været i gang. Da jeg kom til i februar sidste år, ophævede vi aftalen, og der gik jeg jo i gang. Vi holder jo møder. Jeg er med på, at det er, før ordførerens parti er til stede i Folketinget. Men det er jo ikke sådan, at vi ikke har været i gang.

Så er der blevet rejst en række spørgsmål om, hvad vi kunne kigge på, og så sidder jeg jo og arbejder med det. Så det er jo ikke sådan, at jeg ikke er i gang. Derfor må der også være en eller anden form for anerkendelse af det store arbejde, hele Folketinget har lavet, og som man så blev enige om at stoppe. Så kan jeg godt forstå, at man taler om rettidig omhu, og at der er utålmodighed. Det har jeg også selv. Men det er måske også for meget forlangt, at med det arbejde, Folketinget har brugt rigtig lang tid på, skulle jeg i løbet af meget kort tid lige komme op med en helt anden løsning. Så jeg arbejder på sagen, og jeg tænker også, vi kommer til at gøre det.

Kl. 14:02

Anden næstformand (Jeppe Søe):

Spørgeren.

Kl. 14:02

Hans Kristian Skibby (DD):

Men det betyder så, at vi inden længe kan forvente, at der kommer en lidt mere detaljeret udmelding fra skatteministeren med noget tidsperspektiv og noget planlægning, i forhold til hvornår man kan forvente at være i mål, så vi ikke ender med, at der inden da måske er kommet syv andre domme fra byretten og alle mulige andre steder, som jo kun vil gøre det hele endnu mere indviklet og betyde, at mange af de her bankoforeninger lukker og slukker. Det er jo det, der sådan set er sagens kerne. Det er jo, at de ikke har tiden. De er ramt af tidspres, og det er jo det, jeg synes jeg har behov for at gøre klart over for ministeren.

Kl. 14:02

Anden næstformand (Jeppe Søe):

Ministeren.

Kl. 14:02

Skatteministeren (Jeppe Bruus):

Hele Folketinget var enige om en aftale, lige inden jeg blev minister. Hele Folketinget er enige om, at den aftale ikke var god nok, og det er mit mål, at hele Folketinget bliver enige om en ny aftale.

Som jeg sagde, har jeg været i gang, og vi kommer også til at beskæftige os med det inden for kort tid.

Kl. 14:03

Anden næstformand (Jeppe Søe):

Dermed tak til skatteministeren og også til spørgeren.

Næste spørgsmål er til transportministeren, og det er fra fru Jette Gottlieb fra Enhedslisten.

Kl. 14:03

Spm. nr. S 532 (omtrykt)

9) Til transportministeren af:

Jette Gottlieb (EL):

Hvilke aktuelle planer eller kommende planer har ministeren for at iværksætte et arbejde om en samlet mobilitetsplan, og har ministeren nogle tanker om nogle indledende analyser eller afklaringer, der skal sættes i værk, så vi kan komme i gang med den overordnede mobilitetsplan, som rigtig mange aktører med viden om transport efterspørger?

Anden næstformand (Jeppe Søe):

Værsgo.

Kl. 14:03

Jette Gottlieb (EL):

Tak for det. Jeg spørger ministeren: Hvilke aktuelle planer eller kommende planer har ministeren for at iværksætte et arbejde om en samlet mobilitetsplan, og har ministeren nogle tanker om nogle indledende analyser eller afklaringer, der skal sættes i værk, så vi kan komme i gang med den overordnede mobilitetsplan, som rigtig mange aktører med viden om transport efterspørger?

Kl. 14:03

Anden næstformand (Jeppe Søe):

Ministeren.

Kl. 14:03

Transportministeren (Thomas Danielsen):

Tak for det, fru Jette Gottlieb, og tak, fordi du sætter det her vigtige spørgsmål på dagsordenen her i salen. Det, der er med sådan en mobilitetsplan, er, at jeg faktisk ikke helt ved, hvad det er. Og hvis jeg spørger ordføreren, hvad det er, vil ordføreren nok have én udlægning af, hvad en mobilitetsplan er, og spørger vi så en anden transportordfører fra et andet parti, vil den ordfører måske have en anden udlægning af, hvad en mobilitetsplan er.

Vi i hvert fald gjort det, at vi i transportforligskredsen er gået fra hovedsagelig at træffe beslutninger om anlæg til at træffe beslutninger om meget mere sammenhængende mobilitet. Men vi gør det lidt, hvad skal man sige, ustruktureret i forhold til at have én plan, men jeg er ikke sikker på, at det er en fordel at lave én plan, hvis man skal omfavne så mange partier som muligt i Folketinget.

Vi har f.eks. anlægsprojekter for både biler, cykler og tog. Inden for kollektiv transport og mobilitet har vi også i vores IP35-aftale sat midler af til grønne busser og grøn flextransport. Der er den her MaaS-app, som skal forbinde forskellige trafikformer og sikre bedre mobilitet og meget, meget mere. Vi har også lavet en pulje og givet støtte til eldelebilsordninger osv. og en ny ladeinfrastruktur langs vores statsveje. Så det er sådan en meget bred sammensætning af mobilitetsfremmende tiltag, vi beslutter i vores IP35-aftale.

Dernæst igangsætter regeringen jo et ekspertudvalg, som skal kigge på mobiliteten i forhold til den kollektive transport, når vi taler om trafikselskaber, takststrukturer og alle de her ting. Så vi laver en masse planer for mobiliteten. Men om det er én mobilitetsplan, ved jeg ikke, og jeg ved heller ikke, om det er det rigtige at sige, at vi alle sammen i Folketinget skal blive enige om én mobilitetsplan. Så tror jeg faktisk, at ordføreren ville have svært ved at sætte sig ind i en mobilitetsplan.

Kl. 14:05

Anden næstformand (Jeppe Søe):

Spørgeren.

Kl. 14:05

Jette Gottlieb (EL):

Det er jo præcis dilemmaet, og mit spørgsmål udspringer jo netop  af den måde, vi behandler enkeltdele fra f.eks. infrastrukturplanerne på. Det er meget ofte helt løsrevet fra andre enkeltdele af de selv samme infrastrukturplaner og helt uden overordnede synsvinkler. Det er et gennemgående tema i mange af de input, vi får fra eksperter, fra interessenter og fra engagerede borgere, at der er behov for en definering af de helt overordnede målsætninger i forhold til en sammenhængende opfattelse af, hvad formålet er med interaktion i forbindelse med mobiliteten i landet.

Er vi f.eks. i en situation, hvor vi skal til at se i øjnene, at vi af hensyn til klimaet og planetens fremtid skal transportere mindre gods, måske skal bruge mindre eller skal transportere os og ting på helt grundlæggende er andre måder, og at det kræver meget mere direkte beslutninger, og at vi derfor ikke kan basere os på nogen af de planer, som vi foreløbig er gået i gang med?

Kl. 14:06

Anden næstformand (Jeppe Søe):

Ministeren.

Kl. 14:06

Transportministeren (Thomas Danielsen):

Ordføreren redegør sådan set meget godt for, hvorfor det er svært med én mobilitetsplan, og stiller også et spørgsmål om nogle konkrete dele. Men vi må bare sige, at det jo er politik. Jeg er som transportminister interesseret i at sikre så bred opbakning til transportpolitikken i Danmark som overhovedet muligt. Men hvis jeg insisterer på, at man via én mobilitetsplan skal kunne omfavne al transportpolitik, er jeg bange for, at det vil være en meget lille, smal kreds, der kommer til at sidde og lave transportpolitikken. Jeg ville være meget ked af ikke at have fru Jette Gottlieb med ved bordet som Enhedslistens transportordfører på en lang række områder. Det tror jeg at jeg ville savne.

Kl. 14:07

Anden næstformand (Jeppe Søe):

Spørgeren.

Kl. 14:07

Jette Gottlieb (EL):

Og det er spørgeren selvfølgelig glad for at høre. Men vi er f.eks. i den situation, at de planer, der indtil nu har været fremlagt, har bygget på et fuldstændig fast rationale. Der ligger lige nu fem eller seks store infrastrukturinvesteringer i støbeskeen, der alle bygger på samme rationale og samme regnemaskine, nemlig at vi skal køre mere og mere, og mere og mere direkte på flere og flere veje. Regnemaskinen fremskriver de seneste års udvikling uden at vurdere, om det er ønskeligt, at det skal fortsætte. De sidste 30 år er der kommet en million flere biler på vejene. Er det den udvikling, vi ønsker at fortsætte, og er det det, vi begrunder de pågældende infrastrukturplaner med? Er ministeren klar til at tage tilløb til en ny grøn mobilitetsplan?

Kl. 14:08

Anden næstformand (Jeppe Søe):

Ministeren! Vi bliver simpelt hen nødt til at holde tiden, ellers kommer folk til at sidde her hele aften og hele natten. Tænk på jeres kolleger, der skal være her til sidst. Ministeren.

Kl. 14:08

Transportministeren (Thomas Danielsen):

Ordføreren kan jo godt høre, at det er politik, ordføreren taler om, og ikke en uvildig mobilitetsplan, og det er jo derfor, at jeg ikke rigtig tror på idéen om, at vi skal skræddersy en eller anden snæver mobilitetsplan. Jeg synes, vi skal lave mobilitetsplaner, men med én mobilitetsplan kvæler vi i hvert fald det brede samarbejde, der er i Folketinget, og det ville jeg være meget ked af.

Og så bliver jeg nødt til at tilføje, at ligesom der er anlægsprojekter for transport i biler, er der jo nærmest ikke den strækning på skinner, hvor vi ikke er gang med et eller andet projekt om en eller anden opgradering. Så vi udbygger bredt mobilitetsmæssigt, bl.a. sammen med Enhedslisten og helt over til Dansk Folkeparti.

Kl. 14:09

Anden næstformand (Jeppe Søe):

Spørgeren.

Kl. 14:09

Jette Gottlieb (EL):

Men er ministeren enig i, at når vi tager de fem største infrastrukturplaner, så rummer det alt sammen et rationale, der handler om, at der skal transporteres mere og mere og flere og flere på veje, og at den regnemaskine, man bruger til f.eks. at vurdere, om der er tidsbesparende økonomiske effekter, simpelt hen bygger på det samme rationale, og at man ikke tænker i, hvad den fri tid kan bruges til, og hvad det er, der er herlighedsværdien i at gøre det på en anden måde?

Kl. 14:09

Anden næstformand (Jeppe Søe):

Ministeren.

Kl. 14:09

Transportministeren (Thomas Danielsen):

Nej, jeg er overhovedet ikke enig i, at vi har en eller anden forsimplet regnemetode, men jeg anerkender, at der er en masse politiske partier, som vil have et politisk aftryk – og det synes jeg da er godt. Det gør også, at vi udbygger både på vej, på bane, på letbane, på alverdens mobilitetsformer. Og jeg tror, at det er sundt med det brede samarbejde. Jeg tror, det er meget vigtigt, at det ikke er et parti, som har patent på den rigtige mobilitetspolitik. Derfor synes jeg rent faktisk, at vi har mobilitetsplaner i Danmark, som hænger meget godt sammen. Vi har en tæt dialog med interessenter, som spiller ind med, hvad de synes man kunne gøre bedre i forhold til det billede, vi har i dag. Så jeg tror, at det lige nøjagtig er ordet mobilitetsplan eller mobilitetsplaner, der kan skille os lidt ad.

Kl. 14:10

Anden næstformand (Jeppe Søe):

Hermed er spørgetiden afsluttet. Tak til ministeren og tak til spørgeren.

Det næste punkt på dagsordenen er:

3) 1. behandling af beslutningsforslag nr. B 18:

Forslag til folketingsbeslutning om at opdatere skolesikkerhedsberedskabsplanerne og udarbejde undervisningsforløb om Muhammedkrisen til brug i undervisningen i folkeskolen.

Af Mette Thiesen (UFG), Jacob Mark (SF), Karina Adsbøl (DD), Helena Artmann Andresen (LA), Lise Bertelsen (KF), 
Alex Ahrendtsen (DF) og Mikkel Bjørn (NB).

(Fremsættelse 17.01.2023).

Kl. 14:10

Forhandling

Anden næstformand (Jeppe Søe):

Ønsker ordføreren for forslagsstillerne at give en begrundelse? Nej.

Forhandlingen er nu åbnet, og den første, der får ordet, er børne- og undervisningsministeren. Værsgo.

Kl. 14:12

Børne- og undervisningsministeren (Mattias Tesfaye):

Tak til formanden for ordet, og tak til de partier, der står bag beslutningsforslaget. Det er jo et forslag, der vil pålægge regeringen at sikre en opdatering af skolesikkerhedsberedskabsplanerne og udarbejde et undervisningsforløb om Muhammedkrisen. Derudover skal regeringen inddrage Muhammedkrisen i historiekanonen.

Lad mig starte med at sige, at det er en central del af folkeskolens formål at danne vores børn og unge til at blive aktive demokratiske medborgere, og at i det danske samfund er ytringsfrihed en del af fundamentet. Ingen skal binde os på hånd og mund. Vi kan være bragende uenige, heldigvis, for det skal der være plads til i et demokrati, men det, der ikke er plads til, er, at vi bruger vold eller trusler om vold til at lukke ned for hinandens argumenter. Du kan ikke forlange, at din mening går forud for min, at trusler skal definere hverken debat eller undervisning – det kan og skal vi ikke acceptere. Undervisningen i folkeskolen skal derfor omfatte demokrati og frihedsrettigheder, herunder ytringsfrihed. Uden det er der slet ingen demokratisk dannelse.

Muhammedkrisen kan som en væsentlig begivenhed i dansk historie være en naturlig del af den undervisning, og derfor vil jeg også godt slå fast, at det ikke er og aldrig må være et problem, hvis læreren underviser i Muhammedkrisen eller viser Muhammedtegningerne i sin undervisning. Det står lærerne frit for, ligesom det står dem frit for at lade være. Problemet opstår, når der er nogle, som bruger trusler om vold til at forsøge at begrænse læreres ytringsfrihed, og hvis lærere vælgere Muhammedkrisen fra på grund af frygt. Det skal og kan vi selvfølgelig ikke acceptere.

Jeg er selvfølgelig med på, at nogle kan blive såret, hvis de ser deres profet afbildet, men nogle gange gør frihed ondt. Sådan er det nok bare, for alternativet til frihed er værre. Derfor stiller beslutningsforslaget også den rigtige diagnose, nemlig: Ingen lærere eller skoler skal undgå at undervise i Muhammedkrisen af frygt for repressalier. Men vurderingen er, at det her forslag ikke vil fjerne risikoen for den enkelte lærer, især ikke, hvis det direkte eller indirekte øger presset på lærerne for at vise Muhammedtegningerne i undervisningen. Det er altså den rigtige diagnose, men den forkerte medicin.

Jeg har sådan set stort forståelse for forslagets hensigt. Jeg mener grundlæggende ikke, at man kan være uenig i hensigten, hvis man er bare nogenlunde demokratisk sindet, men som jeg sagde før, mener jeg ikke, at forslaget løser noget problem. I stedet risikerer det sådan set bare at stille lærerne i en usikker situation uden at give dem et valg. Er vi en virkelig interesseret i det? Kan vi tillade os at forlange, at de skal gøre noget, som de ikke er trygge ved eller har lyst til? Det synes jeg ikke vi kan. Man kan være modig på sine egne vegne, men ikke på andres.

Nogle vil sikkert mene, at hvis vi gør det obligatorisk, fjerner vi risikoen, for så er det jo ikke længere lærerens beslutning, mens statens, Folketingets. Sådan tror jeg ikke religiøse fundamentalister tænker. Jeg tror ikke, de skelner på den måde eller går op i nuancer. For dem er alt sort og hvidt, og derfor forstår jeg også godt, hvis nogle lærere tænker, at det alligevel er lærerne, de vil se sig vrede på.

Til sidst vil jeg sige, at jeg er klar over, at der også er en debat om, hvorvidt der overhovedet er et problem her, eller hvor stort det problem er, og om det er et problem, der er voksende i omfang, eller om vi bare skal lade tiden gå, og så løser det sig nok selv. Derfor har jeg også taget initiativ til at få kortlagt omfanget af selvcensur i skolen. Jeg er selv ikke i tvivl om, at det her er en udfordring i den danske skole. Jeg kan godt være lidt i tvivl om omfanget, og hvorvidt problemet er voksende eller ej. Derfor tror jeg, der er behov for at blive klogere for at kvalificere diskussionen som et grundlag for at sikre den frie, oplyste, demokratiske skole som en vigtig forudsætning for vores land. Det skal være en kortlægning, der selvfølgelig forholder sig til Muhammedkrisen, men også eksempelvis til særlige former for seksualundervisning; det kan også handle om epoker i udenrigspolitisk historie som Israels dannelse og etablering eller ekstreme politiske grupperinger. Det skal være en kortlægning, der handler om alle, der kan finde på at sige: Hvis du mener noget andet end mig, så kommer jeg efter dig med vold og magt.

Kl. 14:17

Der er allerede iværksat en række tiltag, der skal støtte op om lærernes mulighed for at undervise i kontroversielle emner, og regeringen er altid parat til at se på yderligere initiativer. Jeg har selv bedt den styrelse, der står for opgaven, om at se på yderligere initiativer for de lærere og undervisningsinstitutioner, der ligger i områder, hvor det her kan være en udfordring.

Forud for kortlægningen vil vi indkalde relevante parter til en drøftelse af, hvordan vi sikrer det rigtige fokus her, for at sikre, at vi politikere får et mere solidt grundlag at tage den her debat på, og at det, der bliver undersøgt, også faktisk er det, vi gerne vil have undersøgt – det sker bl.a. på baggrund af nogle lidt ærgerlige erfaringer med at bestille undersøgelser på udlændingeområdet, som så ikke rigtig bidrager til den politiske debat bagefter.

Med de ord kan vi ikke støtte forslaget, men bi ser frem til debatten både her i Folketingssalen og i de efterfølgende udvalgsdrøftelser. Tak for ordet.

Kl. 14:18

Anden næstformand (Jeppe Søe):

Debatten er i gang. Der er flere, der har trykket sig ind for korte bemærkninger. Den første er fru Mette Thiesen fra Dansk Folkeparti.

Kl. 14:18

Mette Thiesen (DF):

Tusind tak. Vi står jo desværre i den her situation. Jeg var med til at fremsætte forslaget for mange år siden efterhånden, og dengang var det SF, der sprang i målet. Man blev lovet af den daværende regering, hvor ministeren også var minister, bare en udlændingeminister på det tidspunkt, at man ville lave forhandlinger om det her. Så blev det trukket, og det blev trukket, og vi blev indkaldt til møder, hvor der ikke skete noget som helst. Det var en total skinproces, fuldstændig. Der skete absolut ingenting. Det var åbenbart ikke særlig vigtigt for den daværende regering heller.

Så fremsætter vi nu det her forslag igen. Den her gang er det jo så desværre Venstre, der svigter. Men hvorfor er det, at den daværende socialdemokratiske regering og den nuværende blandingsregering, hvis man kan kalde den det, ikke prioriterer det her? Altså, mener man simpelt hen ikke, at ytringsfriheden er vigtig?

Kl. 14:19

Anden næstformand (Jeppe Søe):

Ministeren.

Kl. 14:19

Børne- og undervisningsministeren (Mattias Tesfaye):

Ytringsfrihed er vigtig. Jeg ytrer sådan set, at det er forudsætningen for, at vi overhovedet kan have et demokrati.

Beslutningsforslaget handler om flere forskellige ting. For det første handler det om, at der skal være opdaterede skolesikkerhedsberedskabsplaner. De er faktisk blevet opdateret, ikke af mig, men af min forgænger, og det vil jeg sådan set sige var på sin plads. I den forstand tror jeg, det var fornuftigt, at beslutningsforslaget blev fremsat.

Så foreslår det også, at staten skal tage initiativ til at udarbejde undervisningsmateriale. Der er det nok vores synspunkt, at vi har en stolt tradition i Danmark for, at det ikke er staten, der udarbejder undervisningsmateriale, men at det sker igennem private forlag og andre. Og allerede i dag findes der jo muligheder for at undervise i Muhammedkrisen, for der er faktisk lavet ganske udmærket undervisningsmateriale, også undervisningsmateriale, som kan rekvireres af skolelærere i den danske folkeskole.

Det sidste punkt er så at tilføje det som et punkt på historiekanonen, og det er så der, hvor vi siger, at vi ikke rigtig synes, det løser nogen problemer.

Kl. 14:20

Anden næstformand (Jeppe Søe):

Spørgeren.

Kl. 14:20

Mette Thiesen (DF):

Som det første vil jeg sige, at hele idéen selvfølgelig er, at man udarbejder noget undervisningsmateriale, hvor vi som Folketing står bag lærerne derude og siger, at det her er vigtigt for os – at man selvfølgelig kan sikre ytringsfriheden og sikre, at man kan undervise i det her. I øvrigt er Muhammedkrisen en absurd vigtig del af vores samtidshistorie, så jeg kan slet ikke forstå, at regeringen ikke mener, det er vigtigt.

Det virker bare enormt underligt, at man har sløset med det her i den her grad. Nu kan vi se, hvordan der har været massivt pres på, og hvordan vi er flere partier, der har forsøgt i meget lang tid, og det virker simpelt hen, som om man er totalt ligeglad, både fra den daværende regerings og fra den nuværende regerings side. Mener man ikke, at ytringsfriheden er vigtig?

Kl. 14:21

Anden næstformand (Jeppe Søe):

Tak. Ministeren.

Kl. 14:21

Børne- og undervisningsministeren (Mattias Tesfaye):

Først vil jeg sige, at jeg sådan set synes, at det første, fru Mette Thiesen siger, er vigtigt, nemlig at det er vigtigt, at Folketinget viser, at vi står bag de lærere, der mener, at det er relevant at undervise i Muhammedkrisen som en del af, det kan være historieundervisningen, og det kan også være i andre undervisningsforløb. Det håber jeg da at alle ordførere, der kommer herop på talerstolen i løbet af i dag, vil understrege, sådan at alle lærere kan vide, at det er et enigt Folketing, 179 mandater, der står bag lærerne.

Kl. 14:21

Anden næstformand (Jeppe Søe):

Fru Karina Adsbøl fra Danmarksdemokraterne.

Kl. 14:21

Karina Adsbøl (DD):

Tak. Ministeren siger, at forslaget stiller den rigtige diagnose, men det er den forkerte medicin. Derfor må ministeren godt redegøre for, om det er ministerens holdning, at det skal indgå som en del af historiekanonen, eller om det ikke er ministerens holdning. Mener ministeren, det er relevant at undervise i Muhammedkrisen? Det må ministeren gerne svare på.

Kl. 14:22

Anden næstformand (Jeppe Søe):

Ministeren.

Kl. 14:22

Børne- og undervisningsministeren (Mattias Tesfaye):

Det korte svar er ja. Det synes jeg er relevant. Det er en naturlig del af moderne danmarkshistorie, og det er én periode, man kan slå ned på som væsentlig for at forstå, hvordan Danmark ser ud i 2023, og derfor er den også relevant for vores børn. Men der er masser af ting, masser af perioder i danmarkshistorien, som ikke står i historiekanonen, som jeg også synes er relevante. Men på spørgsmålet: Er det relevant? svarer jeg ja. Jeg har svært ved at se, hvordan man kan komme frem til et andet svar på det spørgsmål.

Kl. 14:22

Anden næstformand (Jeppe Søe):

Spørgeren.

Kl. 14:22

Karina Adsbøl (DD):

Ministeren må gerne svare på, hvornår ministeren har sat den her kortlægning i gang, og hvornår den skal være færdig. Herunder bedes ministeren også svare på: Hvad agter regeringen at gøre i forbindelse med det her? Hvilke initiativer vil regeringen tage?

Kl. 14:22

Anden næstformand (Jeppe Søe):

Ministeren.

Kl. 14:23

Børne- og undervisningsministeren (Mattias Tesfaye):

Faktisk som en del af forberedelsen af den her diskussion, håndteringen af det her beslutningsforslag, var der en person fra Socialdemokratiets folketingsgruppe, der foreslog, at det kunne være relevant at få foretaget sådan en kortlægning. Jeg tror, det skete med inspiration fra nogle andre europæiske lande, der har foretaget noget lignende, som viste nogle ret skræmmende resultater. Og så tænkte jeg: Jamen vi har faktisk ikke ret solid viden at stå på i Danmark. Hvor stort er det her problem? Så tænkte jeg: Et sted at starte er da at få lavet en ordentlig kortlægning, også for at kunne følge det over tid og for at kunne sætte ind de steder på de skoler, hvor der så er udfordringer.

Kl. 14:23

Anden næstformand (Jeppe Søe):

Hr. Jacob Mark, Socialistisk Folkeparti.

Kl. 14:23

Jacob Mark (SF):

Jeg blev faktisk bekymret over ministerens tale. Det her har vi jo diskuteret nogle gange i Folketingssalen, men det, der var nyt i ministerens tale sammenlignet med foregående ministres, var faktisk årsagen til at stemme nej til forslaget.

Ministeren siger, at det kan man ikke, fordi det vil skabe usikkerhed ude hos lærerne. Det vil skabe usikkerhed, fordi religiøse fanatister  vil være ligeglade med, om Folketinget står bag dem. Jeg synes, det er usædvanligt, at ministeren åbent siger, at det er årsagen, for så siger man jo også åbent, at grunden til, at regeringen ikke kan støtte det her forslag, er, at man vil ligge under for den trussel, der er, fra nogle af de her religiøse fanatister, der er, men som er få, tror jeg.

Der skal mit spørgsmål bare være: Er det ikke en falliterklæring, og er det ikke en glidebane? Hvad er det næste, man ikke vil være med til som regering, fordi man så risikerer at aktivere nogle religiøse fanatister? Er det ikke præcis det, vi bør undgå, altså det, vi ser i andre europæiske lande, men som vi ikke skal acceptere?

Kl. 14:24

Anden næstformand (Jeppe Søe):

Ministeren.

Kl. 14:24

Børne- og undervisningsministeren (Mattias Tesfaye):

Det vigtigste argument, jeg har for at stemme imod det her forslag, er, at det ikke løser problemet. Jeg synes, at politik, der vedtages i Folketingssalen, skal løse problemer, der findes i den virkelige verden. Hvis det var sådan, at vurderingen var, at det faktisk ville kunne løse de udfordringer, der kan være med selvcensur, som jeg er ret overbevist om findes, så synes jeg faktisk, det var en relevant diskussion, også selv om det ville have nogle konsekvenser. Men den vurdering er bare, at det ikke kommer til at løse de problemer, der er.

Der er lærere, der er utrygge ved at vise Muhammedtegningerne. Det er jeg slet ikke i tvivl om. Jeg kan være i tvivl om omfanget, udviklingen og sådan noget, men at det findes som et fænomen i den danske skole, er jeg ikke i tvivl om. Jeg tror bare ikke, at vi kommer en millimeter tættere på en løsning ved at tilføje det som et punkt til historiekanonen.

Kl. 14:25

Anden næstformand (Jeppe Søe):

Spørgeren.

Kl. 14:25

Jacob Mark (SF):

Det, ministeren sagde, var jo sådan set, at det her kan regeringen ikke bakke op om, fordi det vil stille nogle lærere i en usikker situation og de religiøse fanatister vil være ligeglade. Jeg tror faktisk, det vil betyde noget, om et Folketing sagde, at det her er noget, man skal undervise i, ligesom der er en række andre emner, man skal undervise i – så det ikke er en diskussion, hvor forældrene eller storebrødrene kan påvirke lærerne. Selvfølgelig vil det signal da betyde noget.

Jeg synes godt nok, det er træls og trist, hvis det er en udvikling, der er, hvor vi kan sige: Vi kan ikke vedtage de her love, for det vil aktivere nogle religiøse fanatister ude lokalt. Og hvad hvis den kortlægning viser, at der faktisk er et problem? Så kan vi jo stadig ikke gribe ind, for hvis problemet er der, så vil det jo ikke virke at sætte ind over for dem.

Kl. 14:26

Anden næstformand (Jeppe Søe):

Ministeren.

Kl. 14:26

Børne- og undervisningsministeren (Mattias Tesfaye):

Igen vil jeg sige, at argumentet jo er, at det ikke løser problemet; det er det, der er argumentet.

Kl. 14:26

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 14:26

Morten Messerschmidt (DF):

Tak, formand. Ministeren sagde før, at det her jo ikke løser problemets årsag. Og det er jo rigtigt. For det er, at der simpelt hen er kommet for mange muslimer til Danmark, som ikke har et demokratisk sindelag. Og det er jo ikke det, vi løser med det her forslag – åbenlyst. Det, vi til gengæld gør, er, at vi giver et rygstød til de lærere, som nu i snart 20 år har været ladt i stikken. Det, der egentlig optager mig, når jeg hører undervisningsministeren, er, hvordan de lærere, der gerne vil undervise i Muhammedtegningerne og forklare det segment i befolkningen – eller befolkningen kan man ikke kalde dem, men dem, som er kommet ind i landet – der altså ikke støtter ytringsfriheden, mon vil tage det, når man ved, at en regering, hvor i hvert fald ét parti tidligere har støttet op om det her, nu viger tilbage? Hvad er det egentlig for et signal, ministeren sender til skolelæreren derude, som gerne vil undervise i det her, men som ved trusler om vold og tvang og andre ting viger tilbage?

Kl. 14:27

Anden næstformand (Jeppe Søe):

Ministeren.

Kl. 14:27

Børne- og undervisningsministeren (Mattias Tesfaye):

For et par år siden, da den her diskussion kørte sidst, eller forrige gang, den kørte, eller for flere gange siden, var jeg helt tilfældigvis lige sammen med en gymnasielærer, der underviste på et gymnasie i et udsat boligområde. Han var med i en eller anden facebookgruppe, hvor han diskuterede med kolleger, og han var frustreret over, at der dels var nogle kolleger, der sagde, at der ikke er noget problem her, for han syntes, at der var et problem på det gymnasium, han nu engang underviste på, og dels syntes han, at det var et problem, at der var nogle andre, der mente, at nu skulle der plastres Muhammedtegninger til med tvang ud over alle skoler. Hans budskab til mig, dengang jeg var udlændingeminister, var, at det, han havde behov for, var faktisk at diskutere med ligesindede lærere, der underviste på gymnasier, der kunne ligge i tilsvarende boligområder af Danmark, for at få en kvalificeret diskussion med kolleger om, hvordan man insisterer på at undervise i kontroversielle emner. Og det var det, han egentlig ønskede staten skulle understøtte ham i, mere end at Folketingssalen skulle træffe beslutning om, hvad der præcis skulle stå i læreplanerne.

Kl. 14:28

Anden næstformand (Jeppe Søe):

Spørgeren.

Kl. 14:28

Morten Messerschmidt (DF):

Jeg tror ikke, at forslaget handler om, at der i Folketinget skal tages stilling til, hvad der præcis skal stå i læreplanen. Folketinget skal tage stilling til, og det er det, ministeren afviser, at vi fra statens side, fra det officielle Danmarks side, siger, at selvfølgelig kan man ikke gå i skole i Danmark uden at blive undervist i Muhammedtegningerne. Og nu er det altså snart 20 år siden – som jeg husker det, var det i 2005 – og vi har endnu ikke givet det rygstød til lærerne. Det vil sige, at i næsten 20 år er der elever i den danske folkeskole, den danske gymnasieskole, som på grund af nogle andre elevers trusler mod lærerne kan gå igennem et helt skoleforløb uden at høre om Muhammedtegningerne. Det er da totalt uacceptabelt! Og der må vi bare forvente, at regeringen så har noget andet at sætte i stedet for, når man nu stemmer nej til det her – og gerne noget, der kan virke nu.

Kl. 14:29

Formanden (Søren Gade):

Ministeren.

Kl. 14:29

Børne- og undervisningsministeren (Mattias Tesfaye):

Jeg vil sige, at helt generelt kan man pege på en del historiske perioder, som jeg vil synes det var helt naturligt at komme omkring som en del af sin folkeskoletid, men som alligevel ikke er nævnt detaljeret i læreplanerne. Det er bare for at sige, at man sagtens kan undervise i Muhammedkrisen, uden at det skal være skrevet detaljeret. Det andet, jeg vil sige, er, at de tiltag, der er blevet taget, godt nok af min forgænger, men dog alligevel, bl.a. handler om at invitere de undervisere og skoler, der ligger i sådan nogle udsatte boligområder, og som har udfordringer med at håndtere undervisning i kontroversielle emner, og som har brug for opbakning og støtte til det, så de kan blive klædt på til det. Det er lavpraktisk støtte til de lærere, der står yderst på kanten og skal diskutere de her ting, at sikre, at den næste generation også bliver opdraget med demokratiske værdier.

Kl. 14:30

Formanden (Søren Gade):

Fru Inger Støjberg, Danmarksdemokraterne.

Kl. 14:30

Inger Støjberg (DD):

Altså, det, vi diskuterer her, er jo i virkeligheden voldsmandens veto kontra flertallets sammenhold. Og det er jo der, jeg synes ministeren går helt galt i byen, for ministeren siger nu i virkeligheden, at det er voldsmandens veto, der tæller højere end flertallets sammenhold. Og det er det, vi gerne vil gøre op med. Det er jo derfor, at det her forslag er blevet fremsat og behandles her i dag – det er flertallets sammenhold.

Når det er sagt, vil jeg sige, at det er noget underligt noget, at man synes, der skal flere undersøgelser til. I 2020 kom Ytringsfrihedskommissionen med deres rapport, og der kan man jo netop se, at der er et problem, når man f.eks. i rapporten kan se, at 76 pct. af indvandrere og efterkommere af indvandrere fra Tyrkiet, Libanon, Pakistan og Somalia, som bor i Danmark, mener, at det skal være ulovligt at kritisere islam. Det er jo det, det her handler om, og det er derfor, vi har fremsat det her beslutningsforslag. Det er sådan set ikke et spørgsmål, men mere en kommentar.

Kl. 14:31

Formanden (Søren Gade):

Ministeren.

Kl. 14:31

Børne- og undervisningsministeren (Mattias Tesfaye):

Jamen jeg tror alligevel, jeg vil tillade mig at kommentere kommentaren. Altså, hvis opgaven er at forhindre utryghed blandt lærerne og undgå selvcensur – det oplever jeg at vi er enige om – så er det her ikke løsningen. Vi kommer ikke en millimeter tættere på at få løst det problem, som her bliver formuleret som voldsmandens veto, ved at vedtage det her beslutningsforslag. Det er det, der er sagens kerne.

Kl. 14:31

Formanden (Søren Gade):

Fru Inger Støjberg.

Kl. 14:31

Inger Støjberg (DD):

Det er jeg ikke enig i, for hvis man antager, at ministeren har ret, så siger ministeren jo også, at det sammenhold, som et kæmpestort flertal i Danmark har om, at vi netop har ytringsfrihed, at vi har religionsfrihed, men ikke religionslighed, vi har også ret til at kritisere religion, ikke har en betydning. Selvfølgelig har det en betydning, selvfølgelig er det et rygstød, som hr. Morten Messerschmidt sagde. Selvfølgelig er det et rygstød, som også hr. Jacob Mark sagde, til de lærere, der står og skal undervise i det her, at man rent faktisk fra Folketingets side, fra samfundets side har en opbakning til, at det her selvfølgelig også skal være en del af undervisningen.

Hvis ikke man tror på sammenholdet, er det fint nok, hvad ministeren siger, men hvis man tror på sammenholdet – det gør jeg, og det kan jeg høre at der er rigtig mange her i Folketinget der også gør – så har det her jo rent faktisk en betydning.

Kl. 14:32

Formanden (Søren Gade):

Ministeren.

Kl. 14:32

Børne- og undervisningsministeren (Mattias Tesfaye):

Jo, men sammenhold om hvad? Sammenhold om frihed, om demokrati, ytringsfrihed, og at lærere skal kunne udøve deres lærergerning på en måde, hvor de får videreleveret hele vores kulturhistorie, inklusive den nyere danmarkshistorie, står jeg selvfølgelig et hundrede ti procent bag. Det, jeg også bare siger, er, at hvis opgaven er at nå derhen, skal vi jo interessere os for, om den politik, vi vedtager, så bringer os derhen eller ej. Og min egen konklusion er bare, at vi ikke kommer én millimeter tættere på at løse nogle af de udfordringer, som jeg anerkender der er, ved at vedtage det her beslutningsforslag.

Kl. 14:33

Formanden (Søren Gade):

Tak. Inden jeg giver den næste spørger ordet, vil jeg bare henstille til, at vi prøver at overholde tiden. Når jeg rejser mig, er tiden faktisk gået. Det er, fordi der er rigtig mange, der ønsker ordet i den her debat. Jeg giver nu ordet til fru Nanna Høyrup fra Alternativet. Værsgo.

Kl. 14:33

Nanna Høyrup (ALT):

Tak. Jeg tog mig selv i at sidde og nikke meget til ministerens tale. Jeg vil gerne spørge om, hvilke initiativer vi kan tage herinde fra Christiansborg, for at skolerne kan sikre et trygt undervisningsmiljø, bl.a. ved hjælp af de her skoleberedskabsplaner. Jeg tænker nemlig, at diagnosen ligger et andet sted.

Kl. 14:34

Formanden (Søren Gade):

Ministeren.

Kl. 14:34

Børne- og undervisningsministeren (Mattias Tesfaye):

Jeg talte engang med en leder af en ungdomsuddannelse ude på Københavns vestegn om lige præcis de her spørgsmål. For det var den skole, som Omar el-Hussein havde gået på. Det var ham, der begik overfaldet ude på Østerbro og alt det frygtelige, der skete den dag ved Krudttønden. Jeg spurgte ham skolelederen: Jamen havde I ikke opdaget ham? Havde han ikke sagt noget ekstraordinært, noget vanvittigt, der fik klokkerne til at ringe?

Og så sagde han: Jo, men det er jo ikke unormalt, at vi hører den slags – at Israel er en fascistisk stat; at holocaust er overdrevet; at det var CIA, der stod bag angrebet på World Trade Center; det ene og det andet sludder.

Og så siger han: Men det er vores opgave som en dannelsesinstitution at tage de diskussioner, også selv om vi så ikke lige når hele pensum den dag. Vi må aldrig bakke på de diskussioner, og vi har brug for politisk opbakning til det. Vi skal stå derude i frontlinjen og insistere på de værdier.

Kl. 14:35

Formanden (Søren Gade):

Fru Nanna Høyrup.

Kl. 14:35

Nanna Høyrup (ALT):

Så kan jeg jo spørge opfølgende på det: Hvad kan så være årsagen til, at man som lærer ikke tør stå på den diskussion og svære samtale? Er der noget dér, vi kan gøre herindefra?

Kl. 14:35

Formanden (Søren Gade):

Ministeren.

Kl. 14:35

Børne- og undervisningsministeren (Mattias Tesfaye):

Jeg tror desværre, at det frygtelige mord, der var på en fransk lærer for et par år siden, har sat sig i hele lærerstanden i hele den vestlige verden. Jeg har i hvert fald selv oplevet det her i Danmark – at folk refererer til det som noget, der virkelig gjorde ondt nede i maven på mange undervisere, fordi det jo fortalte, hvad der sker i yderste konsekvens, hvis verdslighed, demokrati, oplysning insisterer på at stå fast på hele fundamentet for vores samfund. Det understreger jo også betydningen af vores skole. Derfor mener jeg også, det er meget vigtigt, at vi ikke negligerer de her diskussioner. Det, der er interessant, er, hvad det så er for et værktøj, der kan bringe os i retning af at stå fast på demokratiet ude i yderste frontlinje, som er i klasseværelset.

Kl. 14:36

Formanden (Søren Gade):

Hr. Steffen Larsen, Liberal Alliance.

Kl. 14:36

Steffen Larsen (LA):

Batley Grammar School i Storbritannien og Samuel Paty i Frankrig er jo ofre for, ja, lad os sige det, som det er, at islamister reelt set får lov til at styre, hvordan tingene foregår i skolevæsenet. Derfor synes jeg også, det er mærkeligt, at ministeren siger, at vi skal undersøge omfanget af det her problem. Er omfanget af problemet på det her området ikke åbenlyst for ministeren?

Kl. 14:36

Formanden (Søren Gade):

Ministeren.

Kl. 14:36

Børne- og undervisningsministeren (Mattias Tesfaye):

Det er åbenlyst, at problemet findes, og jeg tror også, at det er åbenlyst, at det desværre er langt større, end det var for bare få år siden. Men i forhold til omfanget af problemet: Nej. Og hvorvidt det er et fænomen, der hører til i nogle bestemte geografiske områder af Danmark, eller om det er en mere landsdækkende tendens, synes jeg faktisk er relevant at få afdækket, bl.a. forud for at man diskuterer, om man skal skrive et bestemt punkt ind i en historiekanon, som dækker hele den danske folkeskole.

Kl. 14:37

Formanden (Søren Gade):

Hr. Steffen Larsen.

Kl. 14:37

Steffen Larsen (LA):

Det er jo nu næsten bare sådan, at det, når regeringen stemmer nej til det her, og ministeren bl.a. bruger argumentet, at han gerne vil undersøge omfanget, så kan undre mig. Altså, jeg kunne jo nu stille et spørgsmål direkte til ministeren: Tror ministeren, at f.eks. Ishøj kunne være et område, hvor det her problem vil være særlig udbredt?

Kl. 14:37

Formanden (Søren Gade):

Ministeren.

Kl. 14:37

Børne- og undervisningsministeren (Mattias Tesfaye):

Argumentet fra min side for at stemme nej til det her forslag handler ikke om, at jeg ønsker at kortlægge noget. Argumentet er, at det ikke løser nogen problemer. Så oplyser jeg bare til borgerne – som oplysning til borgerne om samfundet – at jeg ved siden af det mener, at det kunne være relevant at få foretaget en kortlægning på samme måde, som man har gjort det bl.a. i Frankrig, fordi jeg tror, det kan være med til at kvalificere diskussionen, og det også vil kunne understøtte mit arbejde som minister i forhold til den styrelse, der skal hjælpe skoler, gymnasier og andre uddannelsesinstitutioner med at få kortlagt, hvor det er, problemet er, og hvordan vi understøtter de lærere, der står yderst på kanten og skal forsvare de værdier, hele vores samfund bygger på. Det ville blive langt mere kvalificeret, hvis vi vidste mere præcist, hvor problemet er.

Kl. 14:38

Formanden (Søren Gade):

Hr. Mikkel Bjørn, Dansk Folkeparti.

Kl. 14:38

Mikkel Bjørn (DF):

Tak for det. Ministeren nævner af flere omgange, at det her ikke løser problemet. Det ville måske også være en kende naivt at forestille sig, at et enkelt lovforslag eller beslutningsforslag her i Folketingssalen ville løse den trussel, der er mod ytringsfriheden ikke bare i Danmark, men i hele Europa.

Det her vil være et skridt i den rigtige retning. Jeg er selv skolelærer, og for mig ville det være et skridt i den rigtige retning. Jeg har selv oplevet den usikkerhed, der kan være forbundet med gerne at ville undervise i en helt legitim del af nyere danmarkshistorie, altså følt den usikkerhed, der er forbundet med at gøre det. Og derfor ærgrer det mig dybt, at regeringen ikke tager et større ansvar for, at det ikke er den enkelte skolelærer, der skal bære ansvaret for den utryghed, der er forbundet med det her, men at det er os som stat, der bærer det ansvar, ved at udarbejde et undervisningsmateriale og dermed give den enkelte lærer en rygdækning i forhold til, at det selvfølgelig er helt legitimt og rimeligt at undervise i det her i den danske folkeskole.

Kl. 14:39

Formanden (Søren Gade):

Ministeren.

Kl. 14:39

Børne- og undervisningsministeren (Mattias Tesfaye):

Det er helt legitimt og rimeligt at undervise i Muhammedkrisen i den danske folkeskole, og jeg stiller mig gerne op bag det undervisningsmateriale, som er udarbejdet – det er godt nok ikke af staten, men af private forlag, ligesom alt andet undervisningsmateriale er det – og står inde for det. For der er jo lavet masser af lødigt undervisningsmateriale, og jeg håber også og vil gerne opfordre til, at alle lærere bakker alle kolleger op, som vælger at undervise i undervisningsmateriale, og jeg har en klar forventning om, at alle skoleledelser og alle skoleforvaltninger står hundredeti procent bag lærere, der ikke gør andet end at udøve deres job.

Det, vi diskuterer her, er så, om det skal være obligatorisk, eller det er noget, vi bakker lærerne op i, hvis de mener, at det er relevant, og jeg står på det sidste standpunkt. For det første mener jeg ikke løser problemet eller bidrager til at løse problemet. Nogle ville måske faktisk sige tværtimod. For det kan være med til at hvirvle en masse støv op, når det drejer sig om alle de mange lærere – det skal vi også huske på – der faktisk underviser i dag, og som frabeder sig lovgivning på det her område, fordi de er bange for, at noget, som jo egentlig blot er et helt almindeligt undervisningsforløb i en relevant periode af danmarkshistorien, bliver politiseret.

Kl. 14:40

Formanden (Søren Gade):

Hr. Mikkel Bjørn.

Kl. 14:40

Mikkel Bjørn (DF):

Jamen hvad er det for noget kujoneri? Altså, ministeren siger, at han gerne vil stille sig bag det undervisningsmateriale, der allerede er udarbejdet, men ministeren vil ikke sætte sin underskrift på det og markere, at det her er noget, vi som stat bakker op om. Det er sådan set det, vi med det her beslutningsforslag beder ministeren om, og jeg forstår ikke, at han kravler i flyverskjul.

Kl. 14:41

Formanden (Søren Gade):

Ministeren.

Kl. 14:41

Børne- og undervisningsministeren (Mattias Tesfaye):

Ligesom alle tidligere undervisningsministre sætter jeg ikke min underskrift på undervisningsmateriale. For vi lever jo i et land, hvor det ikke er staten, der udarbejder lærermaterialet. Det synes jeg er et udmærket og et godt princip. Det betyder ikke, at jeg lægger afstand til de geografibøger og de matematikbøger, der er i den danske folkeskole, ligesom jeg heller ikke lægger afstand til det undervisningsmateriale. Tværtimod synes jeg, det er rigtig godt, at lærerne kan vælge lidt fra alle hylder og tilpasse undervisningen til den klasse, de nu en gang står med.

Nogle steder – og nu blev Ishøj tidligere nævnt – tror jeg måske, at undervisningsforløbet skal tilrettelægges på én måde, og det kan være, at det et sted i Sønderjylland skal være på en anden måde. Der synes jeg ikke, vi skal leve i et land, hvor det er den samme bog, man kommer til i uge 42 i 4. C.

Kl. 14:42

Formanden (Søren Gade):

Hr. Kim Edberg Andersen, Nye Borgerlige.

Kl. 14:42

Kim Edberg Andersen (NB):

Det er jo simpelt hen så forstemmende at høre en minister, der stiller sig på talerstolen i Folketinget og siger: Vi ved, der er et problem; vi ved, der er skolelærere, der er bange – nogle er bange for at hvirvle støvet op, nogle er dybest set bare bange for at undervise i noget, de gerne vil undervise i. Og regeringen vil gerne lave en undersøgelse af det, fordi man på den måde kan sylte det, fordi det her ikke løser problemet.

Men skal vi ikke bare slå fast, at problemet er skabt herindefra? Det er os selv, der har åbnet grænserne og lukket de her mennesker ind. Vi har i årtier hørt, at det skete der ikke noget ved, og at de bare skulle integreres. Nu har vi danske skolelærere, der er bange for at udøve deres ytringsfrihed, og så har vi en minister og en regering, der siger: Vi laver en undersøgelse. Men løsningen er jo en helt anden, nemlig at vi tager ansvar og siger: Det her bliver I nødt til at undervise i, for det er vigtigt for Danmark, at vi har ytringsfrihed. Og når vi så som Folketing siger, at de skal undervise i det her, så sørger vi selvfølgelig også for med statens magt at sikre deres sikkerhed. Det har jeg ikke hørt ministeren sige at man vil gøre på noget tidspunkt.

Kl. 14:43

Formanden (Søren Gade):

Ministeren.

Kl. 14:43

Børne- og undervisningsministeren (Mattias Tesfaye):

Jeg er enig i, at det danske samfund og skiftende regeringer har undervurderet, hvor vanskeligt det er at sikre kulturel integration af mange af de mennesker, der er kommet til Danmark fra en kultur, hvor demokratiet ikke er rodfæstet og ikke lever i folkesjælen på samme måde, som det gør i Skandinavien. Vi har nok troet, at hvis folk fik et job og lærte dansk, ville de også automatisk tilslutte sig almindelige demokratiske værdier. Det er der heldigvis også mange – jeg vil også påstå, at det er et flertal – der har gjort, men vi må også bare konstatere, at mere end bare en helt marginaliseret mindretal af indvandrere fra primært Mellemøsten i dag de facto står i modsætning til nogle af de bærende værdier i folkestyret. Det er jeg enig i at vi har undervurderet. Det, jeg bare opponerer imod, er forestillingen om, at hvis man tilføjer et krav til lovgivningen om, at man skal undervise i Muhammedkrisen, så er vi kommet nærmere en løsning på de problemer, der er overalt i det danske samfund, inklusive den danske folkeskole.

Kl. 14:44

Formanden (Søren Gade):

Hr. Kim Edberg Andersen.

Kl. 14:44

Kim Edberg Andersen (NB):

Vi skal lovgive, fordi vi har lukket øjnene og sovet i 40 år. Derfor skal vi lovgive og stå fast på vores ytringsfrihed. Og hvis regeringen ikke har tænkt sig at beskytte lærerne, som skal stå på deres ytringsfrihed, så kan alternativet jo være, at alle vi 179 hurtigt får gennemført, at vi får beskyttelse, og så kan vi gå ud og undervise i det her. For problemstillingen og det, som er så frygtelig for mig at høre, er, at vi har en regering, der ved, at der er lærere, der er bange og ikke tør undervise, og som så og siger: Så må det være sådan – vi laver en undersøgelse.

Kl. 14:44

Formanden (Søren Gade):

Ministeren.

Kl. 14:44

Børne- og undervisningsministeren (Mattias Tesfaye):

Alle de problemer, der er i det danske samfund, findes også i den danske folkeskole, men folkeskolen kan ikke løse alle de problemer, der er i det danske samfund. Det, som folkeskolen skal, er at levere hele vores samfund videre til næste generation, herunder de demokratiske værdier, som vores samfund står på. Derfor vil jeg godt gentage, at jeg faktisk mener, at Muhammedkrisen er et helt naturligt sted at tage afsæt i, når man skal forklare børn og unge om ytringsfrihed. Det er helt oplagt og helt naturligt. Spørgsmålet er, om vi skal insistere på, at det skal være obligatorisk, eller om vi skal give lærerne mulighed for selv at tilrettelægge undervisningen sådan, som de synes giver bedst mulig mening.

Kl. 14:45

Formanden (Søren Gade):

Hr. Alex Ahrendtsen, Dansk Folkeparti

Kl. 14:45

Alex Ahrendtsen (DF):

Der er jo noget principielt på spil, og det tror jeg ministeren er enig i. Det handler om, hvad vi står for, og det handler også om, hvad vi ikke står for. Vi står jo på frihedens og ansvarlighedens grund.

I dag er det sådan, at vi skubber lærerne foran os og staten gemmer sig. Det omvendte burde selvfølgelig være situationen: at det er staten, der skærmer lærerne, så de kan udøve deres gerning. Det, jeg så ikke forstår, er, at regeringen vil have undervisning i holocaust som et kanonpunkt. Der går man forrest, fordi det er vigtigt. Men med hensyn til Muhammedtegninger bakker man og gemmer sig bag lærerne. Kan ministeren forklare mig, hvorledes denne forskel skal forklares?

Kl. 14:46

Formanden (Søren Gade):

Ministeren.

Kl. 14:46

Børne- og undervisningsministeren (Mattias Tesfaye):

Nu er det med forbehold for, at jeg måske ikke lige kan huske alle detaljer. Men så vidt jeg husker, var der et overfald  på nogle jødiske kirkegårde for nogle år siden, hvor der blev væltet nogle gravsten og lavet noget hærværk. I forlængelse af det blev der indgået en bred aftale i Folketinget om at beskytte det jødiske samfund i Danmark, og som en af mange beslutninger dér blev det besluttet at justere den del af læreplanen i historiefaget, der handlede om, jeg tror, det var folkestrejkerne under besættelsen, på en måde, hvor jødeforfølgelsen i Danmark kom til at fylde mere. Det har jeg selv bakket op om, og jeg har selv været med til at støtte og indvi det nye jødiske museum her i København og mener generelt set, at den jødiske del af den danske befolkning er en vigtig del af vores nyere historie og en væsentlig del at undervise i. Derfor har jeg støttet det.

Det, der er spørgsmålet her, er, om man kan understøtte lærernes ret til at undervise og fastholde deres ytringsfrihed ved at tilføje et ekstra punkt til historiekanonen. Der er min pointe bare, at jeg ikke tror, vi kommer en millimeter tættere på det relevante spørgsmål ved at vedtage det her beslutningsforslag.

Kl. 14:48

Formanden (Søren Gade):

Hr. Alex Ahrendtsen.

Kl. 14:48

Alex Ahrendtsen (DF):

Kan ministeren ikke høre, at det skriger til himlen? Der er jødeforfølgelser, og så handler man. Der er skolelærere, der bliver tvunget i skjul af muhamedanske fanatikere, og så handler man ikke. Hvad er forskellen? Det giver jo ingen mening. Jøderne vil vi gerne støtte, ja tak. Skolelærerne, der er udsat for terror fra muhamedanske fanatikere, vil vi ikke, og der gemmer man sig.

Hvad består den forskel i? Der er ingen.

Kl. 14:48

Formanden (Søren Gade):

Ministeren.

Kl. 14:48

Børne- og undervisningsministeren (Mattias Tesfaye):

Formålet med historiekanonen er jo at få undervist børn i historie. Formålet med historiekanonen er at få leveret den del af vores fælles historie videre. Det er det, der er formålet. Vi kan godt diskutere, hvad indholdet i de enkelte kanonpunkter skal være, og vi kan også godt diskutere, om der skal flere på eller nogle af. Det er jo en helt relevant diskussion. Men når der er, og det anerkender jeg, problemer med, at nogle lærere – en del lærere, tror jeg faktisk – ikke har lyst til at undervise i historiekanonen, skal vi lave politiske tiltag, der hjælper på det problem. Det tror jeg bare ikke det her beslutningsforslag vil. Jeg tror ikke, det vil hjælpe på det problem.

Kl. 14:49

Formanden (Søren Gade):

Fru Pia Kjærsgaard, Dansk Folkeparti.

Kl. 14:49

Pia Kjærsgaard (DF):

Tak for det. Altså, jeg må sige,  at det faktisk er ubærligt, at der står en minister, som ikke tør tage teten, som ikke tør gå forrest. Hvordan skal skolelærerne så kunne gøre det, hvis ministeren og vi fra Folketinget ikke kan bakke op om det her? Det må være umådelig svært at sidde og høre på udeomkring. Og jeg bliver nødt til at spørge ministeren, om det, der er den egentlige baggrund, er angsten og skrækken for islamisterne, i forhold til at de igen skal reagere, som de gjorde? Er det den skræk, vi underlægger os ved ikke at gøre det her? For som det lige netop er blevet nævnt, gjorde vi det i forhold til at hjælpe jøderne. Hvorfor i alverden kan vi ikke hjælpe her? Altså, jeg kan desværre kun konkludere, at det er en skræk for, at islamisterne endnu en gang vil få overtaget og true os, skræmme os, lave terror, hvis man gør det her fra Folketingets side.

Kl. 14:50

Formanden (Søren Gade):

Ministeren.

Kl. 14:50

Børne- og undervisningsministeren (Mattias Tesfaye):

Jeg tror, det er vigtigt at huske på, at der jo er lærere i dag, der underviser i Muhammedkrisen. Der er også lærere, der viser tegningerne. Jeg læste faktisk et interview, det var enten i går eller i dag, og jeg tror, det var i Jyllands-Posten, med en lærer, som fortæller, at det faktisk er eleverne selv, der efterspørger at se tegningerne, når de har været igennem et undervisningsforløb. Det er jo helt naturligt. Det er da mærkeligt at have et undervisningsforløb omkring det, uden at tegningerne bliver vist. Men den lærer siger sådan set, at han ikke har noget ønske om, at Folketinget skal pålægge ham det. Så hvis man er lærer og man sidder og ser den her folketingsdebat, så er jeg helt sikker på, at nogle af dem tænker som fru Pia Kjærsgaard, men jeg vil sige, at der i hvert fald er mindst en, der tænker, som jeg tænker.

Kl. 14:50

Formanden (Søren Gade):

Fru Pia Kjærsgaard.

Kl. 14:50

Pia Kjærsgaard (DF):

Ministeren nævnte tidligere, at der var mange historiske passager, som man så heller ikke havde med i undervisningen. Det skal nok være rigtigt, men jeg kan faktisk dårligt nævne en, der er så vigtig. Der er mange, der er vigtige, men den her er på linje med verdenskrigene. Det synes jeg faktisk den er. Den er umådelig vigtig, umådelig vigtig. Det er ikke alene Danmark, det var hele verden, der stod i brand i 2005 og fremover, og man mærker det stadig væk. Den er umådelig vigtig. Så derfor synes jeg, at når man bare fejer det til side og siger, at der også er masser af andre ting, man kunne tage med, er det faktisk utilstedeligt.

Kl. 14:51

Formanden (Søren Gade):

Ministeren.

Kl. 14:51

Børne- og undervisningsministeren (Mattias Tesfaye):

Jeg er enig i, at det er en umådelig vigtig periode af nyere danmarkshistorie. Jeg synes måske, det er lidt svært at veje bestemte epoker op mod hinanden. Altså, reformationen var vigtig, septemberforliget i 1899 var vigtigt, Kanslergadeforliget, besættelsestiden er vigtig. Der er mange vigtige perioder af danmarkshistorien, og jeg tror, vi får en lidt mærkelig debat, hvis vi skal på den måde skal veje dem op og ned i forhold til hinanden. Jeg tror, historiekanonen starter med Ertebøllekulturen. Så kan vi starte diskussionen der.

Kl. 14:52

Formanden (Søren Gade):

Tak for det. Hr. Peter Skaarup, Danmarksdemokraterne.

Kl. 14:52

Peter Skaarup (DD):

Tak til ministeren for at svare Folketinget i den her debat. Jeg kunne godt tænke mig lige til at starte med at give ministeren en chance for måske lige at korrigere det svar, som ministeren kom med lidt tidligere omkring det, der skete i februar 2015 i Danmark. Ministeren kaldte det et overfald, men det var jo et terrorangreb mod Krudttønden og mod synagogen, der fandt sted i København, begået af pågældende gerningsmand i 2015.

Det andet spørgsmål, jeg vil komme med, handler om sikkerhedssituationen. Jeg kunne godt tænke mig at høre ministeren, om der er foretaget en sikkerhedsvurdering af den situation, der måtte opstå, hvis det er, at vi gennemfører det her forslag, altså at der bliver sendt materiale ud, hvor man opdaterer skolesikkerhedsberedskabsplanerne på den måde, som forslaget går ud på. Er der foretaget en seriøs vurdering af det for Danmark og af eventuelle trusler, det måtte medføre?

Kl. 14:53

Formanden (Søren Gade):

Ministeren.

Kl. 14:53

Børne- og undervisningsministeren (Mattias Tesfaye):

Lad mig starte med at sige tak for at give mig mulighed for at korrigere. Det, der skete i 2015, var ikke et overfald, men et terrorangreb. Det tror jeg er vigtigt at få slået fast. Dernæst, ja, Politiets Efterretningstjeneste har foretaget en vurdering af det og er nået frem til, at det kan få sikkerhedsmæssige konsekvenser, hvis man viser Muhammedtegningerne i undervisningen. Der er i øvrigt også en udenrigspolitisk vurdering af det, der siger, at det kan få udenrigspolitiske konsekvenser for Danmark, hvis man vil gå i retning af at undervise i Muhammedkrisen og vise Muhammedtegningerne i folkeskolen.

Kl. 14:54

Formanden (Søren Gade):

Hr. Peter Skaarup.

Kl. 14:54

Peter Skaarup (DD):

Jeg kunne godt tænke som opfølgning på det at spørge ministeren, om det er materiale, som Folketinget kan få indblik i, altså hvad en sådan vurdering mere præcis går ud på. For det er klart, at det også kan få betydning for den vurdering, som skal foretages i Folketinget i forhold til det videre forløb i det hele taget, altså hvordan en sådan vurdering er. Så vil jeg godt også høre ministeren, om ministeren ikke kan se, at der er en fordel med gruppeimmunitet i sådan nogle sager, altså gruppeimmunitet for skolelærerne, som i dag er nervøse ved at bruge det her materiale i undervisningen.

Kl. 14:54

Formanden (Søren Gade):

Ministeren.

Kl. 14:54

Børne- og undervisningsministeren (Mattias Tesfaye):

Jeg må hellere lade min kollega i Justitsministeriet svare på mulighederne for, hvorvidt Folketinget kan få indsigt i de her vurderinger eller ej. Folketinget har jo et Kontroludvalg, som fører kontrol med efterretningstjenesternes arbejde, som jeg ved spørgeren er udmærket inde i – punktum. Og til, hvorvidt der vil være en beskyttelse i, at mange gør det, altså gruppeimmunitet, vil jeg igen sige, at jeg ikke tror, det handler så meget om et politisk synspunkt fra min side, men mere om, at det vil være en faglig vurdering for de mennesker, der normalt beskæftiger sig med sikkerhedsspørgsmål. Så også det må jeg nok henvise til det.

Kl. 14:55

Formanden (Søren Gade):

Fru Susie Jessen, Danmarksdemokraterne.

Kl. 14:55

Susie Jessen (DD):

Tak. Jeg håber også, at der fra ministerens side er en enighed med mange af os andre her i salen om, at jo mere man tegner Muhammed, taler om Muhammedkrisen og i det hele taget har det oppe på så mange forskellige platforme som muligt, jo større chance er der for, at det bliver normaliseret, og at terroristerne ikke vinder. Det er det første.

Det andet er, at jeg hører ministeren sige mange gange, at det her beslutningsforslag ikke løser problemet. Jeg hører også ministeren sige, at man skal have nogle undersøgelser, kortlægninger og politiske tiltag, der hjælper lærere, der i dag ikke tør undervise osv. Jeg vil bare lige bede ministeren om at bekræfte, at ministeren og hans parti har haft regeringsmagten siden 2019, og at der ikke er sket noget som helst på det her område.

Kl. 14:56

Formanden (Søren Gade):

Ministeren.

Kl. 14:56

Børne- og undervisningsministeren (Mattias Tesfaye):

Til det sidste vil jeg sige, at jeg ikke synes, det er rigtigt, er der ikke er sket noget som helst siden 2019. Jeg tror faktisk, at det bedste værktøj til at nærme sig en normalisering er, at vi støtter de lærere og de skoleledelser, der står midt i problemerne.

Det er ikke sikkert, at det skal være lovgivning og paragraffer i en historiekanon og sådan noget. Det kan godt være, at det bare er at sætte sig ned stille og roligt og dele erfaringer om, hvordan man gør det her på den rigtige måde, hvordan man introducerer det for eleverne, hvordan man tager diskussionerne med forældrene, hvordan man sørger for, at vi kan stå fast på det værdigrundlag, vi har, og det, som er ånden i folkeskolens formålsparagraf, også når det blæser. Det tror jeg faktisk er den bedste vej frem mod en normalisering. Jeg er ikke sikker på, at det er en politisering, der er den bedste vej til en normalisering.

Kl. 14:57

Formanden (Søren Gade):

Fru Susie Jessen.

Kl. 14:57

Susie Jessen (DD):

Så det, jeg hører ministeren sige, er, at vi egentlig bare skal sætte os ned og tale om det. Det, jeg reelt hører ministeren sige her, er, at der ikke kommer nogen lovgivning på området i forhold til at hjælpe lærerne, til at stå bag dem og have deres ryg i forhold til det her, så de ikke bliver truet, når det er, at de underviser i Muhammedtegningerne, og ikke tør undervise i Muhammedtegningerne, altså at der ikke kommer nogen politisk opbakning fra Socialdemokratiet til lærerne her.

Kl. 14:57

Formanden (Søren Gade):

Ministeren.

Kl. 14:57

Børne- og undervisningsministeren (Mattias Tesfaye):

Først og fremmest synes jeg, det er en misforståelse af, hvad politik er for noget. Politik er ikke altid, at man vedtager nye paragraffer i en Folketingssal. Nogle gange kan politik også godt være, at de statslige myndigheder understøtter og hjælper de mennesker, der står i en svær situation. Det er ikke sikkert, at det trækker de store overskrifter i aviserne, men måske er det faktisk nogle gange der, resultaterne kommer.

Med det er der ikke sagt, at der ikke på et eller andet tidspunkt kan komme en lovændring. Men det, vi forholder os til i dag, er et beslutningsforslag, som pålægger regeringen at udarbejde noget undervisningsmateriale og at tilføje et bestemt punkt til historiekanonen, og det kan vi ikke støtte.

Kl. 14:58

Formanden (Søren Gade):

Den sidste korte bemærkning er fra fru Helena Artmann Andresen, Liberal Alliance. Værsgo.

Kl. 14:58

Helena Artmann Andresen (LA):

Tak. Jeg er selv blevet undervist i krisen, og det var der, det virkelig gik op for mig, hvor meget man egentlig skal sætte pris på vores ytringsfrihed. Og jeg er glad for, at jeg har fået en apolitisk fortælling om Muhammedkrisen.

Så jeg synes, at ministeren burde svare på, om han ikke mener, at alle danske børn fortjener at få den her fortælling om Muhammedkrisen og at blive undervist i den.

Kl. 14:59

Formanden (Søren Gade):

Ministeren.

Kl. 14:59

Børne- og undervisningsministeren (Mattias Tesfaye):

Jeg ville i hvert fald synes, det var mærkeligt at blive 18 år i Danmark og aldrig have hørt om det, og jeg synes, det er en fuldstændig naturlig del af det at undervise i den danske folkeskole – det kunne være i historiefaget, men det kan sådan set også være i andre fag.

Kl. 14:59

Formanden (Søren Gade):

Fru Helena Artmann Andresen.

Kl. 14:59

Helena Artmann Andresen (LA):

Okay, tak. Så kan jeg ikke se, hvorfor du ikke vil stemme for det her beslutningsforslag. Altså, Danmarks Lærerforening har selv været ude at sige, at det er godt og vigtigt, at man bliver undervist i Muhammedkrisen, men at de ikke selv har turdet at tage skridtet og få udviklet noget undervisningsmateriale om den. Så er det ikke vores ansvar herindefra – for elevernes skyld, for lærernes skyld, og for at vi bekæmper voldsmandens vetoret?

Kl. 14:59

Formanden (Søren Gade):

Ministeren.

Kl. 14:59

Børne- og undervisningsministeren (Mattias Tesfaye):

Jeg tror, det er vigtigt at slå fast, at der findes undervisningsmateriale om det og, så vidt jeg har hørt, velfungerende undervisningsmateriale, som faktisk bliver brugt. Så jeg ser ikke noget behov for, at staten så oven i det også skal lave sit eget.

Kl. 15:00

Formanden (Søren Gade):

Tak for det. Der er ikke flere korte bemærkninger, så vi siger tak til børne- og undervisningsministeren. Vi starter nu på ordførerrækken, og jeg byder velkommen til hr. Frederik Vad fra Socialdemokratiet.

Kl. 15:00

(Ordfører)

Frederik Vad (S):

Tak for det. Kontroversielle emner findes ikke. Der findes kontroversielle holdninger, og der findes også kontroversielle reaktioner på emner, men ingen emner bør være undtaget undervisningsfrihed, mødet med magtkritik, mødet med satire og mødet med det frie ord – ikke i et oplysningssamfund og ikke i Danmark. Alligevel taler vi om Muhammedkrisen som et kontroversielt emne, og det er jo, fordi Danmark er under forandring, og det er også derfor, den her debat i dag er så sindssygt vigtig.

På skoler landet over bruger lærere hvert eneste år Muhammedkrisen og Muhammedtegningerne til at fortælle eleverne om den største udenrigspolitiske krise i Danmark siden anden verdenskrig, om demokrati og frihed, om frisind og følelser, om magtkritik og satire. Det er godt – det sker rigtig mange steder, og det er godt. Andre steder sker det ikke. Nogle steder fravælger lærere det af didaktiske grunde, men der er alt for mange steder, hvor lærere fravælger det på grund af frygt. Og det er ikke noget, vi tror – det er noget, vi ved.

Den frygt kan groft sagt deles op i to kategorier. Den første kategori handler om lærernes frygt for deres personlige sikkerhed. Vi ved, at vold virker. Voldsmandens veto på det her område er en realitet i dele af vores land, og det er den også i Europa. Vi så det allertydeligst i Frankrig med mordet på Samuel Paty og også med angrebet på Charlie Hebdo, og dugfriske tal fra de franske skoler viser, at konfliktniveauet fortsat er højt. Men herhjemme findes det også. Jeg og flere af os herinde har læst om eller talt med lærere, som i vores land er ofre for frygtkulturen – lærere, som er gået under jorden; lærere, som er blevet fysisk overfaldet af elever; lærere, der er blevet truet til tavshed. Det sker nogle steder. Der er rigtig mange steder, hvor det ikke sker, men det sker nogle steder.

Det kan også dreje sig om andre borgere. Et af de grelleste eksempler, jeg selv har haft på nært hold, drejer sig om en mand fra min egen valgkreds på Vestsjælland, som jeg for et par måneder siden inviterede herind i Folketinget for at tage en snak med ham. Han har kritiseret islam på internettet, hvilket betød, at der var en gruppe unge fyre, der slog ham ned med knive og sparkede ham så hårdt i hovedet, at hans trommehinde sprang. Han skulle bare ned og hente pizza, og nu er han sygemeldt på ubestemt tid. Så det her findes.

Den anden kategori handler om manglende opbakning fra ledere eller kolleger på lærerværelset eller måske fra forældre. Det handler om frygten for, om kollektivet på den vigtigste kulturinstitution i Danmark har ens ryg fagligt og socialt. Jeg har hørt det fra flere lærere, der har haft oplevelser med det her. De bliver spurgt: Du vil vel ikke bidrage til bashing? Du vil vel ikke lave en ekskluderende undervisning? Du vil vel ikke vise dine elever, at det i orden at sparke på en minoritet, der ligger ned i forvejen? At bruge vores kultur som et våben mod vores kultur er at vende verden fuldstændig på hovedet. Ingen diskriminerer eller er racistiske, fordi de fortæller skoleelever, at profeten er en autoritet med magt på linje med paven i Rom, på linje med Jesus Kristus, på linje med Beyoncé, på linje  med Joe Biden og på linje med statsministeren herhjemme, og at det er derfor, vi har Cirkusrevyen, satiretegninger i avisen, Jonatan Spang, Grundtvig, Svikmøllen, memesider på Instagram og alt mulig andet.

Så tak til partierne bag beslutningsforslaget her. Socialdemokratiet kommer ikke til at støtte forslaget. Det skyldes sikkerhedshensyn. Vurderingen er klar: Det her vil ikke forbedre sikkerheden for de lærere, der i dag underviser i det, og vil ikke gøre en konkret forskel. Men Socialdemokratiet kommer ikke til at kravle i et musehul i den her diskussion; vi kravler ikke op i syltekrukken. Vi mener, at staten nu skal træde et skridt frem, og derfor foreslår vi, at staten for første gang i danmarkshistorien – efter hvad jeg ved – gennemfører en undersøgelse af censur og selvcensur i uddannelsessystemet. Der har været mange spredte undersøgelser i hjørner af den her diskussion, men vi mangler den samlede statslige undersøgelse, en kortlægning af problemets omfang, og det skal vi have nu.

Kampen for fri undervisning, ytringsfrihed og åndsfrihed er en eksistentiel kamp, og det binder vi os til masten på i dag. Tak for ordet.

Kl. 15:05

Formanden (Søren Gade):

Tak for det. Der er foreløbig syv korte bemærkninger. Jeg giver først ordet til hr. Morten Messerschmidt, Dansk Folkeparti.

Kl. 15:05

Morten Messerschmidt (DF):

Det var en meget underlig tale, hr. Frederik Vad holdt der. Først må jeg sige, at det her jo ikke handler om, om Socialdemokratiet hopper op i syltekrukken. Det her handler om, hvorvidt man har en plan om at komme ud af syltekrukken, hvor man altså har befundet sig i de seneste, ja, i hvert fald 15-18 år.

De første, jeg tror, 90 pct. af hr. Frederik Vads tale var jo fremragende. Han lød jo virkelig som en dansk mand, der kæmpede for sagen og alt det, Danmark bygger på. Problemet er så de sidste 10 pct., der lød som Scavenius under krigen om, at: Uha, reaktionen fra de store masser, de voldelige typer – dengang var det Tyskland, nu er det så de radikale muslimer – kan vi ikke se igennem fingre med.

Der synes jeg bare, det relevante spørgsmål så må være, hvor meget pres Socialdemokratiet kan acceptere. Hvor mange trusler skal man fremsætte, før Socialdemokratiet mener, vi skal vige bort fra de frihedslyse skanser, som vort folk bygger på, som jeg tror hr. Frederik Vad har sunget her for en 10 dage siden?

Kl. 15:06

Formanden (Søren Gade):

Ordføreren.

Kl. 15:06

Frederik Vad (S):

Socialdemokratiet modtager det her forslag på en anden måde, end vi gjorde sidste gang. Jeg vil sige til hr. Morten Messerschmidt, at det nemmeste at foretage sig i sådan et rum her, hvis man gerne vil putte den her diskussion i en syltekrukke, jo ville være at komme med ingenting. Men Socialdemokratiet kommer med noget i dag, og det handler om, at vi er nødt til at få undersøgt problemets omfang med censur og selvcensur. Vi er nødt til at få et fundament at stå på til den videre diskussion af det her spørgsmål, for det er et meget vigtigt spørgsmål.

Kl. 15:07

Formanden (Søren Gade):

Hr. Morten Messerschmidt.

Kl. 15:07

Morten Messerschmidt (DF):

Nej, det virkelig forstemmende er det argument, som hr. Frederik Vad bruger til sidst. Når man ikke vil stemme for det her, er det, fordi man er bange for volden. Truslen fra de voldelige islamister vejer tungere end hensynet til, at vores børn og børnebørn også får et land, hvor man kan tegne, tænke og tro det, man gør. Det er jo det, der er det gedigne svigt, og det er der, hvor Socialdemokratiet og hr. Frederik Vad trækker på den historiske hammel, som man har haft helt tilbage fra Viggo Hørup og ja, under krigen – at man dukker nakken, når der er trusler om, at det bliver hårdt. Og det er et svigt, vil jeg bare sige, som Socialdemokratiet gennem hele sin historie i udlændingepolitikken jo bærer og tilsyneladende nu med den røde fane højt hævet fortsætter med at bære et ansvar for. Det vil ikke blive glemt.

Kl. 15:07

Formanden (Søren Gade):

Ordføreren.

Kl. 15:07

Frederik Vad (S):

Første skridt i retning af at foretage sig noget, der bare tilnærmelsesvis kan mindske det her problem, er at begynde at tale ærligt om det. Og argumentationen i dag er mere ærlig, end den har været nogen sinde.

Kl. 15:08

Formanden (Søren Gade):

Fru Mette Thiesen, Dansk Folkeparti.

Kl. 15:08

Mette Thiesen (DF):

Jeg fristes til at sige: Gud fader bevares, en gang rundkredspædagogik! Vi skal tale om tingene. Nej, vi skal dælen dulme handle på tingene, og det er jo derfor, vi står her i dag.

Langt størstedelen af ordførerens tale var rigtig, rigtig fremragende. Jeg tror også, at ordføreren helt inderst inde gerne bare vil stemme for det her forslag, men ordføreren er desværre blevet banket på plads af sin minister og sit parti – en minister, som i øvrigt står fra talerstolen og siger, at terrorangrebet på Krudttønden var et overfald. Nej, det var et terrorangreb fra en muslimsk islamist, en terrorist. Altså, prøv nu at få tingene ordentligt sat sammen.

Den syltekrukke, som ordføreren omtaler, har Socialdemokratiet desværre befundet sig i i mange år. Man har syltet det her igennem mange, mange år. Man har ikke villet gøre noget som helst ved det; man var ligeglad. Og islams mørke har sænket sig over Danmark. Hvorfor har vi en regering, som er fuldstændig ligeglad, som ingenting vil gøre, som bliver i syltekrukken og lukker øjnene?

Kl. 15:09

Formanden (Søren Gade):

Inden jeg giver ordet til ordføreren, vil jeg minde fru Mette Thiesen om, at vi ikke tager højere magter ind i debatterne på den måde her i Folketingssalen. (Mette Thiesen (DF): Det var nødvendigt.) Så får ordføreren ordet.

Kl. 15:09

Frederik Vad (S):

Når man står heroppe, kan man godt fumle lidt med ordene, og jeg hørte ministeren rette sig selv og slå fast, at selvfølgelig var det et hardcore terrorangreb, der foregik i 2015. Jeg tror også, ordføreren skulle kende ministeren dårligt, hvis ordføreren tror, at det ikke er det, som ministeren mener.

Jeg vil så bare sige til det andet, at det her ikke er rundkredspædagogik. Jeg har dykket meget ned i den franske undersøgelse, som staten har faciliteret, og som undersøger, hvordan det går med verdslighedsprincippet i de franske skoler. Der kom en rapport her i starten af det nye år. Den form for undersøgelse af, hvad der foregår i vores uddannelsessystem, faciliterer staten Danmark ikke i dag. Det er det skridt, der bliver taget i dag, og det synes jeg er et væsentligt skridt. Det har ikke noget med syltekrukke at gøre. Så skulle vi bare møde tomhændede op og give en sludder for en sladder.

Kl. 15:10

Formanden (Søren Gade):

Fru Mette Thiesen.

Kl. 15:10

Mette Thiesen (DF):

Jeg beklager, at jeg hidkaldte de højere magter, men nogle gange er der ved gud brug for det – og nu kom jeg til at gøre det igen!

Jeg kan da også huske, at ordførerens minister her på området, da vedkommende var udlændingeminister, sagde, at islam skulle være en partner i det danske samfund. Det mener vi i Dansk Folkeparti heller ikke det skal være, overhovedet ikke. Islam skal ingen indflydelse have i det danske samfund. Som jeg sagde før, har islams mørke desværre sænket sig over Danmark, fordi der har været ført en forfejlet udlændingepolitik, og Socialdemokratiet har befundet sig i en syltekrukke i rigtig lang tid. Man har haft alle muligheder for at handle, også i den sidste regeringsperiode, og nu kommer man så med endnu en undersøgelse i forhold til det her problem.

Jamen prøv at høre her: Hvis man indskriver det her, og hvis man virkelig mener, at Muhammedkrisen er vanvittig vigtig – ordføreren siger jo alle de rigtige ting – hvorfor vil man så ikke sætte det på historiekanonen og dermed sende et meget klart signal om, at det her er ekstremt vigtigt, så det skal der undervises i, og hjælpe lærerne ved at have deres ryg derude og lave noget undervisningsmateriale, så man kan undervise i det?

Kl. 15:11

Formanden (Søren Gade):

Jeg giver spørgeren ret i, at det var forkert at bruge det første gang, og det var det ligeledes anden gang. Og så er der en henstilling til, at de mange spørgere, som får ordet, holder tiden.

Værsgo til ordføreren.

Kl. 15:11

Frederik Vad (S):

Jeg vil sige to ting. For det første vil jeg sige, at i forbindelse med to ud af de tre elementer, der er i det her beslutningsforslag, er der sket en forandring, siden det blev diskuteret sidste gang. I forbindelse med det, der handler om beredskab, og det, der handler om tilgængelighed af undervisningsmateriale, er der sket en forandring.

For det andet vil jeg til det sidste om endnu en undersøgelse sige: Der er ikke blevet lavet en undersøgelse fra statens side af det her spørgsmål før, ikke mig bekendt. Information lavede en undersøgelse for et par år siden, hvor de selv spurgte nogle historie- og samfundsfagslærere, hvordan de oplevede det, så der er noget. Der er noget fra Ytringsfrihedskommissionen, som fru Inger Støjberg var inde på. Den viden, som vi med det her skridt tilvejebringer for den danske befolkning og offentligheden, er ikke tilgængelig på den måde, som vi lægger op til her i dag.

Kl. 15:12

Formanden (Søren Gade):

Hr. Kim Edberg Andersen, Nye Borgerlige.

Kl. 15:12

Kim Edberg Andersen (NB):

Tak for det. Og tak for talen. Den var rigtig, rigtig god, men det var bare en gang grundig snak. Nu har ordføreren jo selv taget op som spørgsmål, om det var det, vi tog det som, og ja, det var det. Essensen i ordførerens tale er jo det her med, at regeringen har givet op, at Socialdemokratiet har givet op, for vi ved godt, at der er et sikkerhedsproblem, og vi ved godt, hvem det kommer fra. Og fordi man i Socialdemokratiet er bange for at gøre noget ved det, skal vi undersøge, hvor mange steder det er et problem, i stedet for bare at begynde at håndtere det problem, vi allerede ved der er, for vi ved, at der er et problem. Ordføreren startede selv talen med at fortælle om et problem med en bekendt fra hans egen valgkreds, så der er et problem, og vi ved, at der er lærere, der bliver truet.

Vi ved, at der er et problem, men vi skal lige analysere, hvor stort problemet er. Den næste undersøgelse bliver så af, om det er geografisk spredt, og den næste igen af, om det er nogle med en bestemt hudfarve. Og så kan vi lave de her undersøgelser i 40 år mere, alt imens vores lærere er bange for at undervise i noget, fordi staten ikke vil garantere deres ytringsfrihed.

Kl. 15:13

Formanden (Søren Gade):

Ordføreren.

Kl. 15:13

Frederik Vad (S):

Først vil jeg sige til Nye Borgerliges ordfører, at billedet af, hvor kontroversielle reaktioner det giver at undervise i det her, er jo forskelligt rundtomkring i vores land. Der er mange steder, hvor det er uproblematisk at gøre det her. Der er mange steder, hvor det er uproblematisk at gøre det, men hvor man fravælger at gøre det af nogle bestemte grunde. Og så er der nogle steder, hvor det ikke er uproblematisk at gøre det.

I forbindelse med at man siger, at så kan vi bare vente 40 år mere på, at der sker noget, vil jeg sige, at jeg synes, at det her skridt er et nybrud, noget, som vi ikke har set før fra statens side. Jeg vil også bare sige, at det jo også binder mit parti og Folketingets partier herinde til masten, i forhold til at den her diskussion skal fortsætte, og at vi bliver nødt til at finde nogle veje til at slå ring om de lærere og de ledere, som oplever det her som værende et stort problem.

Det starter med, at vi ikke bare finder ud af, hvor stort problemet er, men også, hvad problemet rummer. Volden er jo en ting, men hvad med alt det, der handler om det ikkesynlige, altså det usynlige pres, forældrepres, kollegernes reaktioner, ledernes opbakning? Det er jo det, vi skal have frem i lyset.

Kl. 15:14

Formanden (Søren Gade):

Hr. Kim Edberg Andersen.

Kl. 15:14

Kim Edberg Andersen (NB):

Lad os da endelig slå ring om, at presser man, truer man, bruger man vold, så skal man bare ud af vagten – konsekvent, første gang. Der var løsningen. Vi skal slå ring om de lærere, der allerede nu bliver truet.

Hr. Frederik Vad og jeg kan lave en lynundersøgelse. Vi kan jo melde os som de første folketingsmedlemmer, der simpelt hen går ud og peger nogle af dem ud. Vi kan nok godt finde nogle skoleområder, hvor det med sikkerhed ville være rigtig ildeset, hvis vi to gik ud og underviste sammen i ytringsfrihed. Så laver vi lige en voxpop om det, og så kan vi komme videre.

Kl. 15:15

Formanden (Søren Gade):

Ordføreren.

Kl. 15:15

Frederik Vad (S):

Det er jo ikke så enkelt, som ordføreren gør det til. Man kan godt argumentere for, synes jeg, at det, at vi står herinde i salen og giver en rygdækning, ikke nødvendigvis i praksis vil føre til, at mange lærere får en reel fysisk rygdækning. Jeg synes, det er for enkelt sat op, sådan som ordføreren gør det.

Kl. 15:15

Formanden (Søren Gade):

Hr. Mikkel Bjørn, Dansk Folkeparti.

Kl. 15:15

Mikkel Bjørn (DF):

Tak for det. Ordføreren nævner jo meget bramfrit i sin tale, at det simpelt hen er frygt, der er begrundelsen for, at man ikke vil stemme for det her forslag, og regeringens initiativ er så at undersøge problemet. Men hvis løsningen er en undersøgelse, kan resultatet jo ikke blive andet, end at vi ikke kommer til at gøre noget. For hvis undersøgelsen viser, at der ikke er et problem, så er der jo ingen grund til at gøre noget, og hvis undersøgelsen viser, at der er et omfattende og altomsluttende problem, så er der jo bare endnu mere grund til at være bange og dermed endnu mere grund til ikke at gøre noget. Så resultatet kan jo ud fra den argumentation kun blive, at vi overhovedet ikke skal gøre noget.

Så vil jeg spørge ministeren ind til, at ministeren fra talerstolen nævner, at det ikke nødvendigvis er lovgivning, der er behov for, at der måske bare er brug for, at man sidder og snakker lidt med forældrene om, hvordan man taler om de her problemer. Tror ordføreren, at en mand som eksempelvis Samuel Paty, der fik hugget hovedet af på åben gade, havde kunnet undgå det, hvis han bare havde talt lidt med forældrene om, hvordan man eventuelt kunne tale om det her problem?

Kl. 15:16

Formanden (Søren Gade):

Ordføreren.

Kl. 15:16

Frederik Vad (S):

Selvfølgelig tror jeg ikke på det sidste. Men jeg vil bare sige, at der er manglende viden, især om det, der handler om den sådan ikkemateriale del af vores samfund, altså det, der ikke handler om uddannelse, arbejde og bolig, men det, der handler om ytringsfrihed, og det kunne også være seksualmoral, undervisningsfrihed, altså alle mulige ting. Der har vi stadig væk huller i vores viden. Diskussionen i forbindelse med f.eks. Kommissionen for den glemte kvindekamp, som Holbæks meget dygtige socialdemokratiske borgmester stod i spidsen for, blev hældt ned af brættet på nul komma nul fem, fordi rigtig mange kom ud af busken og sagde: Vi ved ikke noget, vi ved ikke noget, hvor er vidensgrundlaget?

Jeg synes, det er rigtig godt, at vi nu får en kortlægning af problemet med censur og selvcensur i skolen. Det tror jeg kan flytte den her diskussion fremad, og det kan godt være, at ordføreren ikke tror på det. Men det tror jeg på.

Kl. 15:17

Formanden (Søren Gade):

Hr. Mikkel Bjørn.

Kl. 15:17

Mikkel Bjørn (DF):

Det er jo meget fint med en kortlægning. Men udfordringen er jo bare, at der sidder skolelærere derude i dag, som vi ved ikke tør undervise i det her emne, fordi de frygter for deres liv. Hvad er det for nogle konkrete initiativer, der skal være med til at sikre deres tryghed og ytringsfrihed i klasselokalet? Det er jo ikke en undersøgelse. Det er jo konkrete initiativer. Og hvad er det, regeringen har på bedding i den henseende?

Kl. 15:18

Formanden (Søren Gade):

Ordføreren.

Kl. 15:18

Frederik Vad (S):

Vi skal kortlægge omfanget, men som ministeren også var inde på, er der jo faktisk blevet taget initiativer, siden vi havde den sidste debat her i Folketingssalen. Vi skal jo finde ud af, hvordan det her kan håndteres på den bedste måde, og jeg deler ministerens ord om, at noget måske kan gennemføres med lovgivning, men at der altså også er noget, der handler om kulturen. Hvad er det for en kultur, de kommende skoleledere kommer ud på skolerne med, eller de lærere og pædagoger, der kommer ud af professionshøjskolerne? Har de et åndeligt fundament at stå på, som de er trygge ved? Vil de gå ind i de her diskussioner ude lokalt? Alt det der er jo også en del af det, og det vil sige, at noget handler om lovgivning, og at noget også handler om kultur.

Kl. 15:18

Formanden (Søren Gade):

Jacob Mark, Socialistisk Folkeparti.

Kl. 15:18

Jacob Mark (SF):

Tak for talen, som jeg synes var rigtig god. Først vil jeg bare lige opfordre til, at man, på trods af at man går op i debatten, taler ordentligt. Jeg synes ikke, det var ordentligt at sammenligne med Scavenius. Nej, jeg synes bare, det er en vigtig debat, og jeg synes, vi skal være ordentlige.

Når det så er sagt, er der en ting, jeg gerne vil spørge om. Ministeren sagde, at han ikke tror på, at vi kommer 1 mm nærmere, at lærere føler sig trygge, hvis det samlede danske Folketing siger, at det her er et emne, alle lærere skal igennem. Nogle gange synes jeg, det letteste er lige at bruge snusfornuften og spørge: Er det egentlig rigtigt? Holder det? Der vil jeg gerne spørge ordføreren: Hvilken lærer er mest tryg – den lærer, der som 1 lærer ud af 20 står alene og har valgt at undervise i Muhammedkrisen på en dansk folkeskole, eller den lærer, der som 1 af 19 ud af 20 står og underviser i Muhammedkrisen på en folkeskole og har et sammenhold med alle de andre lærere at knytte sig til? Hvem er mest tryg?

Kl. 15:19

Formanden (Søren Gade):

Ordføreren.

Kl. 15:19

Frederik Vad (S):

På den måde, ordføreren fremlægger det, ville mit bud være, at det var den sidste lærer, der var mest tryg. Jeg er ret sikker på, hvis man gennemførte det her, ville der være nogle, der ville opleve mere tryghed. Vurderingen er bare, at der nok også er nogle derude, der vil opleve det modsatte – at der er nogle, der vil opleve, at det vil blive politiseret, blive talt ind i en eller anden udlændingepolitisk eller værdipolitisk diskussion herinde i Folketingssalen. Men som ordføreren fremlægger det nu, ville min logik tilsige mig, at det var læreren i det sidste eksempel, som ville være mest tryg.

Kl. 15:20

Formanden (Søren Gade):

Hr. Jacob Mark.

Kl. 15:20

Jacob Mark (SF):

Man kan godt sige det der med, at det vil blive politiseret, men det er jo politiseret. Det er jo et kæmpe vigtigt emne. Og det er jo dem, der er imod at tale om ytringsfrihed, at tale om svære emner eller i hvert fald noget, som de synes er svært, som politiserer det.

Jeg synes, det er dejligt og godt, at ordføreren ligesom siger, at snusfornuften tilsiger, at hvis en lærer har hele den samlede lærergruppe på en skole at knytte sig til, fordi man underviser i det samme, er man mere tryg end den lærer, der står alene. Hvorfor så ikke beslutte at gøre det? Det er jo det, forslaget handler om.

Kl. 15:21

Formanden (Søren Gade):

Ordføreren.

Kl. 15:21

Frederik Vad (S):

Jeg tror, det var ministeren, der i sin tale brugte udtrykket, at det der med at være modig på andres vegne er et dilemma. Og det er enormt dilemmafyldt, det er. Men med de vurderinger, der ligger til grund for Socialdemokratiets stillingtagen her – også myndighedsvurderinger af sikkerhedstruslen – er vi bare nået frem til, at vi ikke kan se, at det her forslag vil gøre en positiv forskel for sikkerheden derude. Vi håber så, at det, vi kommer med i stedet for, kan flytte diskussionen et andet sted hen og give os et bedre grundlag at tale om det her på.

Kl. 15:21

Formanden (Søren Gade):

Fru Karina Adsbøl, Danmarksdemokraterne.

Kl. 15:21

Karina Adsbøl (DD):

Tak for det. Ordføreren sagde, at voldsmandens veto er en realitet, men det er jo, fordi ordføreren giver voldsmanden vetoret. Jeg vil godt læse noget op:

»Vi lader islamister kvæle ytringsfriheden og svigter vores europæiske kulturarv«, står der i overskriften.

Senere står der:

»Vi bliver nødt til at vågne op nu. Lad os få en kulturpolitik, der ansporer til at stå vagt om ytringsfriheden og slår økonomisk og politisk ring om dem, der gør det. Lad os bruge uddannelsessystemet til offensivt og åbent at klæde unge på til at forstå og stå op. Lad os i Europa og resten af den frie verden koordinere en fælles åndskamp for ytringsfriheden.«  

Jeg ved ikke, om ordføreren kan genkende de ord. De er fra et debatindlæg, ordføreren selv har skrevet. Jeg vil bare høre ordføreren: Hvad skete der? Hvad skete der? Skal vi ikke længere bruge uddannelsessystemet? Hvad skete der for ordføreren? Hvorfor er ordføreren ikke længere enig i sit eget debatindlæg?

Kl. 15:22

Formanden (Søren Gade):

Ordføreren.

Kl. 15:22

Frederik Vad (S):

Jeg står totalt ved hvert et ord, ordføreren lige har læst op – stadig væk. Det må jeg bare sige. Jeg mener, at uddannelsessystemet skal bruges til at klæde unge på til åndeligt at kunne forsvare det liberale oplysningssamfund på alle niveauer, ikke kun i grundskolen, men også i gymnasiet, hvor jeg inden for bare de sidste 24 timer har hørt om lignende udfordringer, på vuc, på læreruddannelsen, på universitetet. Det mener jeg er vigtigt, og jeg mener, at – hvad skal man sige – hele vores kulturkreds har sovet i timen generelt i forhold til at klæde kommende generationer på til at forsvare det, der ligger i vores kultur. Så jeg står totalt på mål for de synspunkter, ordføreren læser op.

Kl. 15:23

Formanden (Søren Gade):

Fru Karina Adsbøl.

Kl. 15:23

Karina Adsbøl (DD):

Så er det bare lidt mærkværdigt, at ordføreren stemmer det her forslag ned. Det må jeg bare sige. Det undrer mig dybt. Regeringen har jo ikke handlet. Ordføreren står på talerstolen og siger: Regeringen har nu handlet. Men regeringen handler jo nu med en kortlægning, fordi regeringen er blevet presset til det på grund af et beslutningsforslag, og så kan man lige lave en kortlægning, ligesom man kan lave en kommissionen eller en ekspertgruppe. Gør det ikke lidt ondt på ordføreren, at ordføreren skal stemme det her forslag ned?

Kl. 15:23

Formanden (Søren Gade):

Ordføreren.

Kl. 15:23

Frederik Vad (S):

Det gør mig ondt, at vi overhovedet har denne diskussion. Vi burde slet ikke have den her diskussion, for der burde ikke være noget kontroversielt forbundet med det her, men det er der så.

Jeg vil sige, at jeg synes, man skulle hæfte sig noget mere ved den ærlighed, der er i modtagelsen af det her. Det mener jeg er en ret signifikant udvikling i forhold til modtagelsen af den her diskussion. Og så synes jeg, man skal hæfte sig ved, at vi binder os til masten på, at vi kommer til at lave en kortlægning, som jeg mener er enestående i danmarkshistorien. Jeg mener ikke, at staten før på den her måde har forsøgt at komme til bunds i det her problem.

Kl. 15:24

Formanden (Søren Gade):

Hr. Alex Ahrendtsen, Dansk Folkeparti.

Kl. 15:24

Alex Ahrendtsen (DF):

Hr. Henrik Vad holdt en glimrende tale. Jeg forstår ikke, hvorfor han griner. (Frederik Vad: Du sagde Henrik Vad). Undskyld, hr. Frederik Vad holdt en glimrende tale med en god analyse, som jeg faktisk var enig i. Det er så lidt underligt, at Socialdemokratiet ikke tilslutter sig beslutningsforslaget, men lad det ligge. Jeg interesserer mig lidt for den kortlægning af censur og selvcensur i skolen. Hvad kommer det konkret til at betyde for lærerne, når vi har den kortlægning, og hvordan vil sikkerheden for den enkelte lærer konkret være forbedret, efter at vi har fået den kortlægning?

Kl. 15:25

Formanden (Søren Gade):

Ordføreren.

Kl. 15:25

Frederik Vad (S):

Det sidste kan jeg ikke svare på, men jeg synes, at hr. Alex Ahrendtsen fra Dansk Folkeparti skal stemple ind og være med til at påvirke, hvordan man kunne skrue sådan noget sammen. Det er ikke noget, der vil blive syltet; det er noget, der vil ske. Jeg synes da, at der er enormt mange ting, man kan tage fat i, f.eks. hvad forholdet er mellem frygten for den personlige sikkerhed og så den dyne af modstand, man kan møde fra sin kolleger, som måske af politiske grunde eller ud fra misforstået tolerance ønsker at skåne eleverne for sådan en type diskussion. Så der er meget, man kunne proppe ind, og jeg håber, at ordføreren vil være med til at komme med gode bud på, hvordan vi kunne skrue det sammen.

Kl. 15:26

Formanden (Søren Gade):

Hr. Alex Ahrendtsen.

Kl. 15:26

Alex Ahrendtsen (DF):

Vores bud er jo, at staten garanterer lærernes sikkerhed ved f.eks. at stå for undervisningen i Muhammedtegningerne. Ville ordføreren være med til at sikre lærernes sikkerhed gennem statens skærmning, efter at vi har fået sådan en kortlægning?

Kl. 15:26

Formanden (Søren Gade):

Ordføreren.

Kl. 15:26

Frederik Vad (S):

Altså, jeg kan sige, at Socialdemokratiet jo ikke kommer til at sige: Nu har vi lavet en kortlægning, og så er det bare fint nok; så kan vi gå videre til næste emne. Som ministeren også var inde på, er vi meget åbne over for at tage yderligere initiativer på forskellige niveauer, og det tror jeg sådan set også vil blive resultatet.

Kl. 15:27

Formanden (Søren Gade):

Tak for det, og jeg giver nu ordet til fru Nanna Høyrup fra Alternativet.

Kl. 15:27

Nanna Høyrup (ALT):

Tak. Jeg er ret nysgerrig på den her kortlægning, og jeg skal da være den første til at sige, at jeg som pædagog har været underlagt mange kortlægninger, og at det kan være lidt udfordrende. Men når ordføreren siger, at lige det her ikke er blevet gjort før, så kunne jeg da være nysgerrig på, om man tager i betragtning, hvordan lærernes arbejdsbetingelser spiller ind i forhold til at have overskuddet til at tage de her svære emner op.

Kl. 15:27

Formanden (Søren Gade):

Ordføreren.

Kl. 15:27

Frederik Vad (S):

Det må vi jo se på. Nu kan jeg jo ikke love, at det, vi kommer til at gøre, er noget, der en til en mener om det, man har gjort i Frankrig, men noget af det, man gør i Frankrig, er, at man laver de her kortlægninger sådan rimelig ofte med fokus på nogle af de elementer, vi også er inde på i dag. Det er med til at skabe en ret vigtig diskussion i Frankrig, både om, hvem den franske nation selv er, men også hvordan man håndterer nogle af de her udfordringer i det franske skolevæsen, og det er noget af det, som jeg som ordfører som Socialdemokratiet håber at vi kan trække med ind i en dansk kortlægning. Det her er så vigtigt, så mon ikke vi kan gøre det på en måde, så lærerne har overskud til at deltage i det.

Kl. 15:28

Formanden (Søren Gade):

Fru Nanna Høyrup.

Kl. 15:28

Nanna Høyrup (ALT):

Jeg tror, at jeg blev misforstået der, for det gik mere på, at undersøgelsen stiller skarpt på de arbejdsbetingelser, som kan influere på censur eller selvcensur. Det var egentlig det. Og lige som en opfølgning vil jeg bare understøtte synspunktet om den effekt, der kan være af, at vi laver den slags undersøgelser, både fordi de afdækker ikke bare eksisterende, men også ny viden, og fordi vi hele tiden holder os – hvad skal man sige – friske på, at der kan være ting, vi har overset.

Kl. 15:29

Formanden (Søren Gade):

Ordføreren.

Kl. 15:29

Frederik Vad (S):

Ja til det sidste. I forhold til det første vil jeg sige, at jeg synes, at det er et godt bud, ordføreren kommer med, og det synes jeg da at vi skal tage med videre, når vi skal lave det her arbejde. Det er jo ikke startet endnu, det skal til at begynde, og vi skal jo finde ud af med hinanden, hvordan vi propper noget indhold ind i det, som giver god mening.

Kl. 15:29

Formanden (Søren Gade):

Fru Susie Jessen, Danmarksdemokraterne.

Kl. 15:29

Susie Jessen (DD):

Tak. Jeg synes egentlig, at det er en meget god vane, som jeg har fået her, nemlig at undersøge, hvad Socialdemokratiet siger sådan lige op til et valg, i forhold til hvad de mener lige efter et valg. Det er især interessant her. Jeg faldt over sådan et debatindlæg, som ordføreren selv har skrevet, med overskriften »Selvfølgelig skal undervisningsmateriale om Muhammedkrisen stilles til rådighed«, hvor han så siger i indlægget her på Skolemonitor:

»For mig er diskussionen om, hvorvidt staten skal stille undervisningsmateriale om Muhammedkrisen til rådighed, som bl.a. kan indeholde Muhammedtegningerne, blevet et symbol på noget større. For ja, selvfølgelig skal vi det.«

Så vil jeg gerne spørge ordføreren: Skal vi ikke selvfølgelig det?

Kl. 15:30

Formanden (Søren Gade):

Ordføreren.

Kl. 15:30

Frederik Vad (S):

Det er den diskussion, der er meget vigtig for mig. Der er en grund til, at jeg ikke selv er krøbet i et musehul, men aktivt har opsøgt at blive ordfører for mit parti på det her spørgsmål. Det er, fordi det er vigtigt for mig. Det er også vigtigt for mig at repræsentere Socialdemokratiet ordentligt her, og jeg er stolt af at stå på mål for Socialdemokratiets kollektiv. Folketingsgruppen, den 50 mand store folketingsgruppe, er blevet enige om en holdning, og det er den, jeg fremfører her. Den er jeg ordfører på. Det er Socialdemokratiets holdning til det. Og det håber jeg at gruppen synes jeg gør på en ordentlig måde, og det har jeg egentlig meget stor respekt for.

Kl. 15:30

Formanden (Søren Gade):

Fru Susie Jessen.

Kl. 15:30

Susie Jessen (DD):

Så vi må gå ud fra, at ordføreren har ment noget andet før valget, og det er egentlig også meget rart at få slået fast. Men er ordføreren så ikke også enig i, at den her kortlægning, som man snakker om – mere rundbordssnak, mere kiggen hinanden i øjnene – jo ikke er den vej, vi skal gå her? Altså, der er behov for, at der sker noget nu. Og det mente ordføreren jo også for et lillebitte år siden. Mener ordføreren ikke også stadig det i dag?

Kl. 15:31

Formanden (Søren Gade):

Ordføreren.

Kl. 15:31

Frederik Vad (S):

Jeg løber ikke fra noget som helst. Og jeg vil bare sige: Nu lyder det, som om det her er noget, der er blevet sagt lige før valget. Altså, jeg har engageret mig i den her diskussion siden 2015 og synes, den er helt vildt vigtig. Og jeg synes, at Socialdemokratiet i dag står et rigtig godt sted. Vi går i salen her med en ærlighed og en sårbarhed i vores måde at håndtere det her på, og vi har taget et bud med på, hvordan vi får skubbet den her diskussion fremad, så vi faktisk får undersøgt omfanget af problemet. Den position er jeg stolt af.

Kl. 15:31

Formanden (Søren Gade):

Fru Inger Støjberg, Danmarksdemokraterne.

Kl. 15:31

Inger Støjberg (DD):

Nogle gange ved man snart ikke, om man skal, men altså, jeg kan ikke lade være. Jeg er godt klar over, at hr. Frederik Vad er relativt ny herinde, men alligevel vil jeg sige: Ærlig talt, hr. Frederik Vad. Nu læste fru Susie Jessen lige den der del op af et læserbrev, som hr. Frederik Vad selv har skrevet, og det er bare lige for at følge op på det. For så er det næste, hr. Frederik Vad skriver, nemlig:

»Spørgsmålet er nemlig enkelt: Skal vi individualisere ansvaret for at videreformidle grundpillerne i et liberalt oplysningssamfund til næste generation? Eller skal vi insistere på, at det er et kollektivt ansvar? En opgave, som vi i fællesskab løfter?

Jeg mener det sidste.«

Hvad er der sket? Altså, er det simpelt hen bare gruppen, der har sagt til hr. Frederik Vad: Find på noget andet. Og så har hr. Frederik Vad sagt på et gruppemøde: Skal vi ikke prøve at lave en undersøgelse? Og så har alle siddet og sagt: Det var da en god idé, hr. Frederik Vad – vi laver en undersøgelse, og så kan vi udskyde det hele lidt.

Er det det, der er sket?

Kl. 15:32

Formanden (Søren Gade):

Ordføreren.

Kl. 15:33

Frederik Vad (S):

Nej. Men altså, det er rigtigt, som ordføreren siger: Nu er jeg jo nyvalgt medlem af Folketinget. Og det kan være, ordføreren kan give gode råd til, hvordan man håndterer at blive konfronteret med citater om det, man har ment tidligere.

Jeg står på mål for det, jeg har sagt. Jeg synes, den her diskussion er vigtig. Jeg har påtaget mig at gå ind i den her diskussion på vegne af mit parti, fordi jeg tror på, at Socialdemokratiet skal stå et offensivt sted på den her dagsorden.

Alt det, ordføreren læste op, omkring det liberale oplysningssamfund står jeg stadig væk på mål for, men jeg er også stolt af at stå på mål for et socialdemokrati i dag, som har en ærlighed i argumentationen, og som er kommet til Folketingssalen i dag med noget andet, end at der bliver indkaldt til ét møde, måske, på et eller andet tidspunkt. Det er jeg stolt af.

Kl. 15:33

Formanden (Søren Gade):

Fru Inger Støjberg.

Kl. 15:33

Inger Støjberg (DD):

Jo jo, altså, nu håber jeg også, at hr. Frederik Vad stadig væk mener det, for det er under et år siden, hr. Frederik Vad selv satte sig til tasterne for at skrive det her. Altså, det er jo ikke noget, der sådan ligger mange år tilbage, og så er man ligesom sådan blevet klogere siden. Nej, det er lige sket. Det er lige sket – lige før valget skrev hr. Frederik Vad det her.

Men i forhold til den der ærlighed vil jeg sige: Det er jo ikke ærligt at sige, at vi laver en undersøgelse. Hvad med Ytringsfrihedskommissionens undersøgelse? Det var ovenikøbet også den her eller i hvert fald den socialdemokratiske regering, der tog imod den i sin tid. Vi kan da se, at alle problemerne ligger der. Det er der ordfører på ordfører på ordfører, der har været inde på. Så det der med ærlighed er da det sidste, hr. Frederik Vad skal komme at sige i dag.

Kl. 15:34

Formanden (Søren Gade):

Ordføreren.

Kl. 15:34

Frederik Vad (S):

Ytringsfrihedskommissionen har nogle ret vilde tal. Ordføreren var selv inde på det med de 76 pct. af efterkommere af indvandrere fra bestemte dele af Mellemøsten, som mener, at man ikke skal kunne kritisere religiøse autoriteter.

Men Ytringsfrihedskommissionen fokuserer ikke på problemet med censur og selvcensur i uddannelsessystemet, og det er jo det sprog, vi er nødt til at få skabt et fundament for i den her diskussion inspireret af det, man gør i Frankrig, og det vil være, i min optik, et nybrud. Jeg har ikke kunnet finde nogen steder i danmarkshistorien, hvor staten før har stemplet ind så aktivt, og det mener jeg er en god start.

Kl. 15:35

Formanden (Søren Gade):

Hr. Peter Skaarup, Danmarksdemokraterne.

Kl. 15:35

Peter Skaarup (DD):

Ordføreren bruger ord som »ærlighed« og »sårbarhed«, og det er man stolt af, at Socialdemokratiet præsterer her i debatten. Jeg synes i virkeligheden sådan lidt det modsatte. Jeg synes ikke, at man er særlig ærlig, jeg synes ikke, at man er særlig rimelig, når man over for Folketinget giver udtryk for, at man ikke vil lave en obligatorisk undervisning på det her område. For meget tyder jo på, at det, som man har talt om på de socialdemokratiske gruppemøder og måske også nogle andre gruppemøder i regeringen, i virkeligheden handler om, at vi ligger under for trusler, at vi ligger under for, at der er noget, vi ikke må.

Kan ordføreren ikke godt give mig ret i, at den tanke kan man godt få? For det er jo nogle meget, meget tynde argumenter, man bruger her i salen for ikke at støtte det forslag, som hr. Frederik Vad selv har givet udtryk for – meget, meget ærligt, faktisk brutalt ærligt – at man gerne vil støtte i det skriftlige materiale, som andre ordførere har lagt frem.

Kl. 15:36

Formanden (Søren Gade):

Ordføreren.

Kl. 15:36

Frederik Vad (S):

Jeg vil sige til ordføreren, at jeg synes, det havde været tyndere at lave en argumentation heroppe, der alene handlede om undervisningsfrihed og sådan nogle ting. Jeg synes, det havde været tyndere ikke at komme til Folketingssalen med noget andet.

Jeg vil minde om – ministeren var også inde på det – at der er blevet rykket på nogle ting siden sidste behandling af det her beslutningsforslag, bl.a. det, der handler om beredskabsplaner. Der er blevet sat initiativer i søen målrettet nogle af de skoler, som ligger i de her områder, hvor det er svært, og vi er totalt åbne over for at gøre mere. Der er en eller anden idé om, at sådan en kortlægning her bare vil komme, og at vi så vil arkivere den lodret, og at der så ikke vil ske mere.

Ordføreren kunne jo også vælge at se det modsat, altså at det her er en invitation til, at debatten skal fortsætte.

Kl. 15:37

Formanden (Søren Gade):

Hr. Peter Skaarup.

Kl. 15:37

Peter Skaarup (DD):

Jamen vi fortsætter meget gerne debatten, men så kan man jo sådan set sige, at det under en hvilken som helst debat, når man siger nej til noget fra regeringens side, så er en invitation til, at debatten fortsætter. Ja, så fortsætter debatten. Det er rigtigt nok, som ordføreren siger.

Men når det så er sagt, kunne jeg godt tænke mig at spørge ordføreren, hr. Frederik Vad, om han ser det som et argument imod det her forslag, at der, som ministeren tidligere gav udtryk for, er en sikkerhedsvurdering, der siger, at det på et eller andet plan vil være til fare for Danmark, hvis man går ind i det her forslag.

Kl. 15:37

Formanden (Søren Gade):

Ordføreren.

Kl. 15:37

Frederik Vad (S):

Jeg vil ikke føje flere ord til det, ministeren har sagt, i relation til det, ordføreren spørger om.

Kl. 15:37

Formanden (Søren Gade):

Tak for det. Nu er der ikke flere korte bemærkninger, og så siger vi tak til hr. Frederik Vad fra Socialdemokratiet.

Jeg vil lige igen minde om, at vi holder tiden. Der har været 22 spørgsmål til den første ordfører, og hvis det fortsætter og man overskrider med bare 1 minut på hvert spørgsmål samlet set, forlænger vi debatten med 4 timer. Stor respekt for, at vi er passioneret, men jeg har i sinde at stoppe talestrømmen for dem, der spørger. Så er man forberedt på det.

Jeg byder nu velkommen til den næste ordfører, fru Anni Matthiesen fra Venstre.

Kl. 15:38

(Ordfører)

Anni Matthiesen (V):

Tak for det, formand. Tak for ordet, og tak til forslagsstillerne for beslutningsforslaget. Ligesom før valget mener vi i Venstre, det er rigtig vigtigt, at vi værner om ytringsfriheden, og at alle også sikkert kan gøre brug af den. Vi mener, at det er et problem, at der er lærere derude, som ikke tør undervise i Muhammedkrisen eller for den sags skyld vise tegningerne. Forslagsstillerne rejser et meget rigtigt og et meget reelt problem, og derfor har vi jo som bekendt også i Venstre tidligere været med til at fremsætte lignende beslutningsforslag, fordi vi var af den overbevisning, at hvis vi vedtog regler herinde på Christiansborg, ville det også fjerne risikoen for den enkelte lærer. For jeg vil rigtig gerne slå fast, at vi alle mener – det er jeg helt overbevist om – at det skal være trygt og sikkert at kunne undervise i Muhammedkrisen på danske skoler.

Med beslutningsforslaget, som vi behandler her i dag, foreslås der tre ting i beslutningsforslaget. For det første foreslås det, at skolesikkerhedsberedskabsplanerne skal opdateres. Det synes vi er et godt forslag, og faktisk er det så godt, at det allerede er sket. Beredskabsplanerne er nemlig blevet opdateret. For det andet foreslås det også i beslutningsforslaget, at der skal udarbejdes nogle undervisningsforløb om Muhammedkrisen, som skal være tilgængelige på den digitale platform, der hedder emu.dk. Det synes jeg også er et supergodt forslag – så godt, at det faktisk også allerede findes. I dag kan man nemlig via få klik på emu.dk finde materialer om Muhammedkrisen, også materialer, der indeholder tegningerne. For det tredje foreslås det også i det her beslutningsforslag, at Muhammedkrisen skal være en del af historiekanonen, og det vil sige, at det i praksis bliver obligatorisk at undervise i Muhammedkrisen. Ligesom de to andre dele i beslutningsforslaget er det noget af det, vi i Venstre har sympati for. Da vi i sin tid var med til at tage initiativ til noget lignende, var det netop, fordi vi var overbevist om, at hvis vi fra politisk hold sagde, at nu er det obligatorisk at undervise i Muhammedkrisen, ville man fjerne truslen mod lærerne. Fordi det ikke var lærerne selv, der valgte at undervise i emnet, men det var noget, som lærerne var forpligtet til, ville man også fjerne risikoen fra dem. Det er også med den præmis, at dette forslag er fremsat.

Men selv om intentionen er rigtig, er præmissen forkert. For vurderingen er altså, at forslaget ikke fjerner risikoen fra den enkelte lærer. Den melding kommer fra de mennesker, der arbejder med at holde vores samfund, vores institutioner og vores lærere sikre. Derfor kan Venstre ikke støtte beslutningsforslaget, for den vurdering ændrer simpelt hen forudsætningen for selve forslaget. I Venstre ville vi netop gerne skabe en større sikkerhed for den enkelte lærer. Så igen vil jeg sige, at forslaget her ikke løser problemet.

Vi deler dog stadig væk forslagsstillernes bekymringer om selvcensur på lærerværelset, og derfor vil regeringen nu iværksætte den her store kortlægning, som er blevet omtalt tidligere, og undersøgelsen bør også omfatte – hvis jeg kan få lov til også at være med til at påvirke tingene – den sociale kontrol, som der også ofte følger med. Det er også noget af det, vi tit har debatteret her i Folketingssalen, og jeg faktisk også, at det er vigtigt her, at vi tør tage fat om nældens rod.

I Venstre ser vi derfor også frem til, at man nu kommer i gang med det her arbejde, og lige så snart kortlægningen foreligger, kan vi tage de næste skridt og dermed på den lange bane være med til at styrke ytringsfriheden. Vi mener, det skal være trygt og sikkert for alle lærere at undervise i Muhammedkrisen på de danske skoler, og det bliver vi ved med at arbejde for fra Venstres side. Tak for ordet.

Kl. 15:43

Formanden (Søren Gade):

Tak for det. Der er foreløbig fire, der har ønsket korte bemærkninger. Fru Mette Thiesen, Dansk Folkeparti. Værsgo.

Kl. 15:43

Mette Thiesen (DF):

Jeg ved simpelt hen ikke, hvor jeg skal starte. Altså, det her forslag er et beslutningsforslag, jeg fremsatte, og det er en til en det samme som den vedtagelsestekst, V 79, som fru Ellen Trane Nørby fra Venstre – Danmarks Liberale Parti, siger man jo – havde formuleret. Det her er en til en det samme. Hvad er det, Venstre mener har ændret sig? For mig bekendt er situationen sådan set kun blevet værre. Hvad er det, der gør, at Venstre lige pludselig er ligeglade med ytringsfriheden? Var lagerbeskatningen så vigtig?

Kl. 15:44

Formanden (Søren Gade):

Ordføreren.

Kl. 15:44

Anni Matthiesen (V):

Jeg har brug for at sige, at Venstre ikke er ligeglade med ytringsfriheden, og jeg håber også, at fru Mette Thiesen har lyttet til, hvad det var, jeg sagde i min tale. For det var faktisk noget af det, som gik igen rigtig meget.

Så har jeg også brug for at sige, at forudsætningerne for forslaget har ændret sig. Den vurdering, jeg har fået, har gjort, at det er anderledes.

Kl. 15:44

Formanden (Søren Gade):

Fru Mette Thiesen.

Kl. 15:44

Mette Thiesen (DF):

Nu var ordføreren heller ikke til de forhandlinger. Mig bekendt var det hr. Morten Dahlin, der var til de forhandlinger – de der skinforhandlinger, vi var til, og hvor jeg tror vi var der til to møder, før man så smed det helt væk. Og der var vurderingen præcis den samme, og vi var alle sammen i blå blok – men den er Venstre jo desværre ikke medlem af længere – på det tidspunkt enige om, at det her var så vigtigt for at sikre ytringsfriheden, at vi stod fast. Hvad er det, der har ændret sig hos Venstre?

Kl. 15:45

Formanden (Søren Gade):

Ordføreren.

Kl. 15:45

Anni Matthiesen (V):

Jeg vil starte med at sige, at jeg også har deltaget i nogle af de møder, også sammen med fru Ellen Trane Nørby, og måske var det, fordi fru Mette Thiesen ikke var til stede til de samme møder – det tør jeg ikke sige – men jeg har deltaget i nogle af dem.

Når det så er sagt, kan jeg kun gentage, at den vurdering, vi har fået, simpelt hen har ændret selve forudsætningerne for det her forslag.

Kl. 15:45

Formanden (Søren Gade):

Hr. Mikkel Bjørn, Dansk Folkeparti.

Kl. 15:45

Mikkel Bjørn (DF):

Kunne ordføreren ikke uddybe, hvad det er, der har ændret sig i de vurderinger, der gør, at man pludselig mener noget helt andet nu, end man mente før valget?

Kl. 15:46

Formanden (Søren Gade):

Ordføreren.

Kl. 15:46

Anni Matthiesen (V):

Vi mener det samme, som vi gjorde før valget. Det er i forhold til beslutningsforslaget her, at det har ændret sig.

Kl. 15:46

Formanden (Søren Gade):

Hr. Mikkel Bjørn.

Kl. 15:46

Mikkel Bjørn (DF):

Hvad har ændret sig?

Kl. 15:46

Formanden (Søren Gade):

Ordføreren.

Kl. 15:46

Anni Matthiesen (V):

Jeg tror også, at jeg sagde det i min ordførertale: Vi var med på det sidste beslutningsforslag for at sikre lærerne – den vurdering, vi har modtaget, løser ikke det problem.

Kl. 15:46

Formanden (Søren Gade):

Hr. Jacob Mark, Socialistisk Folkeparti.

Kl. 15:46

Jacob Mark (SF):

Jeg er jo ikke typen, der bærer nag, men da vi i sidste periode ad to omgange ligesom forlod de partier, der stod bag beslutningsforslaget, fordi vi af den daværende S-regering havde fået lovning på, at vi kunne få reelle resultater igennem, skulle jeg forsvare mig dag efter dag på den ene radiokanal efter den anden, fordi Venstre kaldte mig det ene og det andet og sagde, at det var utroværdigt, og at det ikke var godt nok, og spurgte, hvorfor det ikke længere var vigtigt for os. Og da jeg ikke er typen, der bærer nag, vil jeg bare lade det hænge, nu hvor Venstre ikke længere selv bakker op om forslaget.

Men jeg har dog et spørgsmål, og det er om noget, jeg ikke kan forstå. Jeg ville kunne forstå det, hvis ordføreren sagde: Vi er kommet i regering, så vi kan ikke stemme for det. Sådan er det at være i regering. Men det giver jo ingen mening at sige, at forudsætningerne har ændret sig. Altså, jeg sad i de møder, som ordføreren også sad i. Der sad sikkerhedstjenesterne, og hvad det ellers hedder i det her land, og deres vurdering var præcis den samme som i dag. Så hvad er det, der har ændret sig?

Kl. 15:47

Formanden (Søren Gade):

Ordføreren.

Kl. 15:47

Anni Matthiesen (V):

Jeg kan sige så meget til hr. Jacob Mark, at jeg heller ikke er typen, der bærer nag, og det tror jeg også at hr. Jacob Mark godt kan bekræfte. Jeg har ikke styr på, hvem det er fra Venstre, der har været ude at sige en masse ting. Jeg skal være ærlig og sige, at det har jeg ikke selv gjort. Men så er jeg nødt til også at sige, at vi jo har fået en vurdering i forhold til det her beslutningsforslag, og med udgangspunkt i at det ifølge den vurdering ikke skaber mere sikkerhed for lærerne, har vi ud fra det taget beslutningen om, at vi vil gå en ny vej og få kortlagt tingene og komme videre, så vi forhåbentlig sammen kan nå frem til at styrke ytringsfriheden.

Kl. 15:48

Formanden (Søren Gade):

Hr. Jacob Mark.

Kl. 15:48

Jacob Mark (SF):

Jeg er bare nødt til sige, at det var præcis den samme vurdering, som vi fik ovre hos hr. Mattias Tesfaye, da han var justitsminister. Det var præcis det samme, de sagde, og der var det præcis den samme tilgang fra regeringens side, hvor man sagde: Det her vil vi ikke blande os blande os i, af frygt for hvad det vil have af konsekvenser. Men vi gør det jo for at passe på lærerne. Altså, vi gør det jo for at skabe et sikkert og trygt undervisningsmiljø. Og jeg kan ikke se, hvad det er for nogle forudsætninger, der har ændret sig. Det er da præcis det samme beslutningsforslag, som Venstre bakkede op om før valget. Derfor står jeg sådan her og slår ud med armene.

Kl. 15:48

Formanden (Søren Gade):

Ordføreren.

Kl. 15:49

Anni Matthiesen (V):

Jeg tror faktisk, at vi kan være fuldstændig enige om, at vi gør det her for at passe på lærerne. Det er også årsagen til, at vi stemmer nej til det her beslutningsforslag, og at vi nu gerne vil lave en kortlægning for at komme videre. For ellers er jeg nervøs for, at vi igen står her om et år eller to og diskuterer de samme ting. Så derfor håber jeg også, at SF vil være med til at bakke op om den kortlægning og for den sags skyld være med til at præge, hvad det er, vi skal have undersøgt.

Kl. 15:49

Formanden (Søren Gade):

Hr. Kim Edberg Andersen, Nye Borgerlige.

Kl. 15:49

Kim Edberg Andersen (NB):

Tak for det. Vi vender lige tilbage til det der med at passe på læreren, for hvis det er bevæggrunden, kan jeg ikke forstå, at der ikke er et lovforslag om at passe på læreren. Det, jeg egentlig hører nu, er, at der nok er noget på vej i regeringen, for sidst Venstre lavede en kovending som den her, fik de jo ministerbiler. Så der må være en hel flok nye ministerbiler i sigte, siden man kan lave en så markant vending, for det er en til en det samme forslag som sidste år, en til en den samme vurdering. Det eneste, der har ændret sig, er, at man nu sidder i en regering og har fået at vide: Nu mener vi noget andet. Og det har vi tidligere set at Venstre jo gerne gjorde, bare der var ministerbiler.

Men vil Venstres ordfører ikke lige forklare mig noget. Når man ved, at lærerne har et sikkerhedsproblem, og at det her ikke løser det, og man sidder i en flertalsregering, som kan løse det fra den ene dag til den anden, hvad foreslår man så? Er det bare, at vi lige laver en undersøgelse, eller skal vi beskytte lærerne?

Kl. 15:50

Formanden (Søren Gade):

Ordføreren.

Kl. 15:50

Anni Matthiesen (V):

Altså, jeg håber jo meget, at netop den her kortlægning vil gøre, at vi helt automatisk får nogle værktøjer, så vi kan komme videre. Det er min drøm, og det er også derfor, jeg har kastet mig ind i det arbejde. Så må jeg sige, at det med ministerbilerne tror jeg ikke engang jeg har lyst til at kommentere på.

Kl. 15:50

Formanden (Søren Gade):

Hr. Kim Edberg Andersen.

Kl. 15:50

Kim Edberg Andersen (NB):

Nej, og det havde Venstre heller ikke, indtil de lige hoppede ind i dem sidste gang, så det er helt forståeligt. Nogle ting skal man jo holde internt. Men en undersøgelse beskytter ikke lærerne nu, og de har været i fare længe. Venstre har endda ment, at de var så meget i fare, at de har været medunderskriver på fuldstændig det samme beslutningsforslag som det, der ligger i dag. Det var fuldstændig det samme, og bevæggrundene var de samme, nemlig at der var et sikkerhedsproblem, og at det skulle vi have løst. Det prøvede man at gøre med det her beslutningsforslag for ganske få måneder siden, og nu gør man det ikke, så en regering med et flertal må jo have en løsning, og det er ikke en undersøgelse.

Kl. 15:51

Formanden (Søren Gade):

Ordføreren.

Kl. 15:51

Anni Matthiesen (V):

Jeg vil sige, at Venstre har taget ansvar. Det synes jeg faktisk også vi gør i den her sag, og det er også derfor, vi kommer til at arbejde videre med den her del. Jeg synes egentlig, hr. Frederik Vad sagde det på en fin måde i sin ordførertale. Det var det med, at man binder sig til masten, fordi man på en eller anden måde nu vil sige: Nu skal vi videre, nu skal vi gøre noget, som reelt kommer til at virke derude i skolerne.

Kl. 15:51

Formanden (Søren Gade):

Hr. Peter Skaarup, Danmarksdemokraterne.

Kl. 15:51

Peter Skaarup (DD):

Jeg synes, der er lidt meget udenomssnak her fra Venstres side. Venstre var jo for et tilsvarende forslag, nu er man imod. Er grunden, at man sidder i regering, ligesom det er på en række andre områder, hvor man mente et før folketingsvalget og mener noget andet nu?

Kl. 15:52

Formanden (Søren Gade):

Ordføreren.

Kl. 15:52

Anni Matthiesen (V):

Venstre mener akkurat det samme som inden valget. Jeg sagde også i min ordførertale, og den håber jeg også at hr. Peter Skaarup lyttede med på, at vi anerkender, at der er et problem for lærerne derude. Men vi må også være ærlige og sige, at ændringerne af forudsætningerne for forslaget her og den vurdering af det, vi har fået, gør, at vi ikke kan stemme for det her forslag.

Kl. 15:52

Formanden (Søren Gade):

Hr. Peter Skaarup.

Kl. 15:52

Peter Skaarup (DD):

Kan fru Anni Matthiesen ikke godt se, at når danskerne kigger på os herinde i Folketinget, ser de på Venstre, der før valget sagde en ting – og det var sådan set ikke Venstre, der var problemet før valget med hensyn til at få flertal for det her forslag, for Venstre var kraftig tilhænger. Og når ser de på situationen efter valget, hvor Venstre er kommet i regering, ser de, at man har en anden holdning, og så kan det her forslag ikke blive til noget. Kan fru Anni Matthiesen ikke godt se, at det ikke virker troværdigt?

Kl. 15:53

Formanden (Søren Gade):

Ordføreren.

Kl. 15:53

Anni Matthiesen (V):

Jeg synes, det, jeg står og siger, virker ærligt, og jeg skal nok prøve at gentage det endnu en gang: Den vurdering, vi har modtaget af det her forslag, gør, at vi ikke kan stemme for det.

Kl. 15:53

Formanden (Søren Gade):

Fru Susie Jessen, Danmarksdemokraterne.

Kl. 15:53

Susie Jessen (DD):

Tak for ordet. Da jeg så, at Venstre ikke bakkede op om det her forslag, blev jeg skuffet. Men det rammer egentlig, når man står her i Folketingssalen og så hører det fra Venstres egen mund. Det er så fundamentalt vigtigt for vores samfund, at vi står sammen og bakker op om ytringsfrihed, og at vi har ret til at tegne og undervise i lige præcis det, vi vil. Og det er så vigtigt, at vi har de her læreres ryg. Det mente Venstre jo også før valget. Altså, der understregede Venstre, at lærernes undervisningsfrihed er under pres mange steder, og at Folketinget nu må handle for at give lærerne rygdækning og løfte ansvaret væk fra lærerne. Det sagde Venstre. Venstre fremsatte selv forslag om de her ting i Folketingssalen. Hvad i alverden er det, der er sket med Venstre?

Kl. 15:54

Formanden (Søren Gade):

Ordføreren.

Kl. 15:54

Anni Matthiesen (V):

Jeg kan berolige ordføreren med, at Venstre mener det samme, som vi også gjorde før valget. Det, der er forskellen, er jo, at vi nu har fået en vurdering af det her forslag. Og jeg må være ærlig og sige, at den vurdering gør, at vi ikke kan stemme for det her forslag i dag.

Kl. 15:54

Formanden (Søren Gade):

Tak for det. Fru Susie Jessen.

Kl. 15:54

Susie Jessen (DD):

Undskyld, men Venstre mener jo ikke det samme, som Venstre mente før valget, for Venstre har jo fremsat nærmest det samme beslutningsforslag før valget, hvor det var Venstre, der stod og sagde de ting, som vi står og siger hernede i dag. Nu er Venstre vendt på en tallerken og vil ikke bakke op om det, som Venstre selv har fremsat forslag om flere gange. Så helt ærlig, jeg synes, at det også ville klæde Venstre at sige nu, at man har ændret mening, at man går en anden vej, i stedet for at prøve at bilde befolkningen ind at man mener det samme, for det gør man jo åbenlyst ikke.

Kl. 15:55

Formanden (Søren Gade):

Ordføreren.

Kl. 15:55

Anni Matthiesen (V):

Tak for spørgsmålet. Jeg prøver så at bruge nogle andre ord, hvis det kan være svært at forstå det, jeg siger. Altså, forudsætningerne for det her forslag har ændret sig.

Kl. 15:55

Formanden (Søren Gade):

Fru Karina Adsbøl, Danmarksdemokraterne.

Kl. 15:55

Karina Adsbøl (DD):

Tak. Jeg har stadig væk ikke fundet ud af, hvad det er for nogle forudsætninger, der har ændret sig, for da vi sidst debatterede det her i Folketingssalen, sagde Venstres daværende ordfører, Ellen Trane Nørby, netop, at den diskussion og den historie har vi repeteret flere gange, også i samråd og forespørgselsdebatter. Og vi har eksempler på undervisere på ungdomsuddannelser i Danmark, som er under PET-beskyttelse, på baggrund af at de stod frem, efter at de havde undervist i Muhammedtegningerne. Og nu snakker Venstres ordfører om en vurdering. Altså, det er åbenbart ikke så vigtig en vurdering, at regeringen har delt det med andre ordførere her i Folketingssalen.

Så hvad er det helt præcis for nogle forudsætninger, der har ændret sig?

Kl. 15:56

Formanden (Søren Gade):

Ordføreren.

Kl. 15:56

Anni Matthiesen (V):

Altså, jeg tror faktisk, at hr. Peter Skaarup også spurgte ind til det, da ministeren stod på talerstolen, og jeg synes egentlig også, ministeren gav et svar.

Så har jeg brug for at sige igen, at beslutningsforslaget, som vi behandler her i Folketingssalen i dag, vil ikke fjerne risikoen for den enkelte lærer. Det havde vi fra Venstres side en forventning om at det ville, men det gør det ikke.

Kl. 15:57

Formanden (Søren Gade):

Fru Karina Adsbøl.

Kl. 15:57

Karina Adsbøl (DD):

Jeg må ærligt indrømme, at det virker mere som en søgt undskyldning. Altså, Venstre har selv været medforslagsstillere på selv samme forslag, men lige pludselig har man fået en vurdering, og så har forudsætningerne ændret sig, og så går man i en helt anden retning. Og det er jo desværre en tendens, vi har set hos Venstre – så var det advokatundersøgelser, så var det kilometerafgifter, og sådan kunne man blive ved.

Men hvad er det, der sker med Venstre? Altså, man havde en holdning før et valg, og efter et valg har man simpelt hen ændret så meget på sine holdninger.

Kl. 15:57

Formanden (Søren Gade):

Ordføreren.

Kl. 15:57

Anni Matthiesen (V):

Det, som spørgeren der siger, har jeg også forsøgt at sige flere gange, både i min ordførertale og for den sags skyld også i de svar, jeg har givet. Så jeg synes faktisk, at jeg har svaret på spørgsmålet flere gange. Altså, vi er stadig væk det parti, der kæmper – og kæmper som gale – for ytringsfriheden. Det er noget, vi bliver ved med, og jeg håber – jeg håber virkelig – at der også vil være mange partier her i Folketingssalen, der vil være med til måske at komme med input og præge den undersøgelse, vi skal have sat i gang nu. For der er jo bl.a. også det med social kontrol, som vi har diskuteret rigtig meget.

Kl. 15:58

Formanden (Søren Gade):

Tak for det. Og så giver jeg ordet til Inger Støjberg, Danmarksdemokraterne.

Kl. 15:58

Inger Støjberg (DD):

Tak. Jeg tror bare, at fru Anni Matthiesen skal forstå det sådan, at der er ret mange, der er ret skuffede i dag.

Når det er sagt, siger fru Anni Matthiesen, at man har fået en ny vurdering, og derfor vil jeg bare gerne høre: Har fru Anni Matthiesen læst den tidligere sikkerhedsvurdering, som hun henviser til? Og har fru Anni Matthiesen læst den seneste vurdering, den, der åbenbart har fået Venstre til at ændre holdning? Har fru Anni Matthiesen sat sig grundigt ind i de to vurderinger? For ellers kan fru Anni Matthiesen jo ikke slutte, som hun gør.

Kl. 15:58

Formanden (Søren Gade):

Ordføreren.

Kl. 15:58

Anni Matthiesen (V):

Jeg beklager selvfølgelig, hvis fru Inger Støjberg er skuffet, og jeg skal nok gøre mit til, at det ikke bliver ved med at være sådan. Jeg kan sige så meget, at det var vores tidligere ordfører, Ellen Trane Nørby, der også, som det er blevet sagt af fru Mette Thiesen, stod bag det sidste beslutningsforslag, og det var fru Ellen Trane Nørby, der dengang primært fulgte de møder. Jeg deltog i nogle enkelte af de møder, men ikke alle sammen.

Jeg har fået en information og en vurdering, som ministeren gav udtryk for, og det kan være noget af det, man måske har lyst til at grave nærmere i, også under udvalgsarbejdet, for så er det jo også en mulighed.

Kl. 15:59

Formanden (Søren Gade):

Fru Inger Støjberg.

Kl. 15:59

Inger Støjberg (DD):

Så svaret på mit spørgsmål var: Nej, fru Anni Matthiesen kender ikke til den tidligere sikkerhedsvurdering, men mener at have hørt noget om en ny sikkerhedsvurdering. Fru Ellen Trane Nørby skrev i sin tid: »Je suis Samuel Paty«. Mon ikke godt vi kan konkludere, at man nu nærmere fra Venstres side kan skrive: Je suis regering? Mon ikke det bare er det, der har skiftet, altså at Venstre er kommet i regering, og intet andet?

Kl. 16:00

Formanden (Søren Gade):

Ordføreren.

Kl. 16:00

Anni Matthiesen (V):

Det kan jeg kort svare nej til. Det er det ikke.

Jeg synes jo egentlig også, det ville klæde alle Folketingets partier på en eller anden måde nu at melde sig på banen i forhold til at tage fat på det her arbejde. Jeg håber da, at vi alle kan se fornuften i at få lavet en kortlægning og få styr på, hvor grelt det står til forskellige steder, og i forlængelse af det så rent ud sagt få taget nogle værktøjer i brug, så vi når meget længere med ytringsfriheden.

Kl. 16:00

Formanden (Søren Gade):

Tak for det. Der er ikke flere korte bemærkninger. Vi siger tak til fru Anni Matthiesen fra Venstre. Og jeg byder nu velkommen til hr. Jeppe Søe, Moderaterne.

Kl. 16:00

(Ordfører)

Jeppe Søe (M):

Tak for det, formand. Jeg skulle egentlig sidde i formandsstolen nu, og jeg synes, det er så sølle bare at få hilst, så jeg får lidt kærkommen hjælp. Tak for det.

Jeg får lyst til, når jeg hører den her debat, lige at sige, at jeg tror, der er et par ord, vi må vænne os til at høre rigtig meget i Folketingssalen, nemlig ordene kompromis og syltekrukke. Det er to ting, vi skal vænne os til med den regering, vi har fået. Det er jo det her, vi gerne ville. Vi er jo ikke tre partier, der er gået ind i et rum for at komme ens ud, men vi er tre partier, der er gået ind i et rum for at debattere og blive enige om en retning. Jeg tror, fru Mette Thiesen kaldte det for en blandingsregering, altså som sådan et blandingsbatteri, og det er jo også rart. Man kan skrue på nogle knapper, og så kommer der noget ud, der nogle gange kan være rart og andre gange kan være problematisk varmt eller koldt, men det er så i hvert fald okay at blande, og det er okay at diskutere. Og vi kommer også til at høre »syltekrukke« alle de gange, hvor vi egentlig gerne vil tænke os om, hvor vi egentlig gerne vil lidt mere i dybden, end vi måske er vant til, og det er åbenbart de to ord, som vi skal vænne os til herude at høre igen og igen. Der er ingen af de to ord, jeg har problemer med. Vi er ikke gået ens ud.

Det her spørgsmål handler for mig overhovedet ikke om Muhammedkrisen. Jeg kan godt forstå, at nogle har behov for og lyst til at få det her til at handle om det – det er en af de største udenrigspolitiske kriser, vi har haft siden anden verdenskrig – men det handler for mig ikke om den satire, der var i det. Det her handler om skolernes faglighed, det handler om lærernes faglighed, og det handler i virkeligheden om, at vi her på Tinge i min optik ofte blander os for meget i netop lærernes faglighed. Vi tror ikke på dem. Se bare på folkeskoleforliget, folkeskolereformen, der i hvert fald viste, at vi her fra Tinge skal passe en lille smule på med at blande os for meget i lærernes faglighed.

Her vil vi så sige til dem, at der er én ting, de skal gå op i, for det bestemmer vi, det synes vi er vigtigt. Hvis der var et andet flertal herinde med f.eks. Enhedslisten med fuldt flertal, så ville de sikkert sige, at vi skulle gå op i kommunisme, at det skulle de undervise meget mere i lige nu, en socialdemokratisk rent rød regering ville sikkert ønske, at fagbevægelsen og hele fagbevægelsens betydning for danmarkshistorien skulle fylde stort set alt, hvis Moderaterne havde magten, ville vi kræve, at de i kunst kun skulle bruge farven lilla, Konservative ville være Gud, konge og fædreland, og vi ville undervise meget i det, hos Danmarksdemokraterne var det muligvis Dybbøl Mølle, og på den måde kunne man hele tiden finde på ting, som vi synes er utrolig vigtige.

Jeg tror på lærernes faglighed. Jeg er ret sikker på, at lærerne netop underviser i Muhammedkrisen, for man kan ikke lade være, og hvis der er nogen af dem, der ikke har modet til at vise billedet, kan de jo bede om, at man googler, og det første, der kommer frem, er fru Inger Støjbergs iPad, og på den måde bliver det jo vist, så bliver det set. Jeg kan ærgre mig over folk, der måske ikke har modet til at sætte ord i verden, men jeg ved også fra lærere – for dem har jeg jo talt med, og jeg har også interesseret mig for det her område i rigtig, rigtig mange år – at det er svært at være lærer i dag, ikke kun i forhold til Muhammedkrisen, men også når de skal undervise i »Black lives matter«. Hvis de går ind i diskussioner, som er det, vi kalder woke, hvis vi taler ligestillingsdiskussioner, er det alle ord, man må sige? Når en har rakt hånden op, må man så sige »hun« eller »han«? Og der bliver faktisk nogle gange kæmpestore diskussioner i klasselokalerne, og det kan være meget sundt. Det kan være sundt med diskussion. Jeg havde en samfundsfagslærer, som jeg aldrig nogen sinde glemmer. Han var Enhedslistemand, altså helt inde, han talte rødt i alle timer, og jeg skylder ham stor tak for, at jeg blev liberal, og det gjorde hele klassen i øvrigt, jo mere han talte om Enhedslisten. Og det er jo det, en skole er. En skole er samtale, en skole er, hvad der foregår i et klasselokale styret af en fagligt dygtig lærer, og jeg er ret sikker på, at det er der, vi skal ende. Det er svært at være lærer i dag, men det bliver endnu sværere, hvis der er politikere, der hele tiden skal sørge for, at det ikke skal kræve mod at sætte ord i verden, men at det er et krav at sætte visse ord i verden, altså dem, vi mener er vigtige lige nu.

Muhammedkrisen er og bliver, som jeg sagde i starten, den største udenrigspolitiske krise, vi har haft siden anden verdenskrig, men det er jo også en diskussion med masser af nuancer. Skal vi så også til at detailregulere, hvad det er for nogle nuancer, der skal med? Hvis man underviser i flygtninge, der går på motorvejen, skal man så huske at fortælle rigtig meget om, hvad de er flygtet fra? Alt det her kan lærerne altså godt selv, og jeg synes, vi skal lade det være op til lærerne, og derfor er Moderaterne imod forslaget.

Kl. 16:06

Fjerde næstformand (Karina Adsbøl):

Tak til ordføreren. Der er en række korte bemærkninger, og den første er til fru Mette Thiesen, Dansk Folkeparti. Værsgo.

Kl. 16:06

Mette Thiesen (DF):

Tak. Jeg er helt glad for, at ordføreren nævnte det med blandingsbatteriet, for det er jo sådan, når man tænder for et blandingsbatteri, at der så kommer en smålunken, gennemsigtig og smagløs væske ud, som er sådan lidt udefinerbar, og det er nok egentlig meget kendetegnende for den regering, vi har på nuværende tidspunkt.

Når det så er sagt, synes jeg, at ordføreren udviser en helt vildt dårlig forståelse for, hvad det vil sige at være ude i skolen. Jeg ved det, jeg er selv skolelærer, og det her forslag stiller sig overhovedet ikke hindrende i vejen for, at lærerne selv kan lave den undervisning, som de synes er bedst. Nu siger Moderaterne jo, at de er et borgerligt parti, og så ville jeg faktisk også gå ud fra, at man som udgangspunkt havde en holdning til, at der selvfølgelig i en skattebetalt folkeskole i Danmark var nogle ting, der var bedre at lære end andre. Og selvfølgelig er Muhammedkrisen, som ordføreren selv siger er den største udenrigspolitiske krise siden anden verdenskrig, vigtig.

Kl. 16:07

Fjerde næstformand (Karina Adsbøl):

Så er det ordføreren. Værsgo.

Kl. 16:07

Jeppe Søe (M):

Det er præcis derfor, at lærerne selvfølgelig også har den med. For lærere er dygtige, og det ved fru Mette Thiesen. Lærerne ved udmærket godt, hvilken balance der skal til, ikke en balance i forhold til frygt, men en balance i forhold til, hvad der er vigtigt at undervise i, hvis man skal fortælle om danmarkshistorie eller fortælle om samfundsfag. Jeg tror altså mere på lærerne, og jeg taler med lærerne. Det gør jeg, og det har jeg gjort i mange, mange år, og den her sag er jo ikke ny, og den kan man jo godt have talt med lærerne om. Jeg ved ikke, hvor mange gange vi haft den oppe, men det er jo ikke småting, er det to gange, tre gange? Ja, så er det tredje gang, vi diskuterer præcis det samme, og jeg håber på det samme resultat, nemlig at man ender med, at lærerne får lov til at blive frisat fagligt, og jeg synes, man skulle frisætte endnu mere. Jeg er imod kanon, jeg synes, det helt er vanvid, og det må man jo selv vurdere, men jeg synes, lærerne er dygtige nok til selv at vurdere, hvad der skal undervises i. Det er de faktisk ret gode til derude.

Kl. 16:08

Fjerde næstformand (Karina Adsbøl):

Så går vi videre. (Mette Thiesen (DF): Nej). Jamen så må ordføreren trykke sig ind. Man diskuterer ikke med formanden.

Kl. 16:08

Mette Thiesen (DF):

Jeg har ikke diskuteret, jeg har sådan set overhovedet ikke diskuteret. Men jeg undrer mig bare lidt over ordføreren. For ja, der er da, som jeg siger, rigtig mange lærere, der er rigtig dygtige. Men det, vi taler om her, er, at man med en virkelig forfejlet udlændingepolitik har skabt et problem – det er i øvrigt en meget lempelig udlændingepolitik, som Moderaterne jo desværre også er bannerfører for – man har skabt et problem, så der faktisk er en del lærere i Danmark, som ikke kan undervise i noget, som ordføreren selv beskriver som den største udenrigspolitiske krise siden anden verdenskrig.

Hvad har Moderaterne tænkt sig at gøre ved det, hvis de ikke vil sikre lærerne, sådan at de har mulighed for at undervise i det? Hvad vil I så gøre?

Kl. 16:09

Fjerde næstformand (Karina Adsbøl):

Ordføreren.

Kl. 16:09

Jeppe Søe (M):

Lad os starte med at se, om der er et problem, og det er sådan set det, ministeren har sagt nu skal forsøges undersøgt. Jeg tror ikke, problemet er så stort, som partierne herinde gerne vil gøre det til. Jeg anerkender, at der stadig væk kan være vælgere i det her og en god samtale i det her, som sikkert giver noget spredning her og der og alle vegne. Og nu er vi faktisk ved at undersøge det – og det kan man så kalde en syltekrukke alt det, man har lyst til – nu vil vi faktisk gerne i dybden med det her og finde ud af, når det nu er tredje gang, vi diskuterer det, om det er tredje gang for meget.

Kl. 16:09

Fjerde næstformand (Karina Adsbøl):

Tak. Som formand ønsker jeg, at man trykker sig ind, for så kan jeg nemlig se på skærmen, hvem der ønsker en kort bemærkning. Nu er det hr. Jacob Mark, Socialistisk Folkeparti. Værsgo.

Kl. 16:09

Jacob Mark (SF):

Al ære og respekt for, at ordføreren stiller op, men jeg kan simpelt hen blive i tvivl om, om ordføreren har læst beslutningsforslaget. Der er jo ingen, der ønsker at styre lærernes metode – det er jo simpelt hen ikke en del af beslutningsforslaget. Det, forslaget går ud på, er, at ligesom man skal igennem en række andre undervisningsemner i den danske folkeskole, så skal man også forbi Muhammedkrisen, og vi ved fra den undersøgelse, information har lavet, at 34 pct. af lærerne er bekymret over at skulle omkring det emne, fordi de er bange for, hvilke konsekvense det vil få for dem. Mit spørgsmål skal være: Er der reelt metodefrihed, hvis den metode, læreren bruger, vil føre til konflikter, vold eller trusler? Er det metodefrihed, hvis lærere decideret ikke tør undervise i det, de gerne vil?

Kl. 16:10

Fjerde næstformand (Karina Adsbøl):

Tak. Ordføreren.

Kl. 16:10

Jeppe Søe (M):

Jeg tror også, man vil kunne komme op på 34 pct., hvis man spørger om andre emner. Og det er det næste, der vil ske, for hvis først det her bliver gennemført, så vil der være rigtig mange nye emner, vi skal tage op, og så skal vi diskutere, hvordan det skal skal foregå, og pludselig er vi ude i noget, der minder om folkeskolereformen, hvor vi igen er inde og sætte læringsmål. Det plejer hr. Jacob Mark at være meget imod. Jeg synes, vi er inde på en glidebane her. Jeg er slet ikke for det. Jeg tror på lærerne, og det synes jeg også SF plejer at gøre.

Kl. 16:10

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 16:10

Jacob Mark (SF):

Jeg tror på politikere, der svarer på spørgsmål (Jeppe Søe (M): Det gør jeg også), og mit spørgsmål skal så igen være: Har en lærer, der ikke tør undervise i Muhammedkrisen, men gerne vil, og de 34 pct. af lærerne, som er bekymrede for at skulle omkring Muhammedkrisen, den metodefrihed, som både ordføreren og jeg kæmper så meget for?

Kl. 16:11

Fjerde næstformand (Karina Adsbøl):

Ordføreren.

Kl. 16:11

Jeppe Søe (M):

Ja, det har de. De har ytringsfrihed, og de kan bare tage den, og det er en del af undervisningen. Det, nogle af dem er bange for, er jo at vise Muhammedtegningerne, og som sagt kan man bede eleverne om at gå på Google, for de har jo gudskelov – mener vi – skærme i skolerne.

Kl. 16:11

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige. Værsgo.

Kl. 16:11

Kim Edberg Andersen (NB):

Tak. Det er godt nok vildt at høre en mand, der stiller sig op på Folketingets talerstol og er så ligeglad med, at vi har skolelærere i Danmark, der er bange for at undervise i et fag. Men det er ikke overraskende, at det kommer fra Moderaterne, for de har om nogen i al den tid, jeg har siddet i Folketinget, jo været dybt ligeglade med danskerne.

Det, I til gengæld er glade for, er magten – I kan godt lide magten, magten til at stå og hælde vand ud af ørerne oppe fra talerstolen, lige så snart der kommer noget, hvor vi forholder os til helt reelle problemer, helt reelle problemer, for ganske almindelige danskere – danskere, der er bange for at undervise i noget så simpelt som en tegning. For vi har tilsyneladende en regering – godt flankeret af Moderaternes ligegyldighed – der er fuldstændig indifferent, i forhold til at der er folk, der er bange, og at nogle af dem muligvis er i fare. Og måden, vi hjælper dem på, er så åbenbart ved at lukke øjnene, bøje os for islam og så håbe på, at vi kan sylte det endnu længere.

Kl. 16:12

Fjerde næstformand (Karina Adsbøl):

Ordføreren.

Kl. 16:12

Jeppe Søe (M):

Jeg har simpelt hen ikke lyst til at stå og svare på tillægsord af den der slags – det gider jeg ikke.

Kl. 16:12

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 16:12

Kim Edberg Andersen (NB):

Jamen det behøver ordføreren heller ikke, for det var jo en kommentar. Og jeg har stor forståelse for, at Moderaterne har svært ved at stå på mål for deres egne holdninger, når de er så vilde som dem, der bliver givet udtryk for her i dag. For det er godt nok vildt at høre en ordfører stå heroppe og sige: Vi ved, at der er et problem. Nej, faktisk er ordføreren her den eneste, der ikke har sagt, at der er et problem. Det har de andre to regeringspartier klappet bedre af med hinanden. Ordføreren sagde, at det faktisk slet ikke handlede om Muhammedkrisen, og det handlede heller ikke om sikkerhed i skolen, selv om det faktisk er det, der står på skærmen, hvis ordføreren kigger oppe bagved – nej, det handler om, at det her er noget, der skal ... (Fjerde næstformand (Karina Adsbøl): Ja tak!)

Kl. 16:13

Fjerde næstformand (Karina Adsbøl):

Ordføreren.

Kl. 16:13

Jeppe Søe (M):

Det, jeg sagde, var, at det er godt, at vi får undersøgt, om der er et problem. Hr. Kim Edberg Andersen siger, at der er et problem – det har jeg hørt. Jeg har også hørt den her debat tre gange i Folketingssalen. Lad os se, om der er et problem. Det bliver nu undersøgt, og så må vi jo se, hvad vi kan gøre ved det problem, hvis det er der.

Kl. 16:13

Fjerde næstformand (Karina Adsbøl):

Så er det fru Nanna Høyrup, Alternativet. Værsgo.

Kl. 16:13

Nanna Høyrup (ALT):

Tak. Jeg gentager mig selv her, men vi bakker jo i Alternativet meget op om det her med at få undersøgt, hvad problemets omfang er. Jeg har selv en del lærere i min omgangskreds og ved, at der er mange ting derude, som presser deres undervisningsmiljø, og det håber jeg rigtig meget at sådan en undersøgelse kan afdække, og at det er der, vi kommer til at kunne gøre den største forskel.

Så bliver jeg som pædagog en lille smule provokeret over, at rundbordspædagogik bliver talt ned, for det er da et af vores stærkeste redskaber i forhold til netop at kunne tage de her svære emner op, altså at man får skabt et stærkt undervisningsmiljø. Og så vil jeg gerne høre Moderaterne om, hvad de ser som værende den største barriere, i forhold til at skolerne kan skabe de her trygge undervisningsmiljøer.

Kl. 16:14

Fjerde næstformand (Karina Adsbøl):

Ordføreren.

Kl. 16:14

Jeppe Søe (M):

Nu bevæger vi os måske ud ad en tangent, som er meget fjern fra det her emne. Jeg synes, der er rimelig trygge undervisningsmiljøer i folkeskolen. Men vi har i samfundet og i særdeleshed også herinde – det har vi jo netop lige hørt – en debatform, der måske også spreder sig, og hvis man taler sådan til hinanden, når man er politiker, eller man taler sådan til hinanden, når man er i Clement Kjersgaards »Debatten«, eller man i det hele taget har en debatform eller en samtaleform, der er på den måde, så lærer man jo også de mennesker, der sidder i en læringssituation i folkeskolen, det og danner dem i forhold til det. Jeg er ikke særlig bekymret for skærme og for sociale medier som Instagram, Snapchat, TikTok og alt mulig andet. Jeg er mere bekymret for, at de ser Folketings-tv.

Kl. 16:15

Fjerde næstformand (Karina Adsbøl):

Så er det hr. Mikkel Bjørn fra Dansk Folkeparti. Værsgo.

Kl. 16:15

Mikkel Bjørn (DF):

Om der er et problem. Om der er et problem, siger ordføreren her fra Folketingets talerstol. Ordføreren sætter spørgsmålstegn ved, om der overhovedet er et problem. Jeg kan fortælle ordføreren, at der er et problem. Jeg har selv som skolelærer stået i situationer, hvor elever har givet udtryk for, at de syntes, det var helt okay, at folk blev myrdet, hvis de eksempelvis tegnede Muhammed. Så jeg kan godt fortælle ordføreren, at der er et problem. Så siger ordføreren, at lærerne bare kan tage ordet – de kan bare tage ordet. Det her er mennesker, der frygter for deres liv. De frygter at få hugget hovedet af, hvis de viser en helt legitim del af den nyere danmarkshistorie, og så står ordføreren her fra Folketingets talerstol og sætter spørgsmålstegn ved, om der overhovedet er et problem.

Kl. 16:16

Fjerde næstformand (Karina Adsbøl):

Ordføreren.

Kl. 16:16

Jeppe Søe (M):

Fuldstændig korrekt. Og det er det, vi nu skal have undersøgt. Er der et problem? Er det problem så stort, som hr. Mikkel Bjørn forsøger at gøre det til. Den diskussion, som hr. Mikkel Bjørn lige nu henviser til, er jo en undervisningssituation, hvor der er nogle, der sidder dernede og har en holdning, som jeg så sandelig ikke deler, men som jo er interessant at undervise ud fra. Den er interessant at undervise ud fra, og den bliver du nødt til at tage afstand fra. Du bliver nødt til at tage afstand fra den, måske som de andre i klassen, for det er jo vanvid at sige sådan nogle ting. Det er jo vanvid, hvis hr. Mikkel Bjørn har hørt det som lærer. Det er problemet. Det handler ikke om Muhammedtegningerne; det handler om vores samtaleform, og det handler om, at der er nogle i det her samfund, der har en kultur, som er ganske anderledes end vores, og den debat skal vi turde tage. Men det, hr. Mikkel Bjørn her har hørt, handler ikke om Muhammedtegningerne, for det er et generelt problem, og det er en helt anden diskussion. Det handler om udlændingedebatten. Det, jeg taler om her i dag, er, hvorvidt lærere har lov til fagligt at tage egne beslutninger for undervisningen.

Kl. 16:17

Fjerde næstformand (Karina Adsbøl):

Tak. Så er det den anden korte bemærkning til hr. Mikkel Bjørn. Værsgo.

Kl. 16:17

Mikkel Bjørn (DF):

Nej, det er ikke et helt andet problem. Det handler om Muhammedtegninger, det er det, det her forslag handler om, og det er det, den utryghed, der er ude i folkeskolen, handler om. Jeg må sige, jeg er dybt, dybt rystet over den arrogance, ordføreren står her og giver udtryk for fra Folketingets talerstol.

Kl. 16:17

Fjerde næstformand (Karina Adsbøl):

Ordføreren.

Kl. 16:17

Jeppe Søe (M):

Jamen jeg er da ked af, at jeg ryster hr. Mikkel Bjørn med en holdning, der er anderledes. Så kan jeg godt forstå, at hr. Mikkel Bjørn også blev rystet i klassen, da han mødte en anderledes holdning. Jeg tror på samtalen, og jeg tror på, at den skal være nogenlunde ordentlig. Det gælder både herinde, og det gælder også i undervisningen. Og jeg tænker, at de fleste lærere kan håndtere det. Det er i hvert fald det, jeg hører fra lærerne, og jeg hører ikke fra lærerne, at de ønsker indblanding fra Folketingets side.

Kl. 16:18

Fjerde næstformand (Karina Adsbøl):

Så er det fru Helena Artmann Andresen, Liberal Alliance. Værsgo.

Kl. 16:18

Helena Artmann Andresen (LA):

Jeg havde egentlig ikke tænkt mig lige at sige noget, men jeg er godt nok rystet over, at ordføreren ikke rigtig mener, at der er et problem. Information har lavet en rundspørge, hvor der er 34 pct. af historie- og samfundsfagslærere, der er bekymrede for at skulle undervise i Muhammedkrisen. Anerkender ordføreren ikke, at det er et kæmpe problem?

Kl. 16:18

Fjerde næstformand (Karina Adsbøl):

Ordføreren.

Kl. 16:18

Jeppe Søe (M):

Jeg har på intet tidspunkt sagt, at der ikke er noget problem. Jeg har sagt, at det skal undersøges, om der er et problem. Nu er det tredje gang, vi diskuterer det her. Jeg er med på »hænder i vejret« og meget andet godt. Vi har læst noget i pressen. Jeg vil gerne finde ud af, og det er det, vi prøver at undersøge nu, hvor stort det her problem er. Er problemet så stort? Ønsker lærerne i virkeligheden, at vi blander os? De lærere, jeg har talt med, gør ikke.

Kl. 16:19

Fjerde næstformand (Karina Adsbøl):

Så er der en kort bemærkning til fru Inger Støjberg, Danmarksdemokraterne. Værsgo.

Kl. 16:19

Inger Støjberg (DD):

Det er lidt i samme boldgade – det der med, om der er et problem eller ej. Når Ytringsfrihedskommissionen kommer frem til de resultater, som Ytringsfrihedskommissionen kommer frem til, er det så ikke noget, der kan få hr. Jeppe Søe til at tænke: Der er nok noget om snakken; det er nok ikke noget, en flok partier inde i Folketinget bare går og finder på, eller noget, nogen i pressen skriver om?

Kl. 16:19

Fjerde næstformand (Karina Adsbøl):

Ordføreren.

Kl. 16:19

Jeppe Søe (M):

Jeg mener ikke, at jeg på noget tidspunkt, hverken i min tale eller efterfølgende, har talt Muhammedkrisen ned. Jeg siger oven i købet, at det er den største udenrigspolitiske diskussion og krise, vi har haft siden anden verdenskrig. Jeg synes, det er et enormt problem, og det er et enormt problem, at der er ting, vi i det her samfund ikke kan diskutere. Det gælder i øvrigt også Black Lives Matter og alt mulig andet, hvor vi hele tiden skal passe på med vores ord, og vi skal huske, at det er bredere end blot Muhammedkrisen. Og hvis vi vedtager det her, bliver det næste, at vi også skal til at diskutere køn eller alle mulige andre ting, som også er svære undervise i derude, og bliver angrebet på præcis samme måde i klassen – ikke bliver angrebet på præcis samme måde i samfundet eller i andre lande, men i klassen – og så er diskussionen ikke sund.

Kl. 16:20

Fjerde næstformand (Karina Adsbøl):

Fru Inger Støjberg for anden korte bemærkning. Værsgo.

Kl. 16:20

Inger Støjberg (DD):

Det var da et utroligt iltert humør, hr. Jeppe Søe er kommet i i dag. Men nu spurgte jeg om Ytringsfrihedskommissionen, og så svarer hr. Jeppe Søe med Muhammedkrisen. Det er jo altså to helt forskellige ting. Jeg er med på, at Ytringsfrihedskommissionen bl.a. også har undersøgt ting, der på en eller anden måde kan henføre til Muhammedkrisen. Men har hr. Jeppe Søe rent faktisk læst Ytringsfrihedskommissionens rapport?

Kl. 16:20

Fjerde næstformand (Karina Adsbøl):

Ordføreren.

Kl. 16:20

Jeppe Søe (M):

Ja, det har jeg. Jeg har kæmpet for ytringsfrihed hele mit liv og levet af den og brugt den. Jeg synes, der er masser af problemer i vores samfund – ikke kun med indvandring, som nogle partier her i salen ønsker at få det til at lyde som. Ytringsfrihed handler jo i virkeligheden også om at være tryg i de ord, man sætter i verden, og som jeg sagde i min ordførertale, kræver det mod at sætte ord i verden. Jeg synes efterhånden, der er lidt for mange emner, hvor man skal være modig for at tale med, og det synes jeg er hovedproblemet.

Kl. 16:21

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken, og nu er det hr. Jacob Mark fra Socialistisk Folkeparti.

Kl. 16:21

(Ordfører)

Jacob Mark (SF):

Vi har jo diskuteret det her ad et par omgange i Folketingssalen, og i virkeligheden burde det slet ikke være noget, man diskuterede i Folketingssalen, men noget, man hurtigt fik ordnet blandt folkeskoleordførerne, ligesom så meget andet på folkeskoleområdet. For det at sikre lærernes tryghed, det at sørge for, at man har metodefrihed, også i nogle af de emner, som nogle grupper ikke ønsker at høre om eller blive undervist i, synes jeg er helt fundamentalt. Men sådan er det ikke gået, og det er jo i virkeligheden noget af det, der er problemet.

Jeg kunne godt holde en tale, ligesom jeg har gjort før, om, hvorfor det her beslutningsforslag er vigtigt, men jeg har lyst til at prøve noget nyt. Jeg vil gerne holde en tale til dem, som ikke kan se idéen i det her beslutningsforslag, for dem møder jeg også en del af – dem, som spørger: Hvorfor skal vi det her? Vi har også lige hørt en masse argumenter fra talerstolen.

Den første, jeg støder på, er dig, der mener, at det her overhovedet ikke er et problem. Er der et problem? spørger man. Kan vi overhovedet være sikre på det?

Til det er der at sige: Ja, vi har en Ytringsfrihedskommission, der har afdækket, at der er et problem. Vi har en rundspørge blandt 379 lærere, hvor 34 pct. decideret siger, at de føler sig utrygge ved at undervise i det her emne om Muhammedkrisen. Vi har eksempler rundtomkring fra Europa, hvor lærere er blevet truet, overfaldet, decideret myrdet, alene fordi de har valgt at undervise i det her emne, og fordi de har mødt nogle radikale islamister, som ikke ville acceptere det. Der er et problem, og min bekymring vil være, at hvis vi lægger den logik ned over det her spørgsmål, som ministeren lagde ned over spørgsmålet, nemlig at vi ikke kan vedtage det her af frygt for, hvad de her radikale islamister vil sige, jamen hvor vil grænsen så gå? Hvor vil det næste problem være, som vi ikke kan løse? Der er et problem her.

Så er jeg også stødt på mange af jer, der siger: Jamen er det her ikke et brud på metodefriheden? Det hørte vi også hr. Jeppe Søe sige. Er det her ikke et brud på, at vi har en decentral folkeskole?

Det mener jeg faktisk er noget vås. Det her er jo ikke at styre præcis, hvordan man skal undervise i Muhammedkrisen som tema. Det her er at sørge for, at der er noget ordentligt materiale, og at man skal forbi temaet, ligesom man skal forbi en række andre temaer i den danske folkeskole. Men hvordan, bestemmer man selv lokalt. Men metodefrihed har man jo kun, hvis man faktisk tør undervise i et emne. De lærere, der er ude på en skole, som gerne vil undervise i det her emne – og dem ved vi jo eksisterer fra de undersøgelser, jeg lige har nævnt – men som ikke tør undervise i det, fordi de er bange for storebrødrene, fordi de er bange for konflikterne, fordi de er bange for vold og trusler eller de radikale islamister, som ministeren talte om, har jo ikke metodefrihed. Det er de lærere, som jeg ønsker og SF ønsker at give metodefrihed med det her forslag. Og jeg tror på, at den lærer, der står sammen med 19 andre lærere på den enkelte skole og må undervise i det her, føler sig mere tryg og er bedre stillet end den lærer, der alene vælger at undervise i det her, mens 19 andre vælger ikke at gøre det. Selvfølgelig er man det.

Så er der nogen, der spørger: Er der ikke noget, der er vigtigere? Der er så mange problemer i det danske samfund og i den danske folkeskole. Er der ikke noget, der er vigtigere?

Til det vil jeg svare: Whataboutism og det her med altid at få debatter til at handle om noget andet end det, problemet egentlig er, særlig når det er et vigtigt emne, er fuldstændig ødelæggende. Det er ødelæggende for at sørge for, at mennesker kan gå trygt på arbejde. Det skaber sådan en mindreværdsfølelse i folk: Står jeg alene med det her? Er det overhovedet vigtigt nok at tale om? Ja, selvfølgelig er det da vigtigt at tale om ytringsfrihed, selvcensur.

Er I ikke bare ude efter indvandrere? Nu hører jeg jo tit som SF'er, at det her forslag bare er bashing eller det er udlændingepolitik. Nej, det her er ikke bare et forslag, der er ude efter indvandrere. Det her forslag vil jo ramme den lille gruppe af radikale islamister, der ikke vil acceptere satire, og som mener, de har ret til at bestemme, ja, decideret har veto til at bestemme over lærerne, over politikerne og alle andre i det her samfund, og som ønsker et helt andet demokrati. Ja, de ønsker ikke engang et demokrati, de ønsker et andet samfund end det, vi har i Danmark. Vi er ikke ude efter nogen. Vi er ude efter at passe på lærerne.

Så er der dem, der siger: Jamen er det her symbolpolitik? Det kan aldrig være symbolpolitik at kæmpe for menneskers ytringsfrihed. Det kan aldrig være symbolpolitik at sikre lærernes metodefrihed. Det kan aldrig være symbolpolitik at få gjort noget ved det, når 34 pct. af lærerne føler sig utrygge ved at undervise i et emne. Hvad der er et symbol, et rimelig alvorligt symbol, er jo den tendens, som også ligger i det, at et flertal stemmer det her forslag ned, nemlig at man giver voldsmanden veto og siger, at vi ikke kan beslutte at give lærerne mere sikkerhed og tryghed, fordi vi er bange for, hvad voldsmændene vil sige til det. Hvis vi først accepterer det, er vi ilde stedt. Det skal vi ikke, og derfor bør man stemme for det her forslag.

Kl. 16:27

Anden næstformand (Jeppe Søe):

Der er en kort kommentar fra hr. Frederik Vad, Socialdemokratiet.

Kl. 16:27

Frederik Vad (S):

Tak for det. Som hr. Jacob Mark godt ved, har det været småt med fagforeninger og uddannelsesorganisationer, f.eks. Skolelederforeningen og Danmarks Lærerforening, i opbakningen til, at man sådan skal foretage sig noget her. Det synes jeg selv er meget svært at forstå, også hele diskussionen om, om man f.eks. skal lave en kortlægning osv. Jeg kunne godt tænke mig at spørge hr. Jacob Mark, hvad hr. Jacob Marks refleksioner omkring det er.

Kl. 16:27

Anden næstformand (Jeppe Søe):

Ordføreren.

Kl. 16:27

Jacob Mark (SF):

Det har jeg faktisk tænkt meget over. For særlig Skolelederforeningens formand har jo været meget imod det her forslag. Han har jo decideret frarådet, at man underviser i det her, og jeg kan også godt forstå, at det kan være både ubehageligt og besværligt med de konflikter, som det kan føre med sig at undervise i Muhammedkrisen. Jeg kan bare ikke holde alternativet ud. Jeg kan ikke holde det alternativ ud, at der er emner, vi ikke kan undervise i i Danmark, fordi vi er bange for religiøse fanatikere.

Jeg hørte ministeren sige, at det er let at være modig på andres bekostning. Det sad jeg også og tænkte en del over. Det er egentlig ikke min intention at være modig på lærernes bekostning. Jeg vil gerne være modig sammen med dem. Jeg vil gerne hjælpe lærerne, jeg vil gerne sørge for et ordentligt sikkerhedsberedskab. Jeg vil gerne have, at vi gør, hvad vi kan, for at de lærere, der er modige, bakker vi op om.

Kl. 16:28

Anden næstformand (Jeppe Søe):

Spørgeren.

Kl. 16:28

Frederik Vad (S):

Det forstår jeg sådan set godt. Så kunne jeg godt tænke mig at spørge hr. Jacob Mark: Hvis vi nu får lavet sådan en kortlægning, har hr. Jacob Mark så en forhåbning om, at de her organisationer i uddannelsesverdenen, som lidt, synes jeg, i den her diskussion har stillet sig på bagbenene – uagtet hvordan man står i forhold til det her beslutningsforslag – vil stemple ind i arbejdet med at lave sådan en kortlægning?

Kl. 16:29

Anden næstformand (Jeppe Søe):

Ordføreren.

Kl. 16:29

Jacob Mark (SF):

Det håber jeg, og det er egentlig også derfor, jeg synes, en kortlægning er en god idé. Nu er det jo en flertalsregering, så jeg ved ikke, om vi får lov at påvirke den kortlægning eller ej, men jeg må bare sige – nu er jeg flyttet til en lille landsby, der ligger uden for en lidt mindre landsby, og jeg tror ikke, at der er store problemer med det her dér – at hvis man laver en kortlægning, der rammer det samlede danske skolevæsen, og man ikke slår ned på de egne af Danmark, hvor vi ved at det her et problem, vil den være misvisende. Så det er vigtigt at få lavet den kortlægning ordentligt. Ellers gør man simpelt hen de lærere, der i problemer, en bjørnetjeneste.

Kl. 16:29

Anden næstformand (Jeppe Søe):

Så er det fru Nanna Høyrup fra Alternativet.

Kl. 16:29

Nanna Høyrup (ALT):

Tak. Jeg er fuldstændig enig med hr. Jacob Mark i, at det er, når man er flere sammen om de svære samtaler, at man formår at løfte dem. Jeg forstår bare ikke helt, hvordan det her beslutningsforslag løser de problemer, som jeg for mit vedkommende tror er en af de vigtigste grunde til, at det er svært for lærerne at arbejde med de her svære emner. Det er, og det er jeg sikker på at Jacob Mark også ved, de her arbejdsbetingelser, som lærere har, og som bare er blevet mere og mere udfordret med årene, og jeg ville egentlig synes, at det mere var det, man skulle have fokus på, end at kræve, at Muhammedkrisen ligger i en historiekanon, og opdaterede beredskabsplaner, for de er blevet revideret osv.

Kl. 16:30

Anden næstformand (Jeppe Søe):

Ordføreren.

Kl. 16:30

Jacob Mark (SF):

For det første var beredskabsplanerne jo ikke blevet revideret, hvis ikke vi havde fremsat det her forslag. Så det er jo dejligt, at der er sket noget. For det andet vil jeg sige, at jeg nærmest ikke kan tælle, hvor mange gange jeg har stået på den her talerstol og kritiseret folkeskolereformen og også sagt, at det altså er et problem, at lærernes forberedelsestid falder, og at klassestørrelserne øges. Men jeg mener simpelt hen bare ikke, det har noget med Muhammedkrisen og det, at man ikke underviser i Muhammedkrisen, at gøre. Det ville da være fristende at bruge endnu en anledning til at tage om lærernes forberedelsestid, som jeg altid kan tale om, men det, vi ved om det her, det, vi kan se i de undersøgelser, der allerede er lavet, er, at der er for mange lærere, der simpelt hen er bange for at undervise i det her, fordi det har konsekvenser for dem personligt. Det er ikke i orden, der skal vi være på lærernes side.

Kl. 16:31

Anden næstformand (Jeppe Søe):

Spørgeren.

Kl. 16:31

Nanna Høyrup (ALT):

Der har jeg så lidt en anden idé om, hvordan det hænger sammen. Altså, jo mere presset du er på dit arbejde, jo sværere bliver det at skabe den her kultur, som gør, at man som lærere kan stå sammen om at undervise i de her svære fag og emner, og det er derfor, jeg synes, at endnu en undersøgelse om noget, som faktisk ikke er belyst i tilstrækkelig grad, giver rigtig god mening. Det kan faktisk nok også komme til at understøtte, at vi skal sætte meget mere ind i forhold til at skabe arbejdsbetingelser, der kan generere et miljø, der gør, at man kan stå sammen om de her svære områder.

Kl. 16:32

Anden næstformand (Jeppe Søe):

Ordføreren.

Kl. 16:32

Jacob Mark (SF):

Jeg synes, det er en god idé med en kortlægning, hvis den bliver lavet ordentligt, så den faktisk kommer til at vise, hvordan det reelt ser ud. Der er meget stor forskel på, hvordan billedet er på skoler i Holbæk og på Vestegnen og på skoler i København og i Aarhus, så den undersøgelse skal laves ordentligt. Så vil jeg bare sige, at jeg godt mener, at vi kan gøre to gode ting på en gang. Vi kan godt forbedre lærernes arbejdsvilkår på skolerne, samtidig med at vi sørger for ikke at give voldsmanden veto, hvilket er det, det er ved at udvikle sig til på flere uddannelsesinstitutioner i Danmark.

Kl. 16:32

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 16:32

Kim Edberg Andersen (NB):

Tak for det, og tak til ordføreren. Ordføreren og jeg ser jo normalvis ikke altid ens på tingene, hvis vi snakker udlændingepolitik; det gør vi ikke. Jeg havde nu heller ikke læst forslaget her som udlændingepolitik, men som undervisningspolitik. Hele problemstillingen i det her er, at vi har skolelærere, der er i fare; lad os da bare sige det, som det er. Nogle af dem føler, at de er i fare, og nogle af dem er i reel fare.

Kan ordføreren ikke godt blive en lille smule bekymret, når vi nu har det her røde trekløver, som skal blive enige – vi ved jo godt, at de bliver enige først og så propper det ned i halsen på os bagefter – og når nu vi har hørt en ordfører for Moderaterne stå på Folketingets talerstol og sige, at vi skal have lavet en kortlægning, for der er ikke rigtig et problem? Er ordføreren, uden at snakke udlændingepolitik, enig med Nye Borgerlige i, at det her er et problem, at det er et problem, vi ved eksisterer, og at det, vi skal nu, er at finde en løsning til at gøre lærerne sikre igen?

Kl. 16:33

Anden næstformand (Jeppe Søe):

Ordføreren.

Kl. 16:33

Jacob Mark (SF):

Jeg mener jo, at det er et problem, og jeg mener, at det er åbenlyst, at det er et problem. Jeg hører tit argumentet fra lærere, at det altså ikke er noget, de oplever i deres hverdag, og der vil jeg også bare sige, at det, at man ikke oplever det i sin egen hverdag, ikke er ensbetydende med, at der ikke er andre, der oplever det. Derfor synes jeg, det er noget, vi skal gøre noget ved.

Jeg har ikke noget imod en kortlægning. Jeg synes, det kan være interessant, hvis den bliver lavet ordentligt, og jeg sætter egentlig min lid til, at hr. Frederik Vad påvirker regeringen i den rigtige retning, hvad det her angår.

Kl. 16:34

Anden næstformand (Jeppe Søe):

Spørgeren.

Kl. 16:34

Kim Edberg Andersen (NB):

Jeg har stor tillid til hr. Frederik Vad, men jeg tror også, at han sidder langt tilbage på rækkerne, i forhold til hvordan regeringen agerer. Det bliver jeg bare nødt til at sige. Men nej, vi oplever det heller ikke ude Nørager, hvor vi bor 1.000 mennesker og ved, hvem hinanden er; det gør vi ikke. Men vi ved helt faktuelt, at der er nogle steder lige nu, hvor du og jeg ville kunne gå ud og have ret store sikkerhedsmæssige problemer, hvis vi valgte at gå ud at gøre det her – hvis vi uden at fortælle nogen om det bare gik ud og underviste i det her. Så kunne vi ikke bare gøre det nu og sikre de lærere? Så kan man altid tage ud til mig ude på landet lidt senere.

Kl. 16:34

Anden næstformand (Jeppe Søe):

Ordføreren.

Kl. 16:34

Jacob Mark (SF):

Det er også derfor, vi stemmer for forslaget og er medforslagsstillere. Vi synes, det er en rigtig god idé. Der er jo bare et flertal, der vil noget andet, og der har jeg ligesom bare lært af mine år i politik og sådan set også af livet, at så må man tage, hvad man kan få. Hvis en kortlægning er det, vi kan få i den her omgang, er det bare med at påvirke den.

Kl. 16:35

Anden næstformand (Jeppe Søe):

Fru Mette Thiesen, Dansk Folkeparti.

Kl. 16:35

Mette Thiesen (DF):

Tak. Det var rigtig ærgerligt, at SF ikke stemte for i første ombæring, for så var det jo blevet vedtaget, men lad nu det ligge. Vi står her sammen i dag, og jeg kunne bare godt tænke mig at høre ordføreren om noget. For ordføreren og jeg har jo faktisk stået skulder ved skulder i forhold til det her meget, meget længe. Når ordføreren jo også ved, hvilken proces det har været – Socialistisk Folkeparti blev lovet, at der kom nogle forhandlinger; vi blev indkaldt til to møder, som vi var til; der skete ikke rigtig noget – har ordføreren så tillid til, at den her kortlægning, som Socialdemokratiet nu siger de vil lave, kommer til at føre til noget som helst?

Kl. 16:35

Anden næstformand (Jeppe Søe):

Ordføreren.

Kl. 16:36

Jacob Mark (SF):

Først vil jeg sige, at jeg har den indbyggede skade, at jeg har en meget høj grad af tillid til mennesker, og det går man også nogle gange galt i byen med. Da vi i sidste valgperiode ad flere omgange ligesom blev tilbudt konkrete ændringer – noget af det er jo også blevet til virkelighed i forhold til beredskaberne – så syntes jeg, vi skulle lave det, fordi jeg ligesom havde tillid til, at ministrene ville holde det, de lovede. Så var der noget med nogle ministerrokader, men man kan jo ikke gardere sig imod, at folk ikke holder, hvad de lover. Havde vi vedtaget det der beslutningsforslag med et flertal, så kunne regeringen jo stadig have ignoreret det, for et beslutningsforslag er jo ikke bindende på den måde. Men vi stemmer jo for det her, og vi presser på, og jeg håber, at vi sammen ligesom kan lykkes med at ændre det her, så lærere i højere grad vil føle sig trygge en dag.

Jeg kunne jo godt have tænkt mig mere end en kortlægning. Det kunne alle os, der har fremsat det her forslag, men hvis den bliver lavet ordentligt, så kan det forhåbentlig være sådan en murbrækker til, at vi kan få lavet konkrete ændringer, der vil komme en masse lærere og en masse børn til gavn.

Kl. 16:36

Anden næstformand (Jeppe Søe):

Spørgeren.

Kl. 16:37

Mette Thiesen (DF):

Det, jeg sådan set er bekymret for, handler nemlig, som ordføreren fuldstændig rigtigt siger, om, at vi blev lovet en hel masse ting, men der skete aldrig noget som helst. I forhold til den trusselsvurdering, eller hvad det er, man siger, der ligger til grund for det her forslag – og det er det, som flere ordførere fra regeringspartierne bruger som argument for at stemme imod det her – kan ordføreren så overhovedet se, at den vil ændre sig, ved at man har en kortlægning? Jeg tænker, at sikkerhedsvurderingen jo vil være fuldstændig den samme.

Kl. 16:37

Anden næstformand (Jeppe Søe):

Ordføreren.

Kl. 16:37

Jacob Mark (SF):

Det synes jeg er et rigtig interessant spørgsmål, for hvad er det egentlig, regeringen vil med den kortlægning? Det er også noget af det, jeg synes vi skal dykke lidt dybere ned i fremadrettet, for hvis regeringen og ministerens argument for ikke at gøre noget er, at man frygter for religiøse fanatikeres adfærd, hvis man beder om at undervise i det er, hvad så, hvis den kortlægning viser, at problemet er større? Hvad vil man så gøre? Så kan man vel stadig ikke gøre noget, for man er stadig bange for dem. Og der er min pointe, at vi ikke skal give voldsmanden veto i Danmark.

Kl. 16:38

Anden næstformand (Jeppe Søe):

Dermed er der ikke flere spørgsmål til ordføreren. Næste ordfører på talerstolen er fru Inger Støjberg fra Danmarksdemokraterne.

Kl. 16:38

(Ordfører)

Inger Støjberg (DD):

Der er tidspunkter, som er definerende for et helt lands historie. Det er tidspunkter, hvor det er afgørende, at landets ledere har modet til at stå på den rigtige side af friheden. Sådan et tidspunkt var Muhammedkrisen. Dengang var der et meget stort pres fra dele af erhvervslivet, lederskribenter på nogle af landets største dagblade, tidligere politikere og i meget høj grad fra muslimske kredse i Danmark, som i deres fejhed forsøgte at få den daværende statsminister, Anders Fogh Rasmussen, til at give efter, til at undskylde over for den muslimske verden, på grund af at Jyllands-Posten havde bragt en række satiriske Muhammedtegninger. Herboende muslimer vendte Danmark ryggen og rejste til Mellemøsten for at opildne til had imod Danmark. Det var fejt, og det var usselt over for det land, som har givet dem alle muligheder for at leve et liv, der var både frit og rigt.

Tænk, hvis hr. Anders Fogh Rasmussen havde undskyldt. Tænk, hvis han havde givet efter for det pres, som han var underlagt fra mange af dem med – i citationstegn – de rigtige holdninger og fra et muslimsk mindretal i Danmark. Så havde vi i dag stået på den forkerte side af ytringsfriheden, og vi havde stået på den forkerte side af historien.

Muhammedkrisen er et afgørende tidspunkt i danmarkshistorien. Det er derfor også afgørende, at alle i Danmark kender både til baggrunden for og konsekvenserne af Muhammedkrisen og ikke mindst vigtigheden af forsvar for ytringsfriheden i Danmark. Det er derfor, at en meget stor del af oppositionen i dag jo foreslår, at vi skal have udarbejdet fælles undervisningsmateriale til undervisning i Muhammedkrisen, samtidig med at vi også foreslår, at den her meget vigtige del af danmarkshistorien selvfølgelig også fremgår bedre af historiekanonen. Det er afgørende vigtigt, at alle børn og unge i Danmark kender til det her definerende tidspunkt for Danmark og selve fundamentet for vores frihedsrettigheder.

Danmark er grundlagt på et fundament af frihedsrettigheder, som generationer før os har lagt. I Danmark har vi religionsfrihed, men vi har ikke religionslighed. Her kan man tro på den gud, man vil. Man kan dyrke ham, lige så tosset man vil, i sin fritid. Man kan bare ikke pålægge alle os andre, at vi skal indrette os efter en andens tro. Vi har ytringsfrihed, og det vil sige, at man kan sige og skrive præcis det, man vil, og man kan tegne alt, hvad man evner – selvfølgelig inden for lovgivningens rammer. Og vi har ligestilling. Her er piger og drenge, kvinder og mænd præcis lige meget værd. Og oven på det fundament af frihedsrettigheder kan man så bygge sit eget liv. Man kan bare ikke slå hul på fundamentet. Sådan er det, og det skal stå tindrende klart for enhver, der lever i Danmark.

Jeg har fuld forståelse for, at der er nogle lærere, som oplever det som svært, og som også kan være ængstelige for at undervise i Muhammedkrisen. Det skal der tages hånd om, og derfor er det jo også sådan, at beredskabsplanerne er blevet opdateret. Vi skal i det hele taget være opmærksomme på, hvordan vi bedst står sammen, når det f.eks. handler om netop forsvaret for ytringsfriheden. Men vi må ikke ende der, hvor det er en flok rabiate muslimer, der lever i en middelalderlig kultur, der via trusler og vold bestemmer, hvordan vi skal leve i Danmark.

Så lad mig sige det helt klart: Det er ikke til forhandling, om man som muslim i Danmark eller i Europa skal acceptere ytringsfriheden og retten til f.eks. at tegne Muhammedtegningerne. Det skal man. Vi skal ikke bøje os mod hinanden. Vi skal ikke give lidt efter for at finde et kompromis af hensyn til muslimer, der ikke vil indordne sig efter vores frie samfund.

Ytringsfriheden og religionskritikken er presset. Tal fra rapporten fra Ytringsfrihedskommissionen viste jo som sagt for nogle år siden, at 76 pct. af indvandrere og efterkommere af indvandrere fra Tyrkiet, Libanon, Pakistan og Somalia, som bor i Danmark, mener, at det skal være ulovligt at kritisere islam. Problemerne er tydelige, og vi har også en forpligtelse til at stå vagt om det frie samfund, som generationer før os har skabt. Derfor har vi i Danmarksdemokraterne været med til at fremsætte det her beslutningsforslag, og vi bakker selvfølgelig fuldt og helt op om det og takker også for samarbejdet med de øvrige partier.

Jeg kan jo så forstå, at Venstre har begået endnu et holdningsskift for at være en del af regeringen. Før valget var Venstre medforslagsstillere på et identisk beslutningsforslag, og det er skammeligt – det er skammeligt – at det er et parti, der er så svært at kende. Og der er altså ærlig talt ikke meget af hr. Anders Fogh Rasmussens mod og principfasthed tilbage i det parti.

Kl. 16:43

Anden næstformand (Jeppe Søe):

Tak. Så er det hr. Kim Edberg Andersen, Nye Borgerlige.

Kl. 16:43

Kim Edberg Andersen (NB):

Det er ganske kort, for jeg kunne se, at ordføreren løb tør for tid. Jeg kunne jo høre på Moderaternes ordfører, at der faktisk ikke var andre problemer ud over tonen – det var tonen, der var problemet. Og da jeg kun kender to politikere, som har været udsat for trusler i en sådan grad, at de har brug for beskyttelse, nemlig min egen formand, fru Pernille Vermund, og så ordføreren selv, vil jeg godt spørge ordføreren, om hun mener, det er tonen, som truslerne bliver fremført med, der er det store problem, eller om det er det, at vi lever i et samfund, hvor vi kan blive udsat for trusler på grund af ytringer.

Kl. 16:44

Anden næstformand (Jeppe Søe):

Ordføreren.

Kl. 16:44

Inger Støjberg (DD):

Jeg vil blot sige til hr. Kim Edberg Andersen, at jeg tror, jeg er fuldstændig enig i det, hr. Kim Edberg Andersen forsøger at sige her. Det her har jo ikke noget med tonen at gøre. Det har noget at gøre med, at der lever mennesker i Danmark, men også i resten af Europa, som ikke accepterer den frie verden, som de jo ellers har alle muligheder for at benytte sig af. De forsøger rent faktisk at omstyrte den del af verden. Og det er det, vi skal stå sammen om. Og det er jo det, der i virkeligheden også er så fint ved det her beslutningsforslag, for hvem skulle have troet, at vi i dag stod sammen, skulder ved skulder, med Socialistisk Folkeparti og Nye Borgerlige, altså at vi alle står her skulder ved skulder for at være i et forsvar for ytringsfriheden? Det her er jo ikke bare en teoretisk diskussion, det er en virkelig diskussion, og det, der i virkeligheden, synes jeg, er det triste i dag, er, at regeringspartierne ikke ser det her som virkelighed, men som teori. Det er det ikke.

Kl. 16:45

Anden næstformand (Jeppe Søe):

Spørgeren.

Kl. 16:45

Kim Edberg Andersen (NB):

Spørgeren har altså ikke trykket sig ind, og det lærte jeg af den sidste, der sad i stolen, at jeg skulle huske. Men jeg kan da altid finde på noget at sige. Og jeg er fuldstændig enig med ordføreren. Det, der er et forstemmende øjeblik for mig herinde, er dybest set, at jeg føler, vi har en regering, der ved, at hvis man truer sig til ting ud fra sin egen tro, så får man lov. For vi har en regering i Danmark nu, der har givet op. Den har ganske enkelt givet op, sådan som jeg ser det, og det er det, der gør mig trist i dag. Er ordføreren helt uenig i min analyse?

Kl. 16:46

Anden næstformand (Jeppe Søe):

Ordføreren.

Kl. 16:46

Inger Støjberg (DD):

Nej, på en eller anden måde har man givet voldsmanden vetoretten i dag, og det er jo det, der er det triste.

Kl. 16:46

Anden næstformand (Jeppe Søe):

Så er det hr. Frederik Vad, Socialdemokratiet.

Kl. 16:46

Frederik Vad (S):

Jeg kunne godt tænke mig at spørge fru Inger Støjberg, om hun er bekendt med de undersøgelser af, hvordan det går med verdslighedsprincippet i Frankrig, som bliver lavet årligt, og om hun tænker, at der er et perspektiv i at tage noget af det, der bliver undersøgt der og også få det kortlagt i det danske uddannelsessystem. Jeg synes personligt, der er sindssygt meget perspektiv i det.

Kl. 16:46

Anden næstformand (Jeppe Søe):

Ordføreren.

Kl. 16:46

Inger Støjberg (DD):

Det sjove er, at det er, som om det ene skulle forhindre det andet. At man hjælper lærerne med netop et kollektivt svar på det her og siger, at nu bakker vi kollektivt op om, at der skal undervises i Muhammedkrisen, forhindrer ikke, at man sideløbende også fortsat undersøger det. Hr. Frederik Vad må undersøge alt det, hr. Frederik Vad gerne vil, og jeg synes også, det er interessant. Jeg var en af dem, der sad på nåle, da Ytringsfrihedskommissionens rapport skulle komme og har læst den ad flere omgange. Men det er jo ikke sådan, at verden går i stå, fordi man begynder med at undersøge noget. Så derfor forhindrer det ene jo ikke det andet. Men jeg kan sige til hr. Frederik Vad, at jeg er meget bekendt med, hvilke trusler det er, der er, og skulle jeg være i tvivl, kan jeg sige, at lige så snart jeg går udenfor, er jeg ikke i tvivl længere, for så har jeg to mænd til at følge mig.

Kl. 16:47

Anden næstformand (Jeppe Søe):

Spørgeren.

Kl. 16:47

Frederik Vad (S):

Jeg har helt enormt stor respekt for de personlige ofre, fru Inger Støjberg har måttet bære på grund af sit engagement i den her diskussion. Det vil jeg bare sige jeg er rigtig glad for, og det er jo heldigvis ikke noget, jeg skal undersøge, men det synes jeg er rart at høre. Så vil jeg bare sige, ikke som et spørgsmål, men som en kommentar, at meget af det, Ytringsfrihedskommissionen beretter om, jo ikke er problemer med censur og selvcensur i uddannelsessystemet. Der er en helt bane af ukendt viden der, vi bliver nødt til at få undersøgt til bunds.

Kl. 16:48

Anden næstformand (Jeppe Søe):

Ordføreren.

Kl. 16:48

Inger Støjberg (DD):

Jamen vi sætter os slet ikke imod nogen former for undersøgelser. Jeg tror bare, der er et mindretal, men dog et stort mindretal, i Folketinget, der siger, at de to ting jo ikke er afhængige af hinanden. Man kan jo godt give lærerne bedre mulighed for at undervise i Muhammedkrisen og så stadig væk undersøge det her felt. Og det synes jeg man skal gøre, for det er også med til at skabe debat, og debat er også med til at sætte lys på nogle ting, og det at sætte lys på nogle ting kan også være med til at forandre ting.

Kl. 16:48

Anden næstformand (Jeppe Søe):

Dermed tak til ordføreren fra Danmarksdemokraterne. Vi går videre i ordførerrækken til fru Helena Artmann Andresen fra Liberal Alliance.

Kl. 16:49

(Ordfører)

Helena Artmann Andresen (LA):

Tak. Muhammedkrisen er en af de mest skelsættende perioder i nyere dansk historie. Her blev vores ytringsfrihed for alvor sat på prøve, stærke religiøse følelser blev vakt, og det danske flag blev afbrændt adskillige steder i den muslimske verden. Danske ambassader blev angrebet, diplomatiet blev for alvor udfordret. Derudover blev flere danske varer fravalgt i muslimske lande.

Det var uden tvivl en periode, hvor vi blev mindet om vores værdier, og hvor vi for alvor oplevede konflikten mellem ytringsfrihed og religion. Muhammedkrisen har stor betydning for Danmark, og tegningerne er stadig en del af vores samtid; se blot den dræbte franske skolelærer, der blev halshugget i 2020, fordi han viste Muhammedtegningerne i sin undervisning.

Det er jo vanvittigt, at lærere risikerer at sætte deres liv på spil for at undervise i en af de vigtigste begivenheder i vores historie. Faktisk svarede 34 pct. af respondenterne i en rundspørge foretaget af Information blandt historie- og samfundsfagslærere, at de i »nogen grad«, »høj grad« eller »meget høj grad« var bekymrede for at vise Muhammedtegningerne.

Alle lærere skal kunne undervise frit uden at være bange for at modtage trusler eller det, der er værre. Det er således helt afgørende, at vi understøtter vores lærere i at undervise i Muhammedkrisen, og det er derfor, at der skal foreligge undervisningsmateriale om Muhammedkrisen på emu.dk.

Muhammedkrisen skal indgå som en del af historiekanonen, og det er også derfor, Liberal Alliance er medstillere på det her beslutningsforslag. For vi bliver simpelt hen nødt til at bakke vores lærere op, og det er dejligt, at skolesikkerhedsberedskabsplanerne er blevet opdateret i mellemtiden, siden det her beslutningsforslag blev lagt ud. Tak for ordet.

Kl. 16:51

Anden næstformand (Jeppe Søe):

Selv tak. Og der er ingen korte bemærkninger, så tak til ordføreren. Den næste ordfører på talerstolen er fru Lise Bertelsen fra Det Konservative Folkeparti.

Kl. 16:51

(Ordfører)

Lise Bertelsen (KF):

Tak for ordet. Sikke en vigtig debat, vi har her i dag. Som en af forslagsstillerne ønsker Det Konservative Folkeparti, at der bliver anvendt og udarbejdet undervisningsmateriale til formidling af Muhammedkrisen, dens betydninger og konsekvenser; det er en vigtig del af danmarkshistorien. Det kan ikke på nogen måde være den enkelte skoles eller den enkelte lærers ansvar at udarbejde undervisningsmateriale eller at tilvælge eller fravælge at undervise i det.

Hvis vi vil værne om vores altafgørende ytringsfrihed og ikke vil give efter for den vold og de trusler, som desværre eksisterer, bliver vi nødt til at tage det ansvar på os fra centralt hold og vise, at lærerne ikke står alene med den opgave ude i klasseværelset, hvilket leder over i, at der i forslaget også tages højde for, at der skal udarbejdes en opdateret sikkerhedsberedskabsplan, som vil kunne tages i brug, hvis eller når konflikter opstår.

Ministeren har ret i, at det kan være rigtig svært at være modig på andres vegne, men jeg mener dog, at vi skal turde skabe tryghed på andres vegne. Vi skal simpelt hen tage ansvar for de 34 pct. af lærerne, der føler sig utrygge. Tak for ordet.

Kl. 16:53

Anden næstformand (Jeppe Søe):

Der er ikke nogen korte bemærkninger. Tak til ordføreren. Næste ordfører på talerstolen er fru Mai Villadsen fra Enhedslisten.

Kl. 16:53

(Ordfører)

Mai Villadsen (EL):

Tak for det. Ytringsfriheden er fundamental, den er selvfølgelig afgørende for vores samfund. Og vi skal altid – altid – bakke op om vores lærere, når de underviser i emner som f.eks. Muhammedkrisen eller andre emner, som nogle anser som værende kontroversielle. Det kunne være Israel-Palæstina-konflikten, køn, seksualitet og abortrettigheder, ja, sågar Onkel Reje i de her dage.

Vi mener i Enhedslisten, at det selvfølgelig er helt afgørende, at der er et betryggende sikkerheds- og kriseberedskab på landets skoler. Elever og forældre, lærere og andre ansatte skal trygt kunne undervise i hverdagen, og derfor skal der selvfølgelig løbende være fokus på, at man reviderer de sikkerhedsforanstaltninger, der er behov for. Det ved jeg også at man allerede har gjort i sidste valgperiode, men selvfølgelig er det fornuftigt at gøre det løbende.

Det er efter vores opfattelse en del af skolens opgave, at den skal forberede eleverne til at deltage i et samfund med frihed og med folkestyre, og deri indgår det selvfølgelig, at eleverne skal have en forståelse af, at der kan være mange forskellige måder at anskue verden på. Man skal acceptere, at andre kan have synspunkter, man ikke nødvendigvis bryder sig om, og at vi skal håndtere de uenigheder igennem dialog – aldrig nogen sinde i gennem chikane, trusler eller lignende adfærd.

Lærerne skal selvfølgelig kunne inddrage såkaldt kontroversielle spørgsmål i deres undervisning, som eleverne og deres forældre i øvrigt kan have vidt forskellige anskuelser af, uden at de oplever ubehageligheder. Derfor er det så afgørende, at lærerne oplever tryghed og har den fornødne støtte i deres hverdag, så de netop er skærmet for ubehageligheder, og så de ikke føler sig presset til selvcensur, men oplever, at der er ordentlig vejledning, hjælp og regler på deres uddannelsessted og tryghed omkring undervisningen i vores samfund helt generelt. Derfor er det rigtig godt, at man har opdateret beredskabet. Hvis der er mulighed for det, ser vi meget gerne, at man gør yderligere.

Jeg tror på, og vi tror på i Enhedslisten, at det her skal ske i tæt dialog med lærerne, og derfor synes jeg også, at der er et perspektiv, som har været lidt fraværende i dagens debat, nemlig at Danmarks Lærerforening ikke bakker op om det her forslag. De mener ikke, at det er fornuftigt, at der bliver udarbejdet statsligt undervisningsmateriale, og de er også imod, at man på den måde fastlægger, hvilke temaer der skal undervises i. Det mener vi også i Enhedslisten.

Vi har hele vejen igennem været modstandere af kanonsystemet. Vi mener, at det begrænser lærernes frihed til at vælge, hvad de skal undervise i og hvordan, og det er vi skeptiske over for. Men det ændrer ikke på, at det her beslutningsforslag tager et meget, meget relevant emne op, som vi også er optaget af, og som jeg mener vi skal se mere på. Derfor synes jeg faktisk, at det er fornuftigt, at man kigger ind i at undersøge problemets omfang nærmere. Og vi er også gerne med på at gøre mere, hvis man skulle pege på det i forbindelse med de sonderinger.

Vi synes, at det kunne være rigtig fornuftigt at inddrage netop underviserne, lærerne i et videre arbejde, eventuelt lave en høring om det her spørgsmål, så vi åbent kan få dialogen, for problematikken er der jo på den ene side, mens lærerne i fællesskab på den anden side siger, at det her ikke er løsningen. Så lad os prøve at finde løsningen fremadrettet i fællesskab, for der er ingen tvivl om, at der er et problem. Tak.

Kl. 16:57

Anden næstformand (Jeppe Søe):

Der er en enkelt kort bemærkning fra hr. Frederik Vad, Socialdemokratiet.

Kl. 16:57

Frederik Vad (S):

Selv om vi også stemmer nej til det her forslag, var der noget i ordførerens tale, som alligevel fik mig til at trykke mig ind. Jeg synes lidt, at der var en relativisme. Der blev talt om, at der er flere emner, der fremkalder kontroversielle reaktioner: Onkel Reje, køn, seksualundervisning osv.

Det er jo fuldstændig rigtigt, men er ordføreren trods alt ikke enig i, at hvis man ser ud over Europa og den diskussion, der er, om de her spørgsmål om religiøse autoriteter inden for islam, så tåler det ingen sammenligning – ingen sammenligning! – med f.eks. Onkel Reje eller seksualundervisning i forhold til de konsekvenser, som nogle oplever ved at diskutere de her ting?

Kl. 16:58

Anden næstformand (Jeppe Søe):

Ordføreren.

Kl. 16:58

Mai Villadsen (EL):

Jo, og jeg tror også godt, at ordføreren er klar over, at det ikke var min hensigt eller for den sags skyld ministerens hensigt at sige, at tingene er de samme, når man nævner, at der findes flere kontroversielle emner. Der er ingen tvivl om, at spørgsmålet om Muhammed, Muhammedkrisen, islam helt generelt fører til voldsomme ting, bl.a. jo det mord, vi så, i Frankrig, og det tåler selvfølgelig ingen sammenligning med det andet. Men der findes desværre også folk i vores land, der modtager dødstrusler for alt fra børne-tv til deres holdninger til abort og andet, og det er jo selvfølgelig også skrækkeligt.

Så der er mange ting, som lærerne kan være pressede af i undervisningen. Vi skal beskytte dem, ligegyldigt hvad det handler om. Men jo, det her er meget relevant, og jeg vil da også sige, at selvfølgelig skal man undervise i det her; det er en relevant del af danmarkshistorien.

Kl. 16:59

Anden næstformand (Jeppe Søe):

Spørgeren.

Kl. 16:59

Frederik Vad (S):

Ligesom ordføreren sagde, har Danmarks Lærerforening også i dag været ude at sige, at det er kanonkonceptet som sådan, de er modstandere af.

Jeg kunne godt tænke mig at spørge ordføreren: Vil det sige, at ordføreren mener ligesom Danmarks Lærerforening, at vi skal afskaffe en kanon på historieområdet? Og hvis det er rigtigt, hvordan sikrer vi os så, at eleverne kommer igennem de temaer, der er relevante for danmarkshistorien?

Kl. 17:00

Anden næstformand (Jeppe Søe):

Ordføreren.

Kl. 17:00

Mai Villadsen (EL):

Ja, Enhedslisten har hele vejen igennem, også fra man knæsatte princippet, været modstandere af den måde, man laver kanonen på. Det ændrer jo ikke på, at det er lige så fornuftigt at undervise i det her som i Jellingstenen, Ertebøllekulturen og alt muligt andet, men det har vi sådan set også en tillid til at lærerne kan finde ud af. I nogle områder er det måske mere relevant at have yderligere fokus på noget frem for noget andet, og derfor mener vi, der skal yderligere frihed til skolerne, og det er bl.a. derfor, vi er skeptiske over for indretningen af det her forslag.

Kl. 17:00

Anden næstformand (Jeppe Søe):

Med de ord tak til ordføreren for Enhedslisten. Næste ordfører på talerstolen er fru Lotte Rod, Radikale Venstre.

Kl. 17:00

(Ordfører)

Lotte Rod (RV):

Tak for det. Vi mener i Radikale Venstre det samme, som vi mente sidste gang og forrige gang, vi havde den her diskussion, nemlig at alle elever skal undervises i Muhammedkrisen. Jeg synes, det er fuldstændig uacceptabelt, at der er lærere, der bliver truet. Det er vi alle sammen enige om. Derfor er det jo heller ikke det, som det her konkrete beslutningsforslag handler om. Diskussionen er her om, hvordan vi så griber det an, hvordan vi fører politik på den klogeste måde. Skal sådan et forslag her komme fra lærerne, eller skal det være noget, som Folketinget trækker ned over skolerne oppefra? I Radikale Venstre arbejder vi for at sætte skolerne fri. Vi vil gerne have mere plads til lærernes dømmekraft, og vi er imod kanonlister. Jeg vil gerne have, at vi holder op med at trække ting ned over skolen oppefra. I stedet for tror jeg på, at vi skal blive bedre til som politikere at lede på formål og på værdier og så selvfølgelig ved faktisk at sætte penge af til, at lærerne har tid og materiale til at lave en god undervisning.

Jeg har egentlig meget lyst til at citere min tale fra sidst, hvor jeg citerede fru Marianne Jelved fra forrige gang:

»Lærernes ytringsfrihed er selvfølgelig helt afgørende for en underviser, og det er endda en underviser, som har meget, meget stor og afgørende betydning for det enkelte barn og for de elever, som man underviser ... Det er vigtigt, at læreren sammen med forældre skaber den tryghed om eleverne, som skal til, for at man får en god undervisning. Efter min opfattelse skal læreren kunne tage sager op, som præger samfundet, og som er begivenheder, der gør rigtig stort indtryk på mennesker og skaber nye billeder, om jeg så må sige, nye erkendelser i vores samfund om, hvordan der ser ud, og hvad der sker.

Muhammedkrisen er et fantastisk godt eksempel på det. Det er jo ikke kun et fransk anliggende eller et dansk anliggende, det er et verdensanliggende, og det rummer et behov for både kritisk tænkning og for ytringsfrihed og er et af de mest kontroversielle emner, som vi har haft i skolen i en række år. Det er, fordi det skiller vandene rigtig tydeligt. Der er dem, der er stærkt imod, og der er dem, som godt kan se, at det giver erfaringer, som vi er nødt til at forholde os til. Så det er en del af den dannelse, eleverne tilegner sig på vej til at blive borgere og medborgere og kan tage stilling til begivenheder i samfundet og i offentligheden og kan skelne mellem godt og ondt. Og de skal også kunne forholde sig til det, der sker i samfundet, og de skal kunne tage stilling.

Jeg har under debatten« – og det er stadig væk Marianne Jelveds ord – »her siddet og tænkt, at man også kunne foreslå ministeren ganske stilfærdigt og uden at gøre stor palaver ud af det at samle en række tænksomme, erfarne lærere og lade dem svare på, jeg havde nær sagt opgaven, hvad der egentlig skal til, før man kan undervise på en sikker og god måde i kontroversielle emner.«

Vi er i Radikale Venstre stadig imod det konkrete beslutningsforslag. Jeg vil gerne helt af med historiekanonen. Jeg synes, det gør stort indtryk, at både Lærerforeningen og Skolelederforeningen er imod forslaget. Og når jeg har siddet og lyttet til debatten i dag, må jeg bare sige, at fru Inger Støjberg er og andre jo simpelt hen ikke har ret, når de prøver og gøre det her til en præmis om, at det er voldsmandens veto mod flertallets sammenhold. Vi er, hver og en af os politikere, der sidder herinde, jo en del af flertallets sammenhold. Vi står alle sammen på ytringsfriheden. Men det, der ligger i det konkrete forslag, er jo diskussionen om lærerens pædagogiske dømmekraft over for Folketingets styring. Og der står vi i Radikale Venstre sammen med Lærerforeningen og Skolelederforeningen fast på, at det er læreren i klasseværelset med de konkrete elever, som underviser på den måde, der giver mening.

Kl. 17:04

Anden næstformand (Jeppe Søe):

Tak til ordføreren, ingen korte bemærkninger. Næste ordfører er fru Nanna Høyrup fra Alternativet

Kl. 17:05

(Ordfører)

Nanna Høyrup (ALT):

Tak, formand. Grundskolen har mange vigtige opgaver, bl.a. at understøtte elevernes demokratiske dannelse, herunder betydningen og værdien af ytringsfrihed. Det er lærernes ansvar og opgave at sikre en undervisning, som gennem årene understøtter dette formål. Til det hører der set fra vores side i Alternativet tillid – tillid til, at de mestrer denne opgave og dette ansvar.

I Alternativet er vi imod historiekanonen og endnu en indskrænkning af det faglige råderum og de krav, den pålægger lærerne og dermed deres frihed til at undervise på en måde, som er meningsfuld for dem og deres elever. Beslutningsforslaget her vil pålægge regeringen at opdatere vejledninger til skoleberedskabsplaner, som allerede er revideret. Spørgsmålet er, om det er nødvendigt med endnu en opdatering, og om det ikke mere handler om, at vi vil sørge for, at skolerne har de ressourcer, som der skal til for at anvende de eksisterende materiale og arbejde både med tryghed og sikkerhed som værende regler og som en kultur båret af stærke fællesskaber. Her har vi i Alternativet en bekymring om, at vi fra politisk hold pålægger vores institutioner, vores skoler, nye opgaver, uden at der følger ressourcer med. Enhver forandring kræver noget af os. Den kræver, at vi har tiden til at omsætte viden i vores hverdag.

I midtvejsevalueringen i forbindelse med de her frikommuneforsøg og velfærdsaftalen udtaler lærerne faktisk, at de kan se positive dele, men at de mangler, at der følger ressourcer med den omstilling, som følger. Der skal være overensstemmelse mellem krav og forventninger og ressourcer, og især er det vigtigt i den her sammenhæng i forhold til at kunne tage de svære snakke og følge op, når der opstår grænsesættende og grænsesøgende adfærd, og på den måde kunne finde ud af og finde til bunds i, hvad der ligger til grund for den her adfærd. Som situationen er ude i vores skoler, er billedet ofte sådan, at lærerne er pressede på grund af mangel på ressourcer, både fordi antallet af elever med behov for støtte er støt stigende, og fordi skolerne samtidig kæmper med konsekvenserne af den massive anvendelse af skærme og mobiler osv. Vi mener ganske enkelt, at tiden er til at give lærerne arbejdsro, og at vores vigtigste opgave herinde er at sørge for, at skolerne har tilstrækkelig med økonomiske og menneskelige ressourcer til at løse deres opgave med at sikre elevernes læring, udvikling og dannelse. Alternativet kan ikke støtte beslutningsforslaget. Tak for ordet.

Kl. 17:08

Anden næstformand (Jeppe Søe):

Der er en enkelt kommentar fra hr. Frederik Vad, Socialdemokratiet.

Kl. 17:08

Frederik Vad (S):

Tak for det. Det er jo meget interessant, synes jeg, hvordan man afviser det her forslag, for det siger jo også noget om tilgangen til den her diskussion. Ordføreren – og velkommen i Folketinget i øvrigt; det er jo anden uge, mener jeg, af ordførerens tid her i Folketinget – talte meget om tid hos lærerne og sådan noget. Anerkender ordføreren, at det her emne er der nogle helt særlige sikkerhedsmæssige omstændigheder knyttet til sammenlignet med stort set alle andre emner, der fremkalder kontroversielle reaktioner i folkeskolen?

Kl. 17:09

Anden næstformand (Jeppe Søe):

Ordføreren.

Kl. 17:09

Nanna Høyrup (ALT):

Ja, det gør jeg bestemt. I den forbindelse synes jeg også, det hænger sammen med, at når det handler om beredskabsplaner, er ét, at man har en plan. Noget andet er, at man har ressourcer til at omsætte den plan i hverdagen. Derfor synes jeg, at tid og ressourcer spiller ind på mange forskellige plan og især i den alvor, som det her emne berører.

Kl. 17:09

Anden næstformand (Jeppe Søe):

Spørgeren.

Kl. 17:09

Frederik Vad (S):

Hvorfor tror ordføreren der er lærere derude, der bliver beskyldt for at agere diskriminerende eller minoritetsfjendsk af kolleger på lærerværelset, hvis de ønsker at tage det her emne op i deres klasse?

Kl. 17:09

Anden næstformand (Jeppe Søe):

Ordføreren.

Kl. 17:09

Nanna Høyrup (ALT):

Det synes jeg er et svært spørgsmål at svare på. Det er jo svært at svare på, hvad der konkret har været grunden til, at det har været noget, der er sket ude på et lærerværelse. Men altså, man kan sige, at hvis det sker, er der jo bestemt noget dér, som skoleledelsen skal tage fat på. Skoleledelsen skal sørge for at skabe en kultur, hvor der, uanset hvad det er for et emne, man vælger, apropos ytringsfrihed, at undervise i, er en kultur og et lærerfællesskab, der understøtter, at man selvfølgelig støtter op om, hvad ens kollegaer gør.

Kl. 17:10

Anden næstformand (Jeppe Søe):

Dermed tak til ordføreren. Der er ikke flere korte bemærkninger. Næste ordfører er hr. Kim Edberg Andersen, Nye Borgerlige.

Kl. 17:10

(Ordfører)

Kim Edberg Andersen (NB):

Tak for det, formand. Nu kunne jeg stille mig herop og sige, at der ikke er et problem; det er tonen. Vi skal snakke pænt til hinanden, så er der ikke et problem. Men det kan jeg ikke, for jeg er fra et faktabaseret parti. Vi forholder os til fakta, og derfor kan vi jo overhovedet ikke med bare lidt skelen til fakta stille os op og komme med den påstand fra talerstolen. Jeg kunne selvfølgelig gøre det, hvis jeg valgte at digte en historie, der passede ind i et syn på, at man ikke skulle gøre noget ved et meget, meget present problem, hvor danske lærere er i fare, og hvor dem, som de sætter deres lid til, politikerne, hellere vil krybe i skjul, gemme sig bag ved en påstand om, at vi ikke ved, hvor stort problemet er, eller hvor det er henne. Lad os trække det ud, for vi har analyseret os frem til, at der er mennesker derude, der ved trusler om vold sætter os skakmat, for vi vil meget hellere dialogen, at tonen skal være god. Og det er svært at have en god tone med voldsmænd, det er det. Men en ting er, at hvis man kræver en dialog, skal man jo snakke på lige vilkår, og så er det jo, det slog mig, at den eneste, der har ret til at udøve magt ved vold i hele Danmark, er staten. Og vupti, så var voldsmandens veto væk, men vi har ikke en regering, der har bagdel i bukserne til at sige, at vi ikke tolererer den vold, der har baggrund i, at I har et formørket islamisk syn på, hvad der må vises i skolen. Og hvis ikke I forstår det på den gode måde, og den har vi brugt 40 år på at fortælle jer, er der en anden måde, og det er, at vi bruger tand for tand, øje for øje, finder ud af, hvem I er, fortæller jer, at I er det forkerte sted, og sender jer hjem. Se, det er løsningen.

Den gør selvfølgelig ondt, hvis man har brugt 40 år på at italesætte det her. De skulle bare have nogle sprogkurser, de skulle lære lidt dansk, og så blev det bare supergodt, når den ene højtuddannede Ph.d. og læge kom løbende op ad motorvejen. Det er ikke virkeligheden. Der er mange gode udlændinge, der har bidraget med masser af gode ting, og så har vi et lille fåtal, som, hvis vi bliver ved med at stikke hovedet i sandet, bare eskalerer den her problemstilling. For hvis der er noget, voldsmænd finder ud af, så er det, at hvis trusler om vold eller brug af vold kan få Danmark til at ændre sig i den retning, de ønsker, er skolen bare det første sted. Vi ser det andre steder også, men det er nok ikke et problem, vi anerkender. Det kan være, vi skal lave en undersøgelse af det også. Vores tidligere justitsminister har en anden plads i dag, og jeg troede, at justitsministeren om nogen vidste, hvad problemstillingerne var i Danmark, og havde en idé om, at der var et problem.

Så jeg håber da, at regeringen, næste gang den stiller op, kan være afklaret om bare en enkelt ting. Det kunne være rart for alle os, der skal finde os i enevældet herinde. Bare man kunne blive enige om i regeringen, at der var et problem, så ville vi da have taget ét skridt på 40 år, og hvis vi skal føre det til en hel sætning, så gør vi noget ved det om 600 år. Jeg synes, det er pinligt, jeg synes, det er flovt, for det her er ikke udlændingepolitik, det er ikke andet, end at vi ved, der er et problem, for der er lærere, der er usikre, der er lærere, der er bange, og de har brug for hjælp, de har brug for hjælp herindefra, og det er det beslutningsforslag et rigtig godt skridt på vej til. Så naturligvis bakker Nye Borgerlige op om forslaget og erkender, at der er et problem.

Kl. 17:14

Anden næstformand (Jeppe Søe):

Der er en kort bemærkning fra hr. Frederik Vad, Socialdemokratiet.

Kl. 17:14

Frederik Vad (S):

Jeg elsker hr. Kim Edberg Andersen på talerstolen, fordi det altid er svulstigt og noget, der får en op af stolen.

Ordføreren siger, at det her bliver endnu en analyse, og at vi jo ved det hele i forvejen, så vi ikke har behov for mere viden. Så jeg kunne godt tænke mig at spørge ordføreren: Hvis jeg gerne vil finde ud af, hvor mange skolelærere i det her land der holder igen med at undervise i emner, der fremkalder kontroversielle reaktioner, fordi de har ledere eller kolleger, som fortæller dem, at det er udtryk for diskrimination, hvor kan jeg så finde de tal henne?

Kl. 17:15

Anden næstformand (Jeppe Søe):

Ordføreren.

Kl. 17:15

Kim Edberg Andersen (NB):

Jeg tror, du vil få svært ved at få noget, der rammer ret meget skævt i forhold til de 34 pct., vi tidligere har hørt nævnt heroppefra. Vi har 34 pct. af lærere, der har et problem med at uddanne mennesker i de her ting. Men det kan da godt være, at vi får 33,2 pct. eller 31 pct. eller 30 pct., men det er da dejligt, at i hvert fald et regeringsparti er kommet så langt, at vi er kommet over hurdlen med, at der er et problem. Det anerkender jeg, og så bliver jeg nødt til at sige, at jeg var glad for, at du sagde, at du elsker mig på talerstolen, for jeg blev jo gift i fredags. Så jeg er glad for, at vi stoppede der.

Kl. 17:15

Anden næstformand (Jeppe Søe):

Tillykke med det, men ikke »du«! Spørgeren. 

Kl. 17:15

Frederik Vad (S):

Ja, tillykke. Jeg skrev også tillykke til ordføreren her i weekenden. Det var en stor dag.

Det, som Dagbladet Informations undersøgelse viser, hr. ordfører, er, at der er omkring en tredjedel af de lærere, der har responderet på skemaet, som siger, at de er bekymret for deres sikkerhed, men vi ved ikke noget om den censur, der ikke hænger sammen med frygt for personlig sikkerhed, altså vold. Hvorfor er det, ordføreren siger, at vi har den viden, når vi ikke har den?

Kl. 17:16

Anden næstformand (Jeppe Søe):

Ordføreren.

Kl. 17:16

Kim Edberg Andersen (NB):

Det er, fordi vi ved, at selvcensuren kommer fra et rigtig, rigtig faktuelt virkeligt sted – trusler til lærere, der har undervist i det her. Og i forhold til om man selvpåfører sig censur, kan vi jo støtte dem endnu mere ved at gøre det til et krav. Men vi skal selvfølgelig bygge det op med, at vi så også påtager os ikke bare at gøre, hvad vi kan, men at vi gør, hvad der skal til for at sikre, at lærerne ikke skal leve i frygt for at undervise i noget, vi sætter som et krav.

Så når I er kommet til erkendelsen af problemet og I er kommet frem til, hvad det koster at sikre lærerne, så ringer I bare til Nye Borgerlige. Vi vil gerne hjælpe med at finde pengene. En ting er sikkert, og det er, at vores lærere skal være sikre i at undervise i ytringsfrihed, og det bakker vi altid op om.

Kl. 17:17

Anden næstformand (Jeppe Søe):

Tak til ordføreren. Der er ikke flere korte bemærkninger. Den sidste ordfører på talerstolen er hr. Sjúrður Skaale fra Javnaðarflokkurin.

Kl. 17:17

(Ordfører)

Sjúrður Skaale (JF):

Tak for det. Nu plejer jeg ikke at tage ordet i sådan rent danske indenrigspolitiske diskussioner, og jeg plejer heller ikke at stemme i sager, som ikke vedrører Færøerne, udenrigspolitik eller noget, der på en eller anden måde vedkommer Færøerne, men jeg gør lige en undtagelse i dag. Jeg vil ikke stemme i den her sag, men jeg vil gerne give min moralske støtte til det her forslag. Jeg synes, det er uhyre vigtigt. Der er ikke noget vigtigere, større eller mere afgørende princip i demokratiet end ytringsfriheden, og når den er truet, er hele systemet og alt det, vi bygger på, truet.

Den franske avis Charlie Hebdo er ikke noget organ for højere dannelse. Det er ikke et anstændigt blad – det er jo satire, det er meget bidende og skarp satire, og nogle gange ret usømmelig satire. Jeg kan huske en forside fra Charlie Hebdo, dagen efter at Michael Jackson var død. Den viste et skelet, og der stod »endelig hvid«. Det er jo meget usømmeligt og usmageligt. Men da angrebet mod Charlie Hebdo skete, samledes verdens ledere – regeringschefer fra hele verden – i Paris og protesterede. Det gjorde de ikke, fordi Charlie Hebdo et vigtigt og oplysende organ, men fordi ytringsfriheden var blevet knægtet. Det drejede sig om princippet og ikke om selve avisen.

Tænk nu, hvis alle verdens aviser, efter Jyllands-Posten havde trykt de her tegninger, var gået sammen og havde sagt: Nu trykker vi, alle verdens frie aviser, de her tegninger. Hvem skulle man så angribe? Så var alle jo med i det, og så kunne terrorister som dem, der angreb Charlie Hebdo, ikke pege enkelte ud og sige: De er skurkene, dem slår vi ihjel. Det var jo en meget stor fejl, at man dengang ikke viste mod og sagde: Nu stiller vi os alle på Jyllands-Postens side og trykker det, for så er der ikke bare en enkelt fjende; så er alle fjenden, og så bliver det for stort.

Man kan ikke vinde en krig, hvis man sender én soldat ad gangen imod fjenden. Hvis ukrainerne sendte én soldat ad gangen mod russerne, så havde de ingen chance. Man har kun en chance, hvis alle gør det på én gang. Og det er vel det samme, som gør sig gældende her, nemlig at én lærer, der gør det, kan udpeges, og en anden lærer, der gør det, kan udpeges, og så bliver de jo ofre, og de bliver skydeskiver. Men her kunne staten sige: Nu trykker vi nogle bøger med de her tegninger i, så staten tager kollektivt ansvar. Det her står vi sammen om. Vi kan overhovedet ikke acceptere, at ytringsfriheden bliver knægtet; vi vil ikke lade enkelte lærere tage ansvaret og risikere at blive ramt af vold – det kan vi simpelt hen ikke. Derfor gør staten det som en kollektiv ting. Så ville man vel tage ansvaret fra de modige lærere, som lige nu gør det én og én.

Jeg blander mig ikke i danske indenrigspolitiske forhold, men jeg vil bare sige, at jeg støtter det her forslag moralsk. Jeg synes, det ville være en god ting, hvis man turde gøre det. Der kommer ikke nogen stemme herfra, men der kommer en moralsk støtte til forslagsstillerne. Tak.

Kl. 17:21

Anden næstformand (Jeppe Søe):

Der er dog én, der gerne vil have ordet og spørge om noget, og det er fru Mette Thiesen fra Dansk Folkeparti.

Kl. 17:21

Mette Thiesen (DF):

Jeg vil bare sige tak for en meget, meget stærk tale, som jeg synes virkelig slår hovedet på sømmet, i forhold til hvad det er, vi står og taler om i dag, og som der jo desværre stadig er en masse partier der simpelt hen ikke har forstået. Så tak for den moralske støtte. Det var bare det, jeg ville sige.

Kl. 17:21

Anden næstformand (Jeppe Søe):

Ordføreren.

Kl. 17:21

Sjúrður Skaale (JF):

Tak for det. Jeg synes nu også, der er kommet i hvert fald moralsk støtte fra Socialdemokratiets ordfører. Man har været imødekommende, man tager det alvorligt, og der er ikke nogen, der har været afvisende. Så selv om regeringen sådan helt uden nogen egne input ikke stemmer for, så tager den det dog alvorligt. Det synes jeg klart fremgik af det, Socialdemokratiets ordfører sagde, og det synes jeg også er en god ting. Tak.

Kl. 17:22

Anden næstformand (Jeppe Søe):

Tak til ordføreren. Og så er det til slut ordføreren for forslagsstillerne, fru Mette Thiesen fra Dansk Folkeparti.

Kl. 17:22

(Ordfører for forslagsstillerne)

Mette Thiesen (DF):

Tusind tak. Vi har stået her nogle gange før, og første gang, jeg fremsatte det her beslutningsforslag, var i 2021 med opbakning fra hele blå blok og SF, og der så det ud til, at det kunne lykkes. Desværre sprang SF i ellevte time i målet, efter at statsminister Mette Frederiksens regering havde overbevist dem om, at man ville forhandle sig frem til en løsning på problemet. Det lovede man. To møder og en skinproces senere lod regeringen ytringsfriheden i stikken. Og det er jo sådan set derfor, vi står her i dag. Nu står vi jo så desværre i den situation, at Venstre er blevet en del af regeringen og nu ikke længere mener, at ytringsfriheden er vigtig. Lagerbeskatningen var åbenbart vigtigere end ytringsfriheden.

Den franske skolelærer Samuel Paty døde for ytringsfriheden. Han fik halsen skåret over, fordi han ville lære sine elever noget helt fundamentalt og meget, meget vigtigt, nemlig at ytringsfriheden er absolut. Hvis man ikke kan tegne den såkaldte profet Muhammed, er der reelt ikke nogen ytringsfrihed.

I den danske folkeskole er forsvaret for ytringsfriheden alt, alt for svagt. Der er desværre alt for meget berøringsangst, og formanden for Skolelederforeningen i Danmark, Claus Hjortdal, skrev i Jyllands-Posten, at danske skolelærere simpelt hen helt skulle undlade at bruge satiriske tegninger af profeten Muhammed i undervisningen. Det foreslog han, ikke med henvisning til den reelle fare, som det er forbundet med – og den er jo ret reel – nej, han frarådede det, fordi man måske kunne komme til at støde de muslimske elever. Og jeg har simpelt hen ikke ord for, hvor enormt skvattet det er.

Vi har kunnet læse flere historier om modige undervisere, der afviser at underkaste sig islam. De insisterer på, at ytringsfriheden i Danmark må trumfe muslimernes sårede følelser. De modige lærere undergraver Hjortdal fuldstændig. Med et helt absurd argument rablede det for ham i et interview i Berlingske, hvor han sagde, at man dermed skulle demonstrere frisind. Han får hermed vist, at han hverken forstår sig på frisind eller på folkeskolen, for folkeskolen skal jo netop være stedet, hvor danske børn lærer at mødes i åben debat. Det er jo sådan, vi afgør vores uenigheder her i Danmark. Og det skal ikke mindst de muslimske elever lære, for hvor i alverden skulle de ellers lære om ytringsfriheden? Hvis danske skolelærere retter ind, vil det bare lære vores børn, at ytringsfriheden er noget, man kan gradbøje, og derved vil folkeskolen være med til at fremme ekstremismen i samfundet.

Derfor er det så vigtigt, at vi siger fra over for den berøringsangst, som eksempelvis Claus Hjortdal lægger for dagen. Folkeskolen må aldrig nogen sinde blive tolerant over for det intolerante. Frisind er præcis det modsatte af den ureflekterede tolerance. Frisind handler netop om at lade meninger mødes i åben og kritisk debat, og det er jo netop skolens opgave at omdanne klasserummet til det rum, hvor en sådan samtale kan finde sted. Men det er jo tydeligvis noget, som eksempelvis Hjortdal slet ikke forstår.

Derimod vil jeg tilkendegive min og Dansk Folkepartis fulde støtte til de modige undervisere, som bruger tegningerne, for de står i allerforreste geled i vor tids største kulturkamp. Men de skal ikke stå alene. Islam skal ingen indflydelse have, hverken i vores klasselokaler eller i vores samfund. Den er ikke længere. Derfor har jeg og Dansk Folkeparti sammen med Liberal Alliance, Danmarksdemokraterne, Det Konservative Folkeparti, Nye Borgerlige og Socialistisk Folkeparti fremsat det her beslutningsforslag – igen. Det er – igen – en til en det samme som det forslag til vedtagelse, V 79, som vi næsten fik flertal for den 4. marts 2021. Det blev ikke vedtaget, og lærerne har nu rigtig længe stået alene for at skulle sikre ytringsfriheden ude i klasselokalerne. Før var det, som jeg nævnte, SF, der svigtede, i dag er det desværre Venstre.

Kl. 17:27

Ytringsfriheden er en kronjuvel i det danske samfund. Den skal ikke kyses af voldsmandens veto, af misforståede hensyn eller manglende rygrad. Den skal fejres, og den skal bevares. Den skal udstilles, og den skal vi være hamrende stolte af. Det er vi i Dansk Folkeparti. Vi har kæmpet, og vi kæmper fortsat, for det skylder vi børn og unge i Danmark og alle de generationer, der kommer efter os. Det skylder vi Danmark, og det skylder vi danskerne.

Samuel Paty gav sit liv for ytringsfriheden. Når regeringen i dag vælger at stemme nej til det her forslag, lægger de desværre ytringsfriheden med ham i graven. Må den hvile i fred. Tak for ordet.

Kl. 17:28

Anden næstformand (Jeppe Søe):

Der er en kort bemærkning fra hr. Frederik Vad, Socialdemokratiet.

Kl. 17:28

Frederik Vad (S):

Det sidste tænker jeg ikke at jeg vil kommentere på.

Jeg kunne godt tænke mig at spørge ordføreren om det fremadrettede. Jeg har stor respekt for ordførerens engagement i den her diskussion og for Dansk Folkepartis engagement, og jeg kunne godt tænke mig at spørge, om ordføreren tror, at vi kan komme et skridt nærmere målet om at skabe mere tryghed og sikkerhed omkring lærernes ytringsfrihed på anden vis end ved det, der står i det her beslutningsforslag. Tror ordføreren, at der er andre greb, som vi f.eks. på den korte eller mellemlange bane kunne blive enige om for at nå det samme resultat? Det er bare et åbent spørgsmål.

Kl. 17:29

Formanden (Søren Gade):

Ordføreren.

Kl. 17:29

Mette Thiesen (DF):

Tusind tak for det. Og i øvrigt tak for en god debat i dag med ordføreren, som også er meget inde i sagerne. Jeg kan ikke se, at vi kan sikre lærerne bedre, end vi gør med det her forslag – det kan jeg for at være helt ærlig ikke. Men det er jo en del af en større debat. Der er ingen tvivl om, at vi skal have ryddet op i al den skade, som en forfejlet udlændingepolitik har gjort vores land, og det stiller vi os gerne i front for i Dansk Folkeparti. Det kræver jo, at man tager fløjlshandskerne af, og betyder, at man også nogle gange kommer til både at bokse og træde ud af konventioner. For sådan er det.

Men det, jeg egentlig også spurgte ind til, da SF's ordfører, tror jeg det var, var på talerstolen, var den sikkerhedsvurdering, som allerede ligger nu, og som regeringspartierne jo faktisk bruger som argument for at stemme imod det her. Og den vil jo ikke ændre sig, i forhold til at der så kommer en undersøgelse. Så jeg er bare sådan nysgerrig i forhold til den her undersøgelse. Det er fint for mig med undersøgelser – jeg ser det bare som endnu en mulighed for at skubbe tingene længere ud i fremtiden. Og jeg ved godt, at regeringen ikke er enig i det her, men jeg er bare i tvivl, for jeg tænker, at sikkerhedsvurderingen ikke vil ændre sig.

Kl. 17:30

Formanden (Søren Gade):

Hr. Frederik Vad ønsker ikke ordet igen. Så er der ikke flere korte bemærkninger, og vi siger tak til ordføreren for forslagsstillerne, fru Mette Thiesen.

Der er ikke flere, der har bedt om ordet, og derfor er forhandlingen sluttet.

Jeg foreslår, at beslutningsforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 103:

Forslag til folketingsbeslutning om at udarbejde en mere fleksibel model for tilskud til pasning af eget barn med mulighed for supplerende indkomst.

Af Helene Liliendahl Brydensholt (ALT) m.fl.

(Fremsættelse 17.03.2023).

Kl. 17:30

Formanden (Søren Gade):

Jeg byder nu velkommen til ordføreren for forslagsstillerne, fru Nanna Høyrup fra Alternativet, og jeg skal sige, at ordføreren for forslagsstillerne har 2 minutter til at begrunde beslutningsforslaget.

Kl. 17:31

Begrundelse

(Ordfører for forslagsstillerne)

Nanna Høyrup (ALT):

Jeg har set helt utrolig meget frem til at skulle være en del af det her beslutningsforslag. Mange af jer har måske bemærket mine henvendelser, for det er et emne, jeg i høj grad brænder for. Jeg har beskæftiget mig meget med det igennem en længere årrække, både som pædagog og som en del af den børne- og familiepolitiske debat. På den front er de sociale medier en gave. Det er de til udveksling af nytænkning og til støtte omkring valg i livet. Det er nemlig nemt at træde ind i den digitale landsby, eksempelvis når børnene sover.

Forleden fik jeg en henvendelse fra en mor, som selv passer sit lille barn. Hun er også sygeplejerske. Og hun fortalte mig, hvor frustrerende det var ikke at kunne kombinere det at have sit barn hjemme og samtidig kunne give en hånd med hos sine kollegaer bare en gang imellem uden at miste tilskuddet. Det er bare en ud af mange, jeg har været i kontakt med i forbindelse med det her beslutningsforslag, og der findes mange faggrupper, som kunne tage bare lidt arbejde ved siden af, uden at det kompromitterer deres families balance. Den nuværende model er lavet i 2002 – det er altså 20 år siden – og samfundet ser noget anderledes ud i dag. Derfor må vores lovgivning selvfølgelig også følge med.

Formålet med dette beslutningsforslag er derfor netop at opdatere den gældende lovgivning og gøre den tidssvarende i forhold til den udvikling, vi ser blandt småbørnsfamilierne. Derfor foreslår vi i Alternativet – med den meget mundrette formulering – at pålægge regeringen at nedsætte en arbejdsgruppe, som inden udgangen af 2023 skal præsentere en mere fleksibel model for tilskud til pasning af eget barn, og som gør det muligt at have en supplerende indtægt ved siden af. Tak for ordet.

Kl. 17:33

Formanden (Søren Gade):

Tak for det. Vi siger tak til ordføreren for forslagsstillerne, fru Nanna Høyrup fra Alternativet. Forhandlingen er nu åbnet, og den første, der får ordet, er børne- og undervisningsministeren.

Kl. 17:33

Forhandling

Børne- og undervisningsministeren (Mattias Tesfaye):

Tak til Alternativet for at fremsætte beslutningsforslaget. Det er jo altid en god idé at debattere de rammer, som vi ønsker for vores børn, for familier og for fællesskabet. Med forslaget ønsker forslagsstillerne at pålægge regeringen inden udgangen af 2023 at nedsætte en arbejdsgruppe, som skal udarbejde en mere fleksibel model for tilskud til pasning af egne børn. Modellen skal indeholde mulighed for at kombinere de økonomiske tilskud fra kommunen med en supplerende arbejdsindkomst.

I dag er det op til den enkelte kommune at beslutte, om de vil give forældre mulighed for at få tilskud til pasning af egne børn i stedet for en plads i dagtilbud. Derudover skal forældre opfylde en række betingelser, hvor en af dem er, at forældre ikke må have en arbejdsindtægt ved siden af eller modtage nogen former for overførselsindkomst. Tilskuddet til pasning af egne børn er dermed et alternativ til at være til rådighed og have tilknytning til arbejdsmarkedet.

Regeringen prioriterer et godt børneliv, og vi ser daginstitutioner og dagpleje som en af hjørnestenene i det. I dagtilbuddene understøtter det pædagogiske personale hver dag børnenes trivsel og læring. Det handler bl.a. om, at alle børn skal opleve at være en del af et børnefællesskab, at børnene lærer at indgå i relationer med hinanden, lærer at knytte venskaber, håndtere konflikter, tage hensyn til hinanden og den slags ting.

Jeg tror på, at det er vigtigt, at børn lærer at indgå i den slags fællesskaber, hvor man møder andre børn, der ikke nødvendigvis ligner en selv. Det skaber tillid og rummelighed, og det er erfaringer, som børnene tager med sig fra dagtilbuddene, og som efter min opfattelse er et af elementerne i at skabe sammenhængskraft i Danmark – at det, vi lærer som børn, tager vi med os videre i livet.

Ud over at løfte den vigtige opgave med at give børnene en god start på livet, spiller dagtilbuddene også en anden vigtig rolle i vores samfund. De er afgørende for en arbejdsmarkedsmodel, hvor det som udgangspunkt er begge forældre, der går på arbejde og bidrager til velfærdssamfundet, særligt i en tid, hvor der mangler arbejdskraft som nu. Det er ikke kun i dagtilbuddene, de har svært ved at finde kvalificeret pædagogisk personale; også i skolerne, i ældreplejen, sundhedsvæsenet, fængslerne og i store dele af den private sektor er der er rekrutteringsudfordringer. Jeg kan godt frygte, at hvis vi gør det endnu mere attraktivt at modtage tilskud til pasning af egne børn, så må det forventes at endnu flere forældre vælger at hjemmepasse deres børn med en mindre tilknytning til arbejdsmarkedet i stedet for at være en del af arbejdsmarkedet.

Med loven om minimumsnormeringer i daginstitutioner tilfører vi samlet ca. 1,6 mia. kr. til vores børn fra 2024 og frem. Og med opkvalificeringspuljen er der også afsat et betragteligt beløb til at understøtte mere uddannet pædagogisk personale. Det er et historisk stort løft af vores daginstitutioner og en tydelig markering af, at vi prioriterer netop dem højt. Når vi vælger at prioritere penge til minimumsnormeringer i daginstitutionerne, er det, fordi vi ønsker at investere i pædagogisk kvalitet, hvor vi sammen stadig har et arbejde at gøre.

Jeg vil godt understrege, at det står forældrene frit for at hjemmepasse deres børn – selvfølgelig. Men i regeringen mener vi ikke, at fællesskabets penge skal bruges på at finansiere det. Vi kan derfor ikke støtte forslaget. Vi vil i stedet prioriterer at understøtte dagtilbud, hvor der er pædagogisk personale, som styrker de fællesskaber blandt børn, som vi mener er så gavnlige. Tak for ordet.

Kl. 17:36

Formanden (Søren Gade):

Tak for det. Der er et par enkelte korte bemærkninger. Først er det fru Karina Adsbøl, Danmarksdemokraterne.

Kl. 17:36

Karina Adsbøl (DD):

Tak til ministeren for ministerens tale. Jeg undrer mig bare over det, ministeren sagde i sin tale, nemlig at ministeren er bekymret for, at det vil give mindre tilknytning til arbejdsmarkedet. Nu går det her ud på, at man f.eks. som sygeplejerske – det var i hvert fald det, der også blev nævnt i forhold til begrundelsen for forslaget – måske kan tage en ekstra vagt en gang imellem, samtidig med at man hjemmepasser sit barn. Så hvad begrunder ministeren den frygt med? Jeg er helt enig med ministeren i, at det her jo ikke skal kunne lade sig gøre, når man er på offentlig forsørgelse, men lad os sige, man har en tilknytning til et arbejde eller tidligere har haft det, altså, der er jo nogle regler for det. Så hvad er ministerens begrundelse for det?

Kl. 17:37

Formanden (Søren Gade):

Ministeren.

Kl. 17:37

Børne- og undervisningsministeren (Mattias Tesfaye):

I sidste ende er det jo et spørgsmål om, hvad vi vil bruge skattekronerne på, og der synes jeg bare ikke, at vi skal bruge skattekronerne på, at man kan gå hjemme på det offentliges regning og passe sine egne børn, hvis man så samtidig går og tjener penge ved siden af. Men det er jo en politisk prioritering.

Kl. 17:37

Formanden (Søren Gade):

Fru Karina Adsbøl.

Kl. 17:37

Karina Adsbøl (DD):

Jamen det er jeg jo helt enig i, altså at det er en politisk prioritering, men der er jo mulighed for det i dag. Flere kommuner, jeg tror, det er 76 kommuner – ministeren må ikke lige hænge mig op på det – yder jo det her tilskud, og det er jo ikke, fordi det er et kæmpestort tilskud, men tilskuddet varierer også fra kommune til kommune. Så det her går på, at man kan få lidt mere tilknytning til arbejdsmarkedet, og der er jo brug for hænder.

Kl. 17:38

Formanden (Søren Gade):

Ministeren.

Kl. 17:38

Børne- og undervisningsministeren (Mattias Tesfaye):

Spørgeren må heller ikke lige hænge mig op på, præcis hvor mange kommuner det er, men det er i hvert fald et stigende antal kommuner, og der er et stigende antal forældre, der går hjemme og passer deres børn med tilskud fra det offentlige. Hvis det her betød, at folk gik fra 0 timer til en nattevagt på sygehuset, så ville jeg egentlig også synes, at det ville være relevant at diskutere, men jeg tror også, det ville kunne gå den anden vej, altså at folk i stedet for at arbejde fuldtid på sygehuset gik ned på deltid og så gik hjemme på det offentliges regning og passede deres egne børn. Det regnskab tror jeg samlet set ville ende i minus.

Kl. 17:39

Formanden (Søren Gade):

Fru Nanna Høyrup, Alternativet.

Kl. 17:39

Nanna Høyrup (ALT):

Tak. Forslaget går jo netop i sin enkelhed ud på at gøre det muligt at enten bevare eller etablere en tilknytning til arbejdsmarkedet, imens man i den korte periode, som ordningen giver mulighed for, kan passe sit eget barn. Jeg er jo selv pædagog, og det her er på ingen måde i modstrid med det fantastiske, som daginstitutioner kan. Det, som forældre kan i forældrenetværk, legegrupper, og hvad der ellers er, er også en måde for små børn, og det er primært de mindste børn, hvis forældre anvender den her ordning.

Så når nu vi har den situation, hvor der mangler arbejdskraft, hvorfor så ikke lade forældre i den periode, hvor de går derhjemme – det er 1 år, man må modtage det her tilskud pr. barn, og til maks. tre børn – bidrage på en afbalanceret måde?

Kl. 17:40

Formanden (Søren Gade):

Ministeren.

Kl. 17:40

Børne- og undervisningsministeren (Mattias Tesfaye):

Som det første skal vi jo lige huske, at der trods alt er rimelig gode orlovsordninger i Danmark, og danske forældre kan heldigvis gå i forholdsvis lang tid hjemme hos deres børn sammenlignet med forholdene i en række andre lande, på det offentliges regning. Jeg har ikke noget imod, at man går rundt derhjemme, men spørgsmålet er bare, om det er på det offentliges regning, at man gør det.

Som jeg også sagde til fru Karina Adsbøl, er det her jo ikke kun et spørgsmål om, at nogle af dem, der i dag går hjemme på det offentliges regning, ville kunne tage en vagt på sygehuset. Det er jo også et spørgsmål om, at dem, der i dag arbejder fuldtid på sygehuset, så ville kunne gå ned i tid og gå hjem og få penge for det fra staten for så at passe deres egne børn. Og som jeg sagde før, tror jeg, at det regnskab samlet set ville ende i minus, altså at det samlet set ville betyde færre arbejdstimer på arbejdsmarkedet og ikke flere.

Igen vil jeg sige, at det jo er helt legitimt, hvis man gerne vil gå derhjemme med sine børn – jeg har selv været meget glad for at være derhjemme med mine tre børn – men så synes jeg jo også, at man, hvis man vil gøre det ud over orlovsperioderne, som udgangspunkt selv må være med til at finansiere det og i hvert fald ikke være et sted, hvor man enten kan få overførselsindkomst eller arbejde ved siden af.

Kl. 17:41

Formanden (Søren Gade):

Fru Nanna Høyrup.

Kl. 17:41

Nanna Høyrup (ALT):

Nu handler det her ikke om de forældre, som måtte være på overførselsindkomst, men om dem, som enten har eller ønsker en tilknytning til arbejdsmarkedet. Og det her med, at man går derhjemme på statens regning, synes jeg også godt at vi kan nuancere lidt, for det at varetage sit barns trivsel og udvikling er et kæmpe bidrag til fælleskassen. For jo mere børnene trives i deres første år, jo mere lønner det sig på sigt. Så hvad angår det her med, hvordan kassen bliver opgjort til sidst, kunne man ikke også tage værdien af omsorgsarbejde ind i den diskussion?

Kl. 17:41

Formanden (Søren Gade):

Ministeren.

Kl. 17:41

Børne- og undervisningsministeren (Mattias Tesfaye):

Selvfølgelig har omsorg også værdi. Det er også bare sådan, at vi lever i et samfund, hvor der er gratis sygehuse, gratis skole, udbygget politi, en masse offentlige institutioner, der koster en frygtelig masse penge, og som primært kun kan holdes i gang ved, at både mor og far går på arbejde. Det er trods alt sådan, velfærdsmodellen er skruet sammen.

Derfor skal vi også passe på med at understøtte mekanismer, der direkte eller indirekte trækker enten far eller mor i mere eller mindre lang tid ud af arbejdsmarkedet. Selv om man går derhjemme, slider man jo stadig væk på fortovene.

Kl. 17:42

Formanden (Søren Gade):

Tak for det, og der er ikke flere korte bemærkninger. Vi siger tak til børne- og undervisningsministeren. Vi starter nu på ordførerrækken, og jeg byder velkommen til den første ordfører, hr. Kris Jensen Skriver fra Socialdemokratiet.

Kl. 17:42

(Ordfører)

Kris Jensen Skriver (S):

Tak for ordet, formand. Vi behandler i dag beslutningsforslaget fra Alternativet om at udarbejde en mere fleksibel model for tilskud til pasning af eget barn med mulighed for supplerende indkomst, og forslaget går på at pålægge regeringen at nedsætte en arbejdsgruppe, der skal kigge på at udarbejde den her fleksible model.

Jeg vil gerne starte med at takke forslagsstillerne for at fremsætte forslaget og rejse en vigtig debat om, hvordan vi indretter de pasningstilbud, som vi har til børnene i vores land, og i sidste ende, hvordan vi bedst sikrer børnene en god start på livet. Det er også vigtigt for Socialdemokratiet at sikre, at vi i Danmark har gode kvalitetstilbud hele vejen rundt. På den måde sikrer vi, at vores børn dels får den rette omsorg, dels har gode muligheder og rammer for at udvikle sig i et trygt miljø. Det er netop vigtigt for at sikre, at børnene i Danmark får en god start på livet.

Grundlæggende ligger der også i dette forslag en vigtig drøftelse af, hvad vi ønsker at prioritere, for det vil altid være sådan i politik, at vi må prioritere. Prioriteringen består i, at det på den ene side handler om, hvorvidt vi ønsker at prioritere at skabe god kvalitet i vores dagtilbud – det være sig både i dagpleje, vuggestue og børnehave – og på den anden side om, om vi ønsker at prioritere øgede incitamenter i forhold til at hjemmepasse egne børn.

Jeg har selv haft fornøjelsen af at vokse op i et hjem, hvor min mor var og er dagplejer – det har hun nu været i godt 28 år – og det er et tilbud, der desværre er under pres rigtig mange steder i dag. Det ærgrer mig, fordi jeg ved, hvad det kan, når man i en dagpleje skaber et netop sundt og trygt miljø for børnene. Samtidig har man også her og i institutionerne muligheden for at sikre, at børnene kommer ud blandt andre og dermed lærer at begå sig i et socialt sammenspil.

Det mener jeg også har en pædagogisk stor og vigtig værdi. Jeg tror på, at det for børn er rigtig sundt at lære det sociale sammenspil med andre børn. Det kan man bl.a. lære ude i vores daginstitutioner, hvor det dygtige pædagogiske personale kan sikre den gode udvikling for det enkelte barn.

Samtidig står vi i en situation, hvor der mangler arbejdskraft rigtig mange steder. Min bekymring i forhold til dette er, at hvis man følger intentionerne i det beslutningsforslag, som ligger her, risikerer vi at trække arbejdskraft ud af arbejdsmarkedet. Det mener jeg ikke er det rigtige at gøre i den situation, som vores arbejdsmarked befinder sig i lige nu.

Med henblik på den vigtige prioritering, som jeg nævnte tidligere i min tale, lægger vi i Socialdemokratiet vægt på at prioritere en god udvikling af de pasningstilbud, der er i dag. Vi lægger så at sige vores lod i den skål og indgår meget gerne i det fortsatte arbejde med at sikre kvaliteten og frisættelsen ude i vores daginstitutioner, og det stiller vi os meget gerne i spidsen for; det er her, vi ønsker at lægge vores ressourcer, også de økonomiske.

Lad mig i øvrigt også nævne, at der er nogle muligheder for at lave egen pasning derhjemme i dag. De muligheder er, som de skal være. Det er vigtigt at understrege, at der her i dag ikke er tale om at lukke ned for de muligheder, der allerede foreligger. Kommunerne kan i dag give tilskud til hjemmepasning af egne børn. Det skal i mine øjne stadig væk være sådan, at det er i kommunerne, man træffer beslutningen om, hvorvidt man ønsker at gøre dette.

Vi må politisk set prioritere, og på den baggrund mener vi i Socialdemokratiet, at vi skal prioritere udvikling af de gode pasningstilbud, som vi allerede har, og med baggrund i dette kan jeg meddele, at Socialdemokratiet ikke bakker op om beslutningsforslaget.

Kl. 17:46

Formanden (Søren Gade):

Tak for det. Der er et par enkelte korte bemærkninger. Først er det fra fru Nanna Høyrup, Alternativet. Værsgo.

Kl. 17:46

Nanna Høyrup (ALT):

Med beslutningsforslaget ønsker vi ikke at trække arbejdskraft ud af arbejdsmarkedet. Vi ønsker med beslutningsforslaget at tilføje arbejdskraft, sådan at de forældre, der er derhjemme nu og passer deres børn, kan træde ind på det på en måde, der er afbalanceret.

Så vil jeg sige, at jeg er så glad for den her debat, for fordomme omkring, at det kun er, når man er i institution, at man lærer noget om sociale fællesskaber og at indgå i sociale relationer, bliver vi simpelt hen nødt til at gøre op med. For det, der sker, når man passer hjemme, er ikke, at man bare sidder derhjemme inden for hjemmets fire vægge sammen med barnet. Du er en del af nogle fællesskaber. Der er en legegruppe i min egen kommune, som er en del af plejecentrene, og hvor de tager ud og er med. De besøger brandstationer, og de er på naturlegepladser.

Vi bliver simpelt hen nødt til at nuancere, hvad det vil sige at være et hjemmepasset barn. Tak.

Kl. 17:47

Formanden (Søren Gade):

Ordføreren.

Kl. 17:47

Kris Jensen Skriver (S):

Tak for det – tak for spørgsmålene og kommentarerne. Jeg er fuldstændig med på, at når man hjemmepasser egne børn, er det jo ikke sådan, at man kun – i gåseøjne – går derhjemme. Man er også med i nogle sammenhænge med andre. Jeg har selv familie og bekendte, der hjemmepasser, så det er jeg bekendt med. Men jeg må også sige, at jeg er af den overbevisning, som jeg også kan se der er nogle eksperter der er, at man kan noget ude i daginstitutionerne, når man har en fast rytme og får et socialt sammenspil, som jeg tror på børn kan profitere rigtig meget af.

I forhold til den her del med arbejdskraften kan man jo se, at der over de sidste år faktisk er nogen flere børn, der bliver hjemmepasset, hvilket jo fortæller mig, at der er nogle muligheder i dag. Så ligger der jo også i det beslutningsforslag her, at hvis vi gennemfører det, risikerer vi altså også, at der er nogle af dem, der i dag er ude på arbejdsmarkedet, som vi trækker ud.

Kl. 17:48

Formanden (Søren Gade):

Fru Nanna Høyrup.

Kl. 17:48

Nanna Høyrup (ALT):

Nu er jeg som sagt selv pædagog og har været min primære tid i vuggestuer, så jeg er ret bekendt med, hvad daginstitutioner kan. Samtidig vil jeg sige, at der er stor forskel på, hvad man som pædagog gør i en daginstitution, og hvad der så foregår, når barnet er hjemmepasset og er en til en med sin mor og sin far. Alderen spiller også ind og sådan. Så jeg synes, det er ærgerligt ligesom at lave sådan en konkurrence om, om man kan mere det ene eller det andet sted. Børn er også forskellige forhold til deres behov.

Jeg forstår faktisk ikke modstanden imod, at de forældre, der gerne vil både det ene og det andet, kan få en mulighed for det, også med den situation, vi har med mangel på – i mangel af et bedre ord – hænder.

Kl. 17:49

Formanden (Søren Gade):

Ordføreren.

Kl. 17:49

Kris Jensen Skriver (S):

Igen tak for indlægget. Det glæder mig, at vi får en god og nuanceret debat om det her. Som jeg også prøvede at sige i min tale og nu her, er der jo allerede i dag nogle muligheder for at lave hjemmepasning. Det er jo ikke sådan, at man ikke kan gøre det i dag. Vi kan se, at der er flere og flere, der gør det, ligesom vi kan se, at der er flere og flere kommuner, der også gør brug af tilbuddet. Jeg synes faktisk også, det har en værdi, at kommunerne kan sige, hvilken model de vil bruge på det her område, så det ønsker jeg også vi skal fastholde, altså at kommunerne kan bestemme derude.

Kl. 17:49

Formanden (Søren Gade):

Tak for det. Fru Helena Artmann Andresen, Liberal Alliance, værsgo.

Kl. 17:49

Helena Artmann Andresen (LA):

Tak for ordet. Der er flere ting, jeg er enig med ordføreren om, f.eks. at vi har et presset arbejdsmarked. Dog går vi i Liberal Alliance meget op i, at man altså er forældre, før man er skatteborgere. Det handler ikke om, om man er for eller imod pasningsinstitutioner, og hvordan man skal prioritere midlerne, som du snakker om. Og Socialdemokratiet er heldigvis begyndt at tale meget ind i den her frisætningsdagsorden. Men det her område skal ikke frisættes, og det er bare helt perfekt, som det er. Er det sådan, jeg skal forstå ordføreren?

Kl. 17:50

Formanden (Søren Gade):

Ordføreren.

Kl. 17:50

Kris Jensen Skriver (S):

Det skal forstås sådan, at vi ønsker at prioritere, at det er vores daginstitutioner, som vi gerne vil øge kvaliteten af i dag, og i øvrigt også sikre, at det rigtig gode pædagogiske personale, vi har derude, fortsat har nogle gode muligheder. Så det er daginstitutionsområdet, vi ønsker at frisætte. Vi ønsker ikke at ændre i de muligheder, der er i forhold til hjemmepasning af egne børn.

Kl. 17:50

Formanden (Søren Gade):

Fru Helena Artmann Andresen.

Kl. 17:50

Helena Artmann Andresen (LA):

Man behøver jo ikke at nedgradere daginstitutionerne, fordi man bakker op om det her. Det er jo ikke, fordi det kommer til at koste mere. Altså, i Liberal Alliance ser vi gerne, at vi laver en helt ny model, men det er jo ikke, fordi det behøver at koste mere, at et barn går derhjemme, end at det går i en daginstitution. Det skulle gerne nogenlunde passe til det i de forskellige kommuner. I Liberal Alliance synes vi også, at alle kommuner burde udvide det her. Hvad mener Socialdemokratiet om det?

Kl. 17:51

Formanden (Søren Gade):

Ordføreren.

Kl. 17:51

Kris Jensen Skriver (S):

Der har jeg så den holdning, at det synes jeg skal være op til den enkelte kommune at bestemme. Der ligger nogle muligheder i lovgivningen i dag. Dem er der mange kommuner der bruger. Der er også nogle, der vælger ikke at gøre det. Og det synes jeg skal være op til den enkelte kommune. Så det er holdningen til det herfra.

Kl. 17:51

Formanden (Søren Gade):

Hr. Kim Edberg Andersen, Nye Borgerlige.

Kl. 17:51

Kim Edberg Andersen (NB):

Det var faktisk spørgeren fra LA, der lige fik mig til at tage ordet. For jeg havde næsten gættet svaret fra ordføreren – det der med, at systemet skulle have lov til at bestemme, om det skulle realiseres, og om folk skulle have lov til at gå derhjemme eller de ikke skulle. For systemet før mennesket er jo parolen.

Men virkeligheden for en med erfaring fra kommunen er, at der, hvor man lige pludselig ser velvilligt på, at de passer selv, er der, hvor man ikke lige gider at bygge en ny børnehave. For det er jo der, man gør det. Det er også det, som ordførerens egen familie bliver udsat for. Det er jo, at de her dagplejere også bliver sparet væk. De bliver så sjovt nok sparet væk, når børnehaven mangler folk. Er ordføreren så ideologisk, at det bare er sådan en system før menneske-tankegang, som egentlig bidrager til, at der ikke skal stemmes for det her?

Kl. 17:52

Formanden (Søren Gade):

Ordføreren.

Kl. 17:52

Kris Jensen Skriver (S):

Jeg hylder faktisk det her med, at man ude i kommunerne har mulighed for at træffe en beslutning. Om man vil det eller ej, er det op til det lokale demokrati og den påvirkning, man kan skabe derude.

Når dagplejerne er pressede i dag, tror jeg det skyldes mange forskellige ting. Bl.a. er rekruttering rigtig svær. Noget af det, jeg glæder mig over, er, at man i forbindelse med en af hjælpepakkerne til corona har givet et øget fradrag til dagplejerne, fordi de har haft en øget udgift, fordi de jo har passet børnene hjemme og haft nogle høje energiudgifter. Så på den måde har der været en fremstrakt hånd til dagplejerne herfra.

Kl. 17:52

Formanden (Søren Gade):

Hr. Kim Edberg Andersen.

Kl. 17:52

Kim Edberg Andersen (NB):

Nu skal vi slet ikke starte diskussionen om, hvordan man har kompenseret private under corona. For det lyder jo godt, men det var nok ikke sådan helt så fantastisk i virkeligheden, hvis vi spørger alle dagplejere.

Men jeg bliver bare nødt til at falde tilbage til det der med, hvorfor det er kommunen. Hvorfor er det ikke Folketinget? Så vidt jeg husker, er Folketinget stadig væk den øverste offentlige myndighed – dem, der kunne tage sådan de generelle beslutninger. Vi kan da godt træffe den her beslutning. Hvis ordføreren er så positiv, som jeg så må forstå han er, over for, at kommunen skal træffe de rigtige beslutninger, så kan vi jo lige så godt nappe den herindefra og sige: Det er en fantastisk beslutning, lad os stemme for.

Kl. 17:53

Formanden (Søren Gade):

Ordføreren.

Kl. 17:53

Kris Jensen Skriver (S):

Det er fuldstændig rigtigt, at det er en politisk beslutning, hvem der i sidste ende skal gøre det her. Jeg synes, det har stor værdi, at vi har et kommunalt selvstyre derude, der kan bestemme nogle ting, og et lokalt demokrati, der virkelig blomstrer og lever. Det synes jeg vi skal værne om, og derfor synes jeg, beslutningen fortsat skal ligge ude i kommunerne.

Kl. 17:53

Formanden (Søren Gade):

Fru Karina Adsbøl, Danmarksdemokraterne.

Kl. 17:53

Karina Adsbøl (DD):

Tak. Det med det ekstra tilskud til dagplejerne var jo netop noget, Danmarksdemokraterne havde med til bordet over for regeringen.

Men det afhænger jo af, hvilken kommune man bor i, om man har muligheden for det her tilskud. Nu tror jeg, jeg fandt frem til, at det er 68 kommuner, der giver muligheden, og så er der jo nogle kommuner, der ikke giver muligheden. Men jeg kunne egentlig godt tænke mig at høre ordføreren, om ordføreren mener, at det er rimeligt, at det skal være sådan, eller om det kan laves på en anden måde. For nu afhænger det af, hvilken kommune man bor i, om man kan få det her tilskud, hvis man ønsker at passe sine børn derhjemme. Det her beslutningsforslag handler jo om at nedsætte en arbejdsgruppe, og jeg tænker sådan lidt: En fra eller til – der jo nedsat flere ekspertudvalg og kommissioner, og det plejer Socialdemokratiet at være glade for. Så hvad er baggrunden for, at man ikke støtter?

Kl. 17:54

Formanden (Søren Gade):

Ordføreren.

Kl. 17:54

Kris Jensen Skriver (S):

Det er fuldstændig rigtigt, at vi altid skal sørge for at have et godt og sagligt grundlag for de beslutninger, vi skal træffe. Lige i det her tilfælde er det selvfølgelig en politisk prioritering, som jeg også var inde på i min tale, og der ønsker vi at prioritere vores dagtilbud derude. Så det er baggrunden for, at vi afviser det her, og også, at vi kan risikere at rykke arbejdskraft ud af vores arbejdsmarked.

Så vil jeg afslutningsvis sige, at jeg glæder mig over, at man også i Danmarksdemokraterne har øje for dagplejerne. Jeg tror, det er vigtigt, at vi er flere, der har den opmærksomhed.

Kl. 17:55

Formanden (Søren Gade):

Fru Karina Adsbøl.

Kl. 17:55

Karina Adsbøl (DD):

Jeg ved ikke, om ordføreren misforstår forslaget. For som jeg læser forslaget, og som jeg hører det, handler det simpelt hen om at få udarbejdet en model – at der er en arbejdsgruppe, der skal kigge på det her. Det plejer Socialdemokratiet da at være villige til. Nu har de da lige – efter den tidligere debat, vi havde her i salen – fundet ud af, at de vil lave en kortlægning på et område. Men det her og det at værne om familierne har man så ikke interesse i, eller hvordan?

Kl. 17:55

Formanden (Søren Gade):

Ordføreren.

Kl. 17:55

Kris Jensen Skriver (S):

Jo, det har vi, og som vi også har været inde på, og som ministeren også redegjorde godt for, er der jo nogle muligheder i dag for at lave den her hjemmepasning. Derfor har man jo i familierne mulighed for at sige: Vi laver hjemmepasning, kan vi gøre det her?

I sidste ende handler det jo også om, hvad det er, fællesskabet skal betale for. Og der ønsker vi altså ikke at prioritere at åbne flere muligheder end dem, der ligger i dag.

Kl. 17:56

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kris Jensen Skriver fra Socialdemokratiet. Jeg byder nu velkommen til fru Anni Matthiesen fra Venstre.

Kl. 17:56

(Ordfører)

Anni Matthiesen (V):

Tak for det, formand. Og tak til Alternativet for at fremsætte det her beslutningsforslag, så vi også kan få debatteret noget børnepasning i Folketingssalen i dag.

Når man træffer beslutning om at få børn, følger der – det tror jeg vi alle kan være enige om, i hvert fald os, der har børn – et kæmpe ansvar med. Undervejs i børnenes opvækst osv. skal man jo hele tiden træffe beslutninger om, hvad man synes er bedst for ens egne børn, og hvordan man gerne vil have de bliver passet undervejs, mens de er små. Jeg kan sige så meget, at det med som forældre at finde ud af, hvordan man får tingene til at hænge sammen, selvfølgelig også gør, at man som familie hele tiden skal prioritere, hvad det er, man vil have. Og så vil jeg sige, at i Venstre holder vi jo egentlig af, at man kan træffe de her beslutninger som familie.

Noget af det, som jeg kan sige i hvert fald er helt sikkert, og som jeg også tror vi kan være enige om, er, at der jo altid er udgifter forbundet med at blive flere i familien. Det er i hvert fald den erfaring, jeg selv har haft efterhånden med børnene. Der følger altid nogle udgifter med, og ja, så er man måske nødt til at skrue hverdagen sammen på en lidt anderledes måde, mens børnene er små osv. Jeg kan sige, at hos os var det noget med, at den ene gik på deltid, i hvert fald i de år, hvor børnene var helt små, for at de ikke skulle være så meget i institution osv., og sådan at vi kunne være tættere på vores børn. Så det er selvfølgelig en prioritering.

Når det så er sagt, er det også sådan – det holder vi også af i Venstre – at det kommunale selvstyre jo også kan fungere på det her område. Jeg har så fået oplyst, at det er 73 kommuner – der er åbenbart lidt forskel, i forhold til om det er 68 eller 73 kommuner – der faktisk allerede i dag tilbyder pasning af egne børn i alderen fra 0 til 2 år, altså hvor de er inde og give tilskud til det. Så der er altså en del kommuner, som har valgt at gøre brug af den her ordning.

Jeg anerkender også helt klart, som Alternativets ordfører har været inde omkring, at det har en værdi, at man kan være tæt på sine børn, især mens de er små, og at det også kan give noget omsorg og trivsel. Men den nuværende ordning synes vi faktisk fungerer. Og ja, så kan der jo være en opgave i at få fortalt byrådsmedlemmerne i den kommune, man bor i, at det måske er noget, de skal vælge at prioritere. Men ordningen, som den er i dag, har vi ingen intentioner om at ændre på, og derfor kan vi desværre ikke støtte beslutningsforslaget.

Kl. 17:59

Formanden (Søren Gade):

Tak for det. Der er foreløbig to til korte bemærkninger, først fru Karina Adsbøl, Danmarksdemokraterne.

Kl. 17:59

Karina Adsbøl (DD):

Tak for det. Jamen så bliver jeg simpelt hen nødt til at høre ordføreren, om Venstre har skiftet holdning. For Venstre har jo haft en anden holdning, dengang man havde en familieordfører, der hed fru Marlene Ambo-Rasmussen, som har udtalt sig til Altinget, hvor det lyder: »V vil udbrede muligheden til hele landet. De store geografiske forskelle i, hvor man kan få tilskud til hjemmepasning i de respektive kommuner, vil Venstre gerne lave om på. Det økonomiske tilskud skal strømlines, så der ikke er store regionale forskelle på, hvem der giver mest og mindst. Og så skal det – i modsætning til nu – være muligt for pressede børnefamilier i alle landets 98 kommuner at blive kompenseret økonomisk, hvis de vælger hjemmepasning. Sådan lyder opfordringen fra partiets familieordfører, Marlene Ambo-Rasmussen (V).«  

Så altså, har Venstre også på det her område skiftet holdning? Vi har debatteret det tidligere i dag, hvor Venstre skyder et beslutningsforslag ned, som man selv tidligere har fremsat, og nu sker det også på det her område, eller hvordan?

Kl. 18:00

Formanden (Søren Gade):

Ordføreren.

Kl. 18:00

Anni Matthiesen (V):

Jeg vil sige så meget, at jeg ikke går ind i hvert enkelt folketingsmedlems debatindlæg, som er blevet bragt forskellige steder og på forskellige tidspunkter. Jeg kan kun sige, at det, vi står på i Venstre, er, at vi værner om det kommunale selvstyre. Vi kan ikke se os selv i det her beslutningsforslag. Jeg er også i tvivl om økonomien i det her, altså hvad det i det hele taget ville koste, og for den sags skyld også, hvilken effekt og påvirkning det ville have på arbejdsmarkedet. Så det er begrundelserne for, at vi ikke kan stemme for det.

Kl. 18:00

Formanden (Søren Gade):

Fru Karina Adsbøl.

Kl. 18:00

Karina Adsbøl (DD):

Så det, Venstres tidligere familieordfører udtalte til Altinget her for et par år siden, i forhold til at Venstre ville udbrede muligheden til hele landet, holder så ikke stik. Der har Venstre simpelt hen ændret holdning. Jeg vil gerne sende artiklen bagefter til fru Anni Matthiesen, fordi det da bare undrer mig meget, at man lige pludselig står her og taler imod noget, man faktisk har været ude at foreslå – nu handler det her altså godt nok om at nedsætte en arbejdsgruppe – altså selve essensen i det.

Kl. 18:01

Formanden (Søren Gade):

Ordføreren.

Kl. 18:01

Anni Matthiesen (V):

Fru Marlene Ambo-Rasmussen er jo desværre ikke valgt til Folketinget på nuværende tidspunkt, og ellers kunne vi jo have spurgt fru Marlene Ambo-Rasmussen om, hvad det var, hun havde skrevet. Jeg har ikke set det indlæg, og derfor synes jeg også, det er svært for mig at forholde mig til, hvad det var, Marlene Ambo-Rasmussen skrev i sin tid.

Kl. 18:01

Formanden (Søren Gade):

Fru Nanna Høyrup, Alternativet.

Kl. 18:01

Nanna Høyrup (ALT):

Tak. For det første er der ret stor forskel på de beløb, som kommunerne giver i tilskud. Det kan ikke sammenlignes med en almindelig arbejdsindkomst, for det kan være helt ned til et par tusinde kroner og op til 6.000-8.000 kr. Og så har Alternativets beslutningsforslag ikke noget at gøre med det kommunale selvstyre. Ordføreren spørger om økonomien, og det er jo netop derfor, vi har valgt at lægge ud med at sige: Kan vi ikke lave en arbejdsgruppe? Kan regeringen ikke danne en arbejdsgruppe, hvor vi faktisk også har bedt om at få arbejdsmarkedets parter med og organisationer, der har forstand på børns og forældres trivsel, og ligesom få dem sammen til at finde ud af, hvad der kunne være en model, som gav mening her anno 2023.

Kl. 18:02

Formanden (Søren Gade):

Ordføreren.

Kl. 18:02

Anni Matthiesen (V):

Tak for det. Det er jo sådan, at hvis man, kan jeg så fortælle ordføreren, ændrer noget fra »kan« til »skal«, koster det penge. Hvis man vælger at sige, at det her vil vi gerne sige ja til, vil det jo være på den måde, at kommunerne ved de næste økonomiforhandlinger med kommunerne vil kræve, at man får statslige kroner til at kunne håndtere den her opgave. Så alene det vil jo medføre nogle ekstra statslige omkostninger. Der må jeg sige, at alene det også ville gøre for os, at vi så ikke kan bakke op omkring det.

Kl. 18:03

Formanden (Søren Gade):

Fru Nanna Høyrup.

Kl. 18:03

Nanna Høyrup (ALT):

Jeg er ikke helt med på, hvad det er for nogle statslige kroner. Vi foreslår, at der bliver nedsat en arbejdsgruppe, som skal prøve at udarbejde en model, som kan gøre det muligt at have en supplerende indtægt ved siden af, eventuelt ligesom man har det med su-modellen. For selvfølgelig skal det også være i en størrelsesorden, som giver mening, i forhold til at man netop har valgt at være hjemme hos et lille barn. Så er det, fordi det koster nogle penge at nedsætte en arbejdsgruppe?

Kl. 18:04

Formanden (Søren Gade):

Ordføreren.

Kl. 18:04

Anni Matthiesen (V):

Det, jeg mener med det, er, at hvis man skal begynde at nedsætte en arbejdsgruppe, skal man selvfølgelig også på en eller anden måde mene, at man skal have det gennemført, som den arbejdsgruppe kommer med. Og der kan jeg sige, at den supplerende indtægt, som ordføreren jo beder om at de her forældre så kan få, vil medføre en udgift, og det bliver jo så en statslig udgift. Det er derfor, at alene det gør, at vi ikke kan stemme for forslaget.

Kl. 18:04

Formanden (Søren Gade):

Fru Helena Artmann Andresen, Liberal Alliance. Værsgo.

Kl. 18:04

Helena Artmann Andresen (LA):

Tak for ordet. I Liberal Alliance værner vi også om det kommunale selvstyre, men vi værner i den grad også om familiens frihed. Og hvis der er noget, som Danmarks Liberale Parti burde mene er liberalt, så ville det jo også være sådan noget, som at pengene skal følge barnet, at man sætter familien fri, så man i alle landets kommuner ville kunne passe sit barn selv derhjemme. Og jeg hører, at ordføreren siger, at ordningen er god nok, som den er nu – kunne det ikke være en idé at kigge på noget mere frisættelse på det her område også?

Kl. 18:05

Formanden (Søren Gade):

Ordføreren.

Kl. 18:05

Anni Matthiesen (V):

Jeg vil sige, at Venstre altid er parat til at drøfte frisættelser, og der kunne såmænd være mange flere ting, vi kunne tage fat i, i forhold til at give mere frihed, også til familierne. Så det tager jeg rigtig gerne en debat med Liberal Alliances ordfører om – og for den sags skyld gerne over en kop kaffe.

Kl. 18:05

Formanden (Søren Gade):

Fru Helena Artmann Andresen

Kl. 18:05

Helena Artmann Andresen (LA):

Det ville da glæde mig, hvis vi kunne få noget mere frisættelse på det her område, for i bund og grund tænker jeg også, at Venstre har den samme tankegang som Liberal Alliance, nemlig at man er forælder, før man er skatteborger.

Kl. 18:06

Formanden (Søren Gade):

Ordføreren.

Kl. 18:06

Anni Matthiesen (V):

Det sidste er jeg nemlig også helt enig i, og det er også derfor, at jeg indledte min ordførertale med at sige, at når man tager beslutning om, at man gerne vil sætte børn i verden, så er der ting, man er nødt til at prioritere. Det er der også inden for økonomidelen, og jeg synes, det er helt naturligt, at man som familie så kigger på, hvad det er, man ønsker, og hvordan det er, man vil tilpasse tingene. Og der kan det være nødvendigt, at man så skruer ned f.eks. for nogle omkostninger og på den måde måske går på deltid i en periode for at passe sit barn.

Kl. 18:06

Formanden (Søren Gade):

Hr. Kim Edberg Andersen, Nye Borgerlige.

Kl. 18:06

Kim Edberg Andersen (NB):

Tak for det. Jeg ved faktisk ikke, om man skulle blive lidt nervøs, dengang Liberal Alliance begyndte at sammenligne sig med Venstre, for vi ville da i blå blok være kede af at miste endnu et parti. Men jeg vil gerne vende tilbage til noget. For ordføreren brugte tidligere lidt en forklaring med, at der var en ordfører, som ikke var i Folketinget nu, som havde udtrykt noget, og at man jo derfor faktisk ikke rigtig kunne forholde sig til det. Men så skal jeg bare lige have forståelsen af det. Er det sådan, at Venstres ordførere, når de er ordførere, udtrykker partiets politik? Eller skal vi bare forvente, at ordførerne siger noget, og vi så ikke ved, om det er partiets politik?

Kl. 18:07

Formanden (Søren Gade):

Ordføreren.

Kl. 18:07

Anni Matthiesen (V):

Jeg kan nøjes med at svare ja. Men jeg er også nødt til at sige, at jeg ikke selv har læst det læserindlæg, og at jeg derfor faktisk heller ikke synes, det er fair, at jeg begynder at sige noget om det. For jeg har ikke selv læst det læserindlæg, som Marlene Ambo-Rasmusse i sin tid, for 2 år eller 3 år siden, har skrevet.

Kl. 18:07

Formanden (Søren Gade):

Hr. Kim Edberg Andersen.

Kl. 18:07

Kim Edberg Andersen (NB):

Det kunne ordføreren jo så bare have sagt på det tidspunkt. For der blev citeret ret tydeligt fra Danmarksdemokraterne, hvad der blev sagt, og spørgsmålet lød jo egentlig på, hvorfor det så er sådan, at Venstre nu ikke bakker op om det samme. Det var jo det, der var spørgsmålet. Så hvorfor er der den ændring? For det kan godt være, at man ikke har læst indlægget, men jeg ved jo, at ordføreren har været medlem af Venstre længe, og at hun helt sikkert også har været bekendt med deres politik i en tidligere periode.

Så hvad er det, der har ændret sig fra den sidste periode til den her periode, siden man pludselig ikke går ind for den her type pasning?

Kl. 18:08

Formanden (Søren Gade):

Ordføreren.

Kl. 18:08

Anni Matthiesen (V):

Der er ikke noget, der har ændret sig. Men det er jo som regel sådan, at man gerne vil læse et indlæg i sin helhed, inden man begynder at kommentere på det, og der kan jeg kun sige, at jeg ikke har set det indlæg.

Kl. 18:08

Formanden (Søren Gade):

Fru Katrine Daugaard, Liberal Alliance.

Kl. 18:08

Katrine Daugaard (LA):

Nu var jeg i valgkampen i kreds med fru Marlene Ambo-Rasmussen, og her var vi forbavsende enige om, hvad det var, der skulle til. For jeg går ud fra, at både Venstre og LA i hvert fald på det tidspunkt var drevet af liberale værdier, altså mere fritvalg og friheden til at passe sine egne børn og jo dermed også, at pengene bør følge barnet.

Jeg kunne også godt tænke mig at stille det samme spørgsmål, som der ikke rigtig er blevet givet et svar på endnu: Hvorfor skifter Venstre politik på det her område så pludseligt?

Kl. 18:09

Formanden (Søren Gade):

Ordføreren.

Kl. 18:09

Anni Matthiesen (V):

Nu er det jo ikke mig, der kan stille spørgsmål her, og det må jeg jo så vente med, til ordføreren står her på talerstolen. Men jeg er på en eller måde overrasket over, at Liberal Alliance egentlig mener, at vi skal skrue op for de offentlige udgifter for at få det her løst. For det vil det jo medføre.

Kl. 18:09

Formanden (Søren Gade):

Fru Katrine Daugaard.

Kl. 18:09

Katrine Daugaard (LA):

Det vil det jo ikke nødvendigvis gøre. Hvis pengene følger barnet, vil pengene jo blive brugt på en børnehaveplads. De penge vil jo i stedet for bare gå til forældrene. Det er vel ligegyldigt, om det er den ene eller den anden, man giver pengene til.

Kl. 18:09

Formanden (Søren Gade):

Ordføreren.

Kl. 18:09

Anni Matthiesen (V):

Jeg vil samtidig sige, som jeg også sagde i min ordførertale, og det gentager jeg gerne, at der jo også er en udfordring i forhold til hvordan det her påvirker arbejdsmarkedet. Og i de her år, hvor vi jo virkelig mangler hænder på arbejdsmarkedet, er det jo også klart, at vi ikke bare kan være ligeglade med, om der pludselig forsvinder flere tusind medarbejdertimer væk fra f.eks. sygehuse, plejehjem osv.

Så der ligger jo en større beregning bag det her, og det kan jeg ikke gennemskue at man har taget fat på fra Alternativets side.

Kl. 18:10

Formanden (Søren Gade):

Der er ikke flere korte bemærkninger. Vi siger tak til fru Anni Matthiesen fra Venstre. Og jeg byder velkommen til hr. Rasmus Lund-Nielsen fra Moderaterne.

Kl. 18:10

(Ordfører)

Rasmus Lund-Nielsen (M):

Mange tak, formand, tak for ordet, og tak til Alternativet for at fremsætte beslutningsforslaget. I Moderaterne mener vi, at børn skal have den bedste start på livet. Som far og som psykolog ved jeg, at der ikke findes én måde at give vores børn den bedste start på livet. Det er høj grad op til familierne selv at beslutte, hvad der vil være bedst for deres børn. For nogle vil det være bedst at blive passet hjemme, for andre vil det være bedst at komme i institution og blive mødt af dygtige pædagoger og blive en del af det børnefællesskab, som en institution tilbyder.

Det beslutningsforslag, vi behandler i dag, er et forslag om at nedsætte en arbejdsgruppe med det specifikke opdrag at præsentere en model for at få økonomisk støtte fra staten til pasning af barn i eget hjem samtidig med, at man kan få indkomst fra et arbejde. Dermed sigter forslaget også til at skabe bedre incitamentsstrukturer til at passe sit barn hjemme snarere end at sende det i en institution. Det er derfor vores forventning, at flere vil gøre brug af ordningen. Det vil indebære en udgift for staten og tabt arbejdsudbud.

Vi er i højere grad optaget af økonomisk at prioritere gode daginstitutioner end økonomisk støtte til pasning af egne børn, og det er særlig i en tid, hvor vi har så stor mangel på arbejdskraft. Det skal dog understreges, at man som forældre naturligvis har ret til at passe sit barn hjemme, hvis det er det, man ønsker. Det er dog ikke den bedste brug af skattekroner økonomisk at tilskynde til, at flere gør det. Moderaterne støtter derfor ikke forslaget. Tak for ordet.

Kl. 18:12

Formanden (Søren Gade):

Tak for det. Der er foreløbig en enkelt kort bemærkning. Fru Nanna Høyrup, Alternativet.

Kl. 18:12

Nanna Høyrup (ALT):

Den her kabale med vores daginstitutioner går jeg rigtig meget op i. Vi mangler rigtig mange veluddannede, kvalificerede og omsorgsfulde voksne derude rigtig mange steder, uanset at vi har fået en lov om minimumsnormeringer, som desværre endnu kun gælder på kommunalt niveau. Det her med, at der er flere og flere, der passer deres egne børn hjemme, er i den her sammenhæng både et resultat af, at kvaliteten er dalende, men det er også et udtryk for, at flere forældre ønsker mere tid med deres børn, når de er små. I og med at det sker, er der faktisk flere og flere kommuner, der vælger at få den her ordning, fordi det også er en måde at aflaste de her pressede daginstitutioner på og få normeringskabalen til at gå op. Og jeg kunne godt ønske mig, at man faktisk så den her tilskudsordning og en eventuel udvikling i en større sammenhæng.

Kl. 18:13

Formanden (Søren Gade):

Ordføreren.

Kl. 18:13

Rasmus Lund-Nielsen (M):

Jeg er villig til at se det i en større sammenhæng, men i den sammenhæng skal vi jo også indtænke effekten på arbejdsudbuddet, og det er jo noget, som forslagsstillerne også selv er inde på i beslutningsforslaget. Dér står der jo et sted, at man forventer, at flere vil gøre brug af den her ordning, og dermed vil man jo, når man gør brug af den her ordning, i højere grad end man gør i dag, trække sit barn ud af daginstitutionen og dermed også arbejde mindre, end man gør i dag. For man bliver jo trods alt nødt til at have tid til at passe sit barn. Så i den sammenhæng indgår jo, at det vil føre til tabt arbejdsudbud.

Kl. 18:13

Formanden (Søren Gade):

Fru Nanna Høyrup.

Kl. 18:13

Nanna Høyrup (ALT):

Ja, og i den sammenhæng hører også, at jo flere børn, der trives, og jo flere familier, der trives, jo mindre pres vil vi få på den velfærd, som er udfordret på grund af mistrivsel. Så igen: Kabalen er større.

Kl. 18:14

Formanden (Søren Gade):

Ordføreren.

Kl. 18:14

Rasmus Lund-Nielsen (M):

Det er jeg helt enig i, og jeg synes også, det er enormt vigtigt, hvad ordføreren bringer op omkring mistrivsel. Det tror jeg er en af de store årsager til, at der er en stigning i forældre, der trækker deres børn ud af daginstitutionen, og det tror jeg i virkeligheden er dér, vi skal sætte ind. Hvorfor er der egentlig så mange, som føler, at deres børn ikke trives i daginstitutionen? Det er det, jeg tror er det bagvedliggende problem. Men der er altså en indre selvmodsigelse i det her beslutningsforslag, for på den ene side skriver forslagsstillerne, at det vil føre til et øget arbejdsudbud, men på den anden side skriver man, at det vil føre til, at presset på daginstitutionerne bliver lettet. Begge dele kan ikke være rigtige på en gang.

Kl. 18:14

Formanden (Søren Gade):

Fru Katrine Daugaard, Liberal Alliance.

Kl. 18:14

Katrine Daugaard (LA):

Jeg bliver simpelt hen nødt til at få forklaret, hvorfor ordføreren mener, at man ikke kan have et arbejde, ved siden af at man passer sit eget barn. Det kunne jo f.eks. være, at man var selvstændig med en lille webshop på nettet, eller hvad ved jeg, noget, man kunne lave hjemmefra, så man stadig kunne passe sit barn. Det kunne også være, at man var sygeplejerske og kørte vagter kl. 16-22 og mødte ind på arbejde, når ens mand kom hjem og overtog børnene.

Kl. 18:15

Formanden (Søren Gade):

Ordføreren.

Kl. 18:15

Rasmus Lund-Nielsen (M):

Man må hjertens gerne arbejde, ved siden af at man passer sit barn, men når man samtidig skal have økonomisk støtte fra staten, så er det ikke nødvendigvis så liberalt et beslutningsforslag, vi behandler i dag, og som spørgeren går ind for. At man skal kunne arbejde og tjene penge på det og så samtidig få en økonomisk håndsrækning fra staten, mener vi ikke er den bedste brug af pengene.

Kl. 18:15

Formanden (Søren Gade):

Fru Katrine Daugaard.

Kl. 18:15

Katrine Daugaard (LA):

Det hører jo sammen med konkurrence osv. Hvis pengene følger barnet, må de institutioner, hvis rammer vi jo lige har hørt at ordføreren er enig i måske ikke er gode nok i forhold til den trivselskrise, vi ser, jo også gøre det noget bedre for at få forældrene til at vælge dem. Det er da liberalt.

Kl. 18:16

Formanden (Søren Gade):

Ordføreren.

Kl. 18:16

Rasmus Lund-Nielsen (M):

Der gør vi jo også noget bedre. Vi afsætter jo 1,6 mia. kr. til at hæve antallet af pædagoger fra den 1. januar 2024. Så der ser jeg da et mindsket behov for at trække sine børn ud af institutionerne, hvis man føler, at de skal have nogle ordentlige rammer. Det kommer de til at kunne få i højere grad end i dag i de daginstitutioner, der jo altså får det her kæmpe økonomiske løft. Jeg så ikke Liberal Alliance stemple så meget ind i den debat.

Kl. 18:16

Formanden (Søren Gade):

Hr. Kim Edberg Andersen fra Nye Borgerlige.

Kl. 18:16

Kim Edberg Andersen (NB):

Det er ligesom at lægge et puslespil, altså at finde ud af, hvad Moderaternes politik er. Men heldigvis har jeg rigtig mange ordførerskaber, så der er alligevel ved at danne sig et rimelig klart billede, og ordføreren bygger jo på det i dag: Man må for guds skyld ikke få penge fra staten, hvis barnet bliver passet hjemme – det gælder også, selv om man ikke er på overførselsindkomst og man har et job; den udgift må der ikke være.

Så giver det jo mening. Så er Moderaterne jo sådan et helt rent rødt systemparti, for hvis barnet blev passet kommunalt i en børneinstitution, var der ingen problemstilling. Så jeg vil egentlig bare takke ordføreren for at gøre det her med puslespillet mere og mere rart. Det er jo ikke et kønt syn, der dannes, når jeg sammenstykker, hvor man står henne som moderat, men det er da i hvert fald nemmere for os andre at navigere i frem for det der med, at man er de brede og man vil have de gode løsninger og familien først og alt det, vi hørte – næsten hver gang der var en sætning i valgkampen, var der et plusord fra en moderat.

Kl. 18:17

Formanden (Søren Gade):

Ordføreren.

Kl. 18:17

Rasmus Lund-Nielsen (M):

Jeg tror ikke, ordføreren lyttede til det, jeg nævnte i min tale. Jeg kan da gentage det: Dog skal det understreges, at man som forælder naturligvis har ret til at passe sit barn hjemme, hvis det er det, man vil. Det er dog ikke den bedste brug af skattekroner økonomisk at tilskynde til, at flere gør det.

En del af den her tilskudsordning er jo, at man får op til 85 pct. af det, som kommunen skal betale for at have barnet i institution. Det må man gerne få. Men skal man så samtidig også kunne få penge fra sit arbejde? Det er jo der, hvor vi mener, at pengene kan bruges bedre.

Kl. 18:18

Formanden (Søren Gade):

Hr. Kim Edberg Andersen.

Kl. 18:18

Kim Edberg Andersen (NB):

Jeg lyttede til ordførertalen og så også til det, som ordføreren svarede Liberal Alliances ordfører før. For det blev sagt, at man var imod det her, og så spurgte ordføreren fra Liberal Alliance: Hvad så, hvis man havde et job ved siden af? Og der var man som ordfører stadig væk imod.

Så ordføreren siger et i talen, men noget andet i sine svar, og det er selvfølgelig meget moderat, og jeg forsøger egentlig bare at navigere og på et eller andet tidspunkt få lagt puslespillet.

Kl. 18:18

Formanden (Søren Gade):

Ordføreren.

Kl. 18:18

Rasmus Lund-Nielsen (M):

Nej, man må gerne passe sit barn og have et arbejde ved siden af. Så skal man så bare ikke også kunne få penge fra staten. Det er jo der, forskellen ligger: Enten vil du have penge fra staten og så ikke få en arbejdsindtægt, eller også kan du få en arbejdsindtægt og ikke få penge fra staten.

Kl. 18:19

Formanden (Søren Gade):

Fru Helena Artmann Andresen, Liberal Alliance.

Kl. 18:19

Helena Artmann Andresen (LA):

Tak for ordet. Jeg synes, det er lidt sjovt, at ordføreren skulle belære den tidligere LA-ordfører om, hvad det vil sige at være liberal. Vi bliver tit skudt i skoene, at vi bare er sådan nogle, der går op i regneark og økonomi, men her sætter vi altså barnet og forældrene først. Og når man går så meget op i økonomi, er det da også værd at nævne, at med de nye minimumsnormeringer, der også er lavet, bliver der for hver 100 kr., der bliver brugt, brugt 20 kr. på administration. Der bliver ikke brugt særlig mange kroner på administration ved at lade pengene følge barnet og heller ikke ved at lade børnene gå derhjemme sammen med deres forældre en periode. Er Moderaterne enige i, at i Danmark er man trods alt forældre, før man er skatteborger?

Kl. 18:20

Formanden (Søren Gade):

Ordføreren.

Kl. 18:20

Rasmus Lund-Nielsen (M):

Absolut, men jeg synes da, det er nogle nye signaler, vi ser fra Liberal Alliance, hvis det er sådan, at man både skal kunne få en overførselsindkomst og en indtægt fra et arbejde. I forhold til de 20 pct. på administration har vi i Moderaterne en hel del løsninger til, hvordan vi kan mindske det. Det er jo der, hvor vi går ind for en frisættelse af de nære velfærdsinstitutioner, sådan at pædagogerne kan bruge tid på det, der skaber værdi, nemlig at være sammen med børnene.

Kl. 18:20

Formanden (Søren Gade):

Fru Helena Artmann Andresen.

Kl. 18:20

Helena Artmann Andresen (LA):

Det vil glæde mig, hvis man kan reducere administrationen i det offentlige. Jeg ved næsten ikke, hvad jeg skal sige til det med, at det er nye takter fra LA's side. Vi har nu altid sat borgeren først, og man kan sige, at det her højst sandsynligt vil give et større arbejdsudbud. Men det er også derfor, vi gerne ser, at den her arbejdsgruppe bliver nedsat, så man kan finde de rette balancer i det, hvor der måske ikke skal være de store tilskud.

Kl. 18:21

Formanden (Søren Gade):

Ordføreren.

Kl. 18:21

Rasmus Lund-Nielsen (M):

Jeg vil bede ordføreren om at læse beslutningsforslaget igen, hvis ikke man har opdaget den indre modsigelse, der er, når man det ene sted skriver, at det vil lette presset på daginstitutioner, fordi flere vil trække deres børn ud, og der er et andet sted står, at det vil øge arbejdsudbuddet. De to ting kan ikke være rigtige på samme tid, medmindre man plæderer for, at en person skal kunne arbejde fuld tid, samtidig med at vedkommende passer sit barn, og så plæderer man altså også for et statsstøttet omsorgssvigt.

Kl. 18:21

Formanden (Søren Gade):

Tak for det, og nu er der ikke flere korte bemærkninger. Jeg siger tak til hr. Rasmus Lund-Nielsen fra Moderaterne, og jeg byder velkommen til fru Charlotte Broman Mølbæk fra Socialistisk Folkeparti.

Kl. 18:21

(Ordfører)

Charlotte Broman Mølbæk (SF):

Tak for det. Jeg vil godt starte med at takke Alternativet og den nye ordfører for at sætte fokus på børnefamilier. Det er utrolig vigtigt, og det er blevet endnu vigtigere i en tid, hvor rigtig mange er pressede. Børnefamilier har altid haft rigtig meget pres på, men vi kan bare se på rigtig mange målinger, at der er flere og flere, der er stressede. Det er svært at få det hele til at hænge sammen, og der er simpelt hen brug for mere ro på. Vi ser også en tendens til, at flere og flere børn bliver sårbare, og der er megen snak om diagnoser og udgifter ude i kommunerne. Der kommer udfordringer senere i livet, som vi ikke i samme grad har set tidligere.

Vi mener også i SF, at der er rigtig god grund til at kigge på, hvordan vi kan hjælpe i forhold til den tidlige gode start ved netop også at give ro på der. Derfor har vi også i SF kæmpet hårdt for daginstitutionerne og kvalitet i daginstitutionerne, uddannet personale og personale nok og minimumsnormeringer. Jeg ved selv som pædagog og som mor til tre, at det er utrolig vigtigt, at man kan gå med ro i maven, fordi man ved, at ens barn bliver passet godt på. Det er klart, at det også er noget af det, som vi har kæmpet meget for, og som vi i øvrigt også fortsætter med at kæmpe for.

For SF er det ikke helt uproblematisk at sige ja til lige præcis den her ordning. Det er ikke en, vi støtter i sig selv, for der er for os at se noget problematisk i, at man giver penge for pasning af eget barn. Der er nogle udfordringer med ulighed i det. Der er forskellige familietyper. Nogle vil have råd til det, andre vil ikke. Det er også noget, som kommunerne ser som en besparelsesmulighed. Det kan vi også godt være bekymret for.

I virkeligheden mener vi også, at vi bliver nødt til at undersøge andre muligheder i det her samfund, for at vi netop kan sørge for, at der kommer mere ro på for børnefamilier. For vores samfundsstruktur tillader ikke særlig mange andre måder, end at mor og far går på arbejde fuld tid. Det er den måde, man er familie på. Det er sådan, økonomien er strikket sammen. Så kan vi sige, at man bare selv kan vælge at gå hjemme, men det vil der bare igen også være mange der ikke vil have mulighed for, fordi økonomien er, som den er. Derfor vil jeg også igen takke for Alternativets vedvarende fokus herpå og i øvrigt for, at man med det her forslag også sætter fokus på kvinders ligestilling, i og med at der er mange af kvinderne, der bliver hjemme og passer barnet i de tidlige år.

Jeg har haft mange forskellige overvejelser om, hvad vejen kan være herfra, når vi ikke umiddelbart kan sige, at vi støtter forslaget på den måde, som det ligger. Jeg vil godt åbne op for muligheden for, at vi måske prøvede at overveje andre muligheder. Skulle vi prøve at lave en høring sammen? Skulle vi prøve at sætte gang i noget andet arbejde, så vi kunne prøve at udvikle på, hvad det er for nogle muligheder, vi mangler i vores samfund, så netop også børnefamilier kan trække stikket lidt og få lidt mere ro på, samtidig med at forældrene bevarer tilknytningen til arbejdsmarkedet?

Jeg kan fortælle om min egen søn, Noah, som var meget syg, da han var lille. Der forsøgte jeg faktisk at undersøge lige præcis den her model, for jeg kunne ikke få hjælp fra nogen steder, og i virkeligheden vidste jeg godt, at han faktisk havde brug for at være hjemme. Han kunne ikke rigtig holde til institutionslivet. I dag har han en diagnose, det er også lidt interessant. Man kan nørde rigtig meget rundt i, om den ville have været der eller ikke have været der under alle omstændigheder, men det er sådan set ikke så relevant. Det, der var relevant, var, at der ikke rigtig var så mange muligheder for os. Så kunne vi have løst det økonomisk, men det var faktisk rigtig svært for os økonomisk, og derfor blev det ikke til noget. Så selv om vi havde mulighed for at bruge løsningen i den kommune, jeg bor i, så var det faktisk ikke en mulighed alligevel.

Det er derfor, jeg her fra talerstolen vil prøve også at appellere til, om vi ikke skal prøve at se, om vi kan udvikle på det her sammen og finde nogle andre veje til, hvordan vi kan give børnefamilierne lige præcis muligheden for at geare ned og få ro på i familielivet. Det giver rigtig meget stress og pres for en forælder at sende sit barn halvsygt af sted, men det giver det i særdeleshed for det barn, der skal holde hverdagen ud, når det i virkeligheden slet ikke er klar til de store fællesskaber.

Så i virkeligheden giver det her også anledning til, at vi må kigge mere på forebyggelse af at skabe de sårbare børn, og det foregår i de tidligste år. Også når vi snakker diagnoser, er det det her, vi skal kigge på. Så det håber jeg vi kan samarbejde videre om, og jeg ser frem til at se, om vi kan finde fælles fodslag i det her. Med de her bemærkninger kan SF ikke bakke op om lige præcis det her forslag, men vil rigtig gerne se på nogle andre løsninger.

Kl. 18:26

Formanden (Søren Gade):

Tak for det. Der er et par enkelte korte bemærkninger. Fru Nanna Høyrup, Alternativet. Værsgo.

Kl. 18:26

Nanna Høyrup (ALT):

Tak. Og tak for at anerkende behovet for at tale og debattere mere omkring småbørnsfamiliens vilkår. Der ligger rigtig, rigtig meget der, som vi skal tage os af. Så nævner ordføreren det her med ulighed, og der er bl.a. en del enlige, som har henvendt sig og sagt, at det ville være godt, hvis de havde muligheden for at have en indtægt ved siden af det her lille tilskud. Jeg vil sige, at mit indtryk af de her forældre, som vælger at passe deres børn selv, er, at de er vanvittig gode til at nedjustere i ressourceforbrug og gå op i tid med deres små børn, så dem kunne vi lære rigtig meget af i forhold til den grønne omstilling. Jeg er bare tvivl om, hvorfor det er, I er imod det, for jeg synes, at det, du – undskyld ordføreren – siger, den mangler, netop er det, som jeg mener vores beslutningsforslag tilbyder.

Kl. 18:28

Formanden (Søren Gade):

Ordføreren.

Kl. 18:28

Charlotte Broman Mølbæk (SF):

Det handler i virkeligheden om den ordning i sig selv; den er SF principielt set ikke for i forhold til den måde, som den er lavet på i dag. Det var de bemærkninger, som jeg nævnte i forbindelse med forslaget. Derfor bliver det også svært eller umuligt for os at bakke op om den ændring af ordningen, eftersom vi ikke enige i ordningen. Men jeg håber, at ordføreren også hører, at vi rigtig gerne vil prøve at kigge på, om der kan være nogle andre muligheder – også nogle muligheder, som ikke bare giver dem, der har flest ressourcer osv., muligheden for netop at kunne geare lidt ned, men måske også muligheder for at skabe en anden samfundsstruktur, som giver mere plads og ro for de her børnefamilier.

Kl. 18:28

Formanden (Søren Gade):

fru Nanna Høyrup, værsgo.

Kl. 18:28

Nanna Høyrup (ALT):

Tak. Det hører jeg bestemt, og det gør mig rigtig, rigtig glad, at ordføreren lige præcis nævner det med at tage sit barn hjem og vide, at det var det, der var brug for på det tidspunkt. Min oplevelse er, at de her fællesskaber med forældre, der passer børn sammen – bl.a. har vi i min kommune, Halsnæs, selv startet noget, der hedder Halsnæs Legegruppe – er bredt funderet fagligt og uddannelsesmæssigt og engageret i lokalsamfundet. Så jeg vil virkelig gerne indgå i det videre samarbejde omkring det og se, hvad det faktisk har af værdi i vores samfund, at forældre passer deres børn selv.

Kl. 18:29

Formanden (Søren Gade):

Ordføreren.

Kl. 18:29

Charlotte Broman Mølbæk (SF):

Jamen der er ingen tvivl om, at rigtig mange daginstitutioner og dagtilbud på mange måder også er gode for mange børn – men ikke for alle børn. Der kan også være situationer, hvor tingene også rykker sig, så det giver mening, at det er på et senere tidspunkt. Så det er i virkeligheden det alternativ eller den samfundsstruktur, vi i SF leder lidt efter. Vi har tidligere været ude at foreslå en form for en fond, hvor familier så kan få kompensation for, at de går ned i tid. Det kunne også være en vej ind i det, for så bevarer man jo også tilknytningen til arbejdsmarkedet, samtidig med at man gearer lidt ned, så der er lidt mere ro og tid omkring børnene og familielivet.

Kl. 18:30

Formanden (Søren Gade):

Fru Katrine Daugaard, Liberal Alliance.

Kl. 18:30

Katrine Daugaard (LA):

Jeg forstår bare ikke helt, hvad der egentlig bliver sagt, for det er sådan lidt på den ene side, lidt på den anden side. Er det det, at man får penge for at passe sit eget barn, som SF er imod?

Kl. 18:30

Charlotte Broman Mølbæk (SF):

Ja.

Kl. 18:30

Katrine Daugaard (LA):

Når ordføreren sådan set siger, at det ikke er alle, der trives bedst i en institution, bør alle forældre så ikke have muligheden for og dermed også råd til at vælge det, der er bedst for barnet?

Kl. 18:30

Formanden (Søren Gade):

Ordføreren.

Kl. 18:30

Charlotte Broman Mølbæk (SF):

Jo, men det får de faktisk ikke på den her ordning. Det var jo faktisk det, jeg prøvede at fortælle om i min tale: Det er langtfra alle familier, der har behov for det, der kan anvende lige præcis den her mulighed. Vi mener i virkeligheden også, at når den er lavet på den måde, så det bliver et specifikt tilskud, ikke tilsvarende hvad en dagtilbudsplads koster, men alligevel inde under den samme kappe, så rammer vi ikke det, vi rigtig gerne vil, som kan være mere fleksibelt. Det er i virkeligheden også det, det her beslutningsforslag peger på. Det er jo, at der er nogle ufleksible rammer lige præcis omkring den her ordning. Så det, vi leder efter i SF, er mere en ordning, der passer til børnefamilier, så der også bliver ændret på en samfundsstruktur.

Kl. 18:31

Formanden (Søren Gade):

Og der er ikke flere korte bemærkninger. Vi siger tak til fru Charlotte Broman Mølbæk fra Socialistisk Folkeparti. Jeg byder nu velkommen til næste ordfører i rækken, fru Karina Adsbøl fra Danmarksdemokraterne.

Kl. 18:31

(Ordfører)

Karina Adsbøl (DD):

Tak for det, formand. Jeg er nået den alder, hvor jeg har fået læsebriller på. Men jeg vil egentlig starte med at sige tak til min farmor. Jeg er faktisk aldrig gået i institution, for der var altid en farmor, der tog sig kærligt af mig. Det er jeg virkelig, virkelig glad for.

Men med det her forslag foreslås det at nedsætte en arbejdsgruppe, som skal udarbejde en mere fleksibel model for pasning af eget barn, der indeholder mulighed for at kombinere tilskud til pasning af eget barn med en supplerende indkomst, og forslaget til modellen skal være klar inden udgangen af 2023.

I dag er det sådan, at det er den enkelte kommune, der beslutter, om kommunen vil give tilskud til pasning af egne børn, og kommunen fastsætter også tilskuddets størrelse, og også hvilken aldersgruppe der kan gives et tilskud for. Kommunen kan give forældre et tilskud til at passe deres egne børn, fra de er 24 uger gamle, og til de skal starte i skolen. Tilskud til pasning af egne børn er et alternativ til at få sit barn passet i dagtilbud. Under den nuværende ordning må tilskudsmodtageren derfor ikke have nogen supplerende indtægt.

I Danmarksdemokraterne er det vigtigt, at familier har nogle fleksible forhold, der gør det muligt at varetage en travl hverdag med børn, arbejde og fritidsaktiviteter. I den forbindelse mener vi, at man først og fremmest skal sikre, at vi også har nogle stærke daginstitutioner i hele landet, som sikrer, at forældre trygt kan aflevere deres børn, når de tager på arbejde, uanset hvor i landet man bor. Men vi kan egentlig godt forstå, at man gerne vil have undersøgt det her, og om der kunne laves en mere fleksibel model for tilskud til pasning i hjemmet. Det er mere også for at finde ud af, om man kan lave en bedre model, som måske kunne gøre lidt op med de store kommunale forskelle – også i forhold til de store forskelle, der er i de tilskud, der tilbydes familierne i dag.

Nu har jeg så skrevet, at det er 68 kommuner, der har den her tilskudsordning til hjemmepasning, men jeg tænker, at vi stiller et ministerspørgsmål om det, så vi kan få det præcise tal for, hvor mange det er, der giver tilskuddet. Men der er stor forskel. F.eks. er den kommune, hvor forældrene får mest, Rudersdal, hvor beløbet er på godt 8.300 kr. om måneden for at hjemmepasse sit eget barn. I Herning er det det laveste beløb. Der kan man få knap 1.800 kr. om måneden. Altså, et forslag til en ny model bør understøtte en større lighed for familierne på tværs af kommuner og samtidig også understøtte netop et øget arbejdsudbud, ved at flere, som har en arbejdsindkomst, får mulighed for at bevare tilknytningen til arbejdsmarkedet, når de bliver forældre. Så jeg synes ikke, at en ny model skal medføre, at nogle familier oplever en økonomisk gevinst ved at passe børn hjemmefra frem for at arbejde.

Men forslaget her vil jo så gavne forældre, der ønsker at passe deres børn hjemme som et alternativ til en plads i en børnehave eller vuggestue eller dagpleje, men som samtidig gerne vil bevare tilknytningen til deres arbejdsplads, og det kan netop, som vi har debatteret i dag, være en sygeplejerske, der kan tage en ekstra vagt. Det kan også være social- og sundhedsassistenten, som har mulighed for at tage en vagt i ny og næ.

Og så vil jeg sige, at vi jo har en udfordring i dag, også fordi vi mangler pædagoger, og vi mangler jo også, at flere søger ind på pædagoguddannelsen. Der har også været et fald, og så tænker jeg jo, at det egentlig kunne være fint med en undersøgelse for at kortlægge det her og netop også i forhold til den øgede mistrivsel, vi også ser i dag. TV 2 har jo dokumenteret, at hver femte forældrepar afleverer syge børn i daginstitutionerne.

Dog har jeg lige den bemærkning, at forslaget ikke er finansieret, så det ville jo selvfølgelig være noget, man skulle drøfte. Men jeg tænker godt, at vi kunne være med på at lande en beretning i forhold til at lave en undersøgelse på det her område for at se, om man kan gøre det bedre i dag. Tak for ordet.

Kl. 18:36

Formanden (Søren Gade):

Tak for det, og der er foreløbig to korte bemærkninger. Først er det fru Anni Matthiesen fra Venstre.

Kl. 18:36

Anni Matthiesen (V):

Tak. Nogle gange ligger djævlen jo i detaljen, og hvis jeg lige skal tænke tilbage til for et par år siden, kan jeg huske, at i hvert fald dengang fru Karina Adsbøl var medlem af Dansk Folkeparti, havde vi jo nogle diskussioner, i forhold til om de her fleksible muligheder for at passe sine egne børn i hjemmet skulle gælde for alle danske børnefamilier. Der kunne jeg godt tænke mig at spørge fru Karina Adsbøl, når man nu taler så positivt om det her forslag og man gerne vil være med til nu at udarbejde en fleksibel model, om det skal gælde for alle danske børnefamilier i det her land.

Kl. 18:37

Formanden (Søren Gade):

Ordføreren.

Kl. 18:37

Karina Adsbøl (DD):

Det ved ordføreren jo godt at vi lavede en aftale om dengang, netop i forhold til at man skulle have boet 7 år i landet og man skulle kunne tale dansk, og det er der allerede lovgivning om i dag. Så derfor tænker jeg slet ikke, at det vedrører det her forslag, for der er lovgivning på det område i dag, og det er der, så vidt jeg husker, også en bred aftale om. Jeg er mere interesseret i, om ordføreren har fået læst den artikel fra Altinget, som jeg sendte, vedrørende familieordføreren for Venstre.

Kl. 18:37

Formanden (Søren Gade):

Fru Anni Matthiesen.

Kl. 18:37

Anni Matthiesen (V):

Nu er det sådan, at det er mig, der stiller spørgsmålene, så det er jo et kæmpe plus. Jeg synes bare, at det også er vigtigt at få de her detaljer frem i salen i dag, for det er nemlig fuldstændig rigtigt, at jeg kan huske, at fru Karina Adsbøl, i hvert fald dengang, var imod det, hvis det var familier af anden etnisk herkomst, der fik de her muligheder, for så kunne det simpelt hen gå over gevind. Vi havde eksempler dengang, hvor der jo faktisk var mange mødre, som så valgte at beholde deres børn hjemme, og dermed lærte de aldrig det danske sprog. Er det ikke korrekt?

Kl. 18:38

Formanden (Søren Gade):

Ordføreren.

Kl. 18:38

Karina Adsbøl (DD):

Jamen den problemstilling tog vi jo netop hånd om i forhold til at lave en aftale om, at der er nogle helt klare regler for, om man netop skal kunne få det her tilskud. Og de regler kan jeg da sige klokkeklart til ordføreren at jeg ikke har intentioner om at ændre på, netop i forhold til at man skal kunne danske sprog og at man skal have boet her i en vis årrække, hvis det er det, ordføreren henviser til. Så nej, jeg snakker om danske familier, som har nogle udfordringer, i forhold til om man kunne gøre den model, der i dag, mere fleksibel.

Kl. 18:38

Formanden (Søren Gade):

Fru Nanna Høyrup, Alternativet.

Kl. 18:39

Nanna Høyrup (ALT):

Jeg kan lige komme med nogle tal. I 2021 var der 1.998 forældre, som anvendte den her ordning. I 2015 var det 847. Det er bare sådan lige også for at sætte tingene lidt i nogle ordentlige proportioner. Det her bliver aldrig nogen sinde en ordning, som flertallet vil vælge – det er jeg ret overbevist om – men vi ønsker, at det skal være med til at øge en fleksibilitet, som kan være med til at øge trivslen blandt børnefamilierne. Man kalder det hjemmepasning, men i bund og grund er det jo familiepasning, for det er familien, der går sammen om at passe deres børn, og går sammen med flere andre familier. Så hvad tænker Danmarksdemokraterne i forhold til at styrke de her familienetværk til familiepasning, som man kunne kalde dem?

Kl. 18:40

Formanden (Søren Gade):

Ordføreren.

Kl. 18:40

Karina Adsbøl (DD):

»Styrke familienetværket« – jeg tænker, at familier i dag i hvert fald er rigtig gode, også når man har barselsorlov, eller man holder en længere barselsorlov, til at samles med andre netværk. Det gør man jo både på Facebook, det gør man online, og det gør man jo også fysisk. Og flere kommuner har jo også oprettet steder, man kan mødes, uanset hvem det er, der går hjemme og passer barnet.

Kl. 18:40

Formanden (Søren Gade):

Fru Nanna Høyrup.

Kl. 18:40

Nanna Høyrup (ALT):

I forlængelse af det – som i mit eksempel fra før – kan jeg sige, at vi har den her forening, en legegruppe, i min kommune, som også har et samarbejde med de lokale plejecentre og tager ud og er en del af hverdagen der. Nu handler forslaget jo egentlig ikke så meget om, om man er for eller imod hjemmepasning, men alligevel – kan jeg høre – bliver vi også nødt til at tale om, hvad der egentlig er af værdi i det at familiepasse, og hvordan det kan spille ind som en værdifuld ting i vores samfund og vores lokalsamfund.

Kl. 18:41

Formanden (Søren Gade):

Ordføreren.

Kl. 18:41

Karina Adsbøl (DD):

Det har jo helt klart en værdi for nogle familier, som ønsker den mulighed, og som jo også benytter sig af den her mulighed. Andre familier har nogle andre værdier. Så det er jo ikke enten-eller. Det handler ikke om, at vi enten skal have hjemmepasning, eller vi skal have daginstitutioner. Det handler jo om, kan man sige, at vi giver familierne nogle fleksible valgmuligheder, og de valgmuligheder skulle være så gode som muligt. Men det handler jo også om, at vi har en kæmpe udfordring. Vi mangler faktisk varme hænder. Altså, vi mangler pædagoger. Og nu har formanden rejst sig.

Kl. 18:41

Formanden (Søren Gade):

Hr. Kris Jensen Skriver, Socialdemokratiet.

Kl. 18:41

Kris Jensen Skriver (S):

Tak for det, og tak for en god tale og en god debat her. Jeg vil egentlig spørge ordføreren om, hvordan Danmarksdemokraterne og ordføreren ser på den udvikling, der har været, hvor der i årene 2018-2021 var dobbelt så mange børn, der har modtaget hjemmepasning. Hvordan ser ordføreren på den udvikling?

Kl. 18:42

Formanden (Søren Gade):

Ordføreren.

Kl. 18:42

Karina Adsbøl (DD):

Jeg synes jo, at det må være op til familierne at tilrettelægge deres familieliv bedst muligt. Det skal helst ikke være mig, der skal stå og gøre mig dommer til mig over det. Derfor synes jeg, at det er vigtigt, at vi tager hånd om nogle af de udfordringer, der er, herunder også manglen på pædagoger. Nu synes jeg jo, at det er brandærgerligt, at Socialdemokratiet har aflyst det med at rykke velfærdsuddannelserne ud.

Det handler vel om, at vi fra Folketingets side laver nogle gode rammer, hvor familier bedst muligt, afhængigt af hvilken familie man er, ligesom kan fylde de rammer ud. Derfor  synes jeg faktisk, at man godt kunne undersøge det her område, i forhold til om der er noget, vi kan gøre bedre herfra. For vi kan jo bare konstatere, at der er store forskelle i forhold til kommunerne og også i forhold til tilskuddet, og det kunne godt være, at man kunne gøre det her på en bedre måde for familierne.

Kl. 18:43

Formanden (Søren Gade):

Hr. Kris Jensen Skriver.

Kl. 18:43

Kris Jensen Skriver (S):

Tak for det. Når jeg spørger, så er det, fordi jeg godt kunne have en antagelse om, at når der er en stigning, er det jo, fordi der også er mange familier, der ser, at der faktisk er nogle muligheder derude for, at man kan gøre det her.

Så kan jeg også godt tænke: Hvordan stiller det her vores dagsinstitutioner? Jeg kunne høre i ordførerens tale, at ordføreren også synes, at det er meget vigtigt, at vi har nogle gode daginstitutioner. Det er jeg meget, meget enig i. Derfor vil jeg bare lige som et afsluttende spørgsmål spørge ordføreren: Hvilken værdi mener ordføreren de her gode fællesskaber, man kan få ude i en daginstitution, kan have i forhold til den mistrivsel, vi ser blandt børn og unge?

Kl. 18:43

Formanden (Søren Gade):

Ordføreren.

Kl. 18:43

Karina Adsbøl (DD):

Jeg ser det ikke som et enten-eller. Altså, det kan skabe noget værdi, at man har fællesskaber i daginstitutioner. Man kan også have fællesskaber uden for daginstitutionerne.

For mig at se handler det her om, at vi tænker på familielivet; hvordan passer det familien bedst? Og der er nogle helt klokkeklare regler for, hvornår man kan få det her tilskud, som jeg også sagde til fru Anni Matthiesen, og dem står jeg selvfølgelig bag, og det er, at man skal have boet her i en vis årrække og man skal kunne det danske sprog osv. For det er selvfølgelig vigtigt, at børn også lærer det danske sprog. Men det er der regler for i dag.

Kl. 18:44

Formanden (Søren Gade):

Tak for det. Der er ikke flere korte bemærkninger, og så siger vi tak til fru Karina Adsbøl fra Danmarksdemokraterne. Jeg byder nu velkommen til fru Helena Artmann Andresen fra Liberal Alliance.

Kl. 18:44

(Ordfører)

Helena Artmann Andresen (LA):

Jeg vil gerne starte med at sige tak til Alternativet for at fremsætte det her beslutningsforslag, så vi også kan få debatteret lidt omkring pasning af barn i eget hjem. For Liberal Alliance er det meget vigtigt, at vi sætter familien fri. Der er ført rigelig politik i Danmark, der svækker familien; tag f.eks. den tvungne barsel. I Liberal Alliance vil vi lade pengene følge barnet. Danske børn har en europarekord i at være længst tid i daginstitution, og det gælder både, når det kommer til vuggestue og børnehave. Det kan mange have mange forskellige meninger om, men i Liberal Alliance ønsker vi at give forældrene friheden samt mulighederne for selv at vælge, hvor og hvordan ens børn skal passes. Man er først og fremmest forældre og dernæst skatteborger, og det skal kunne mærkes. Vores forslag til en model er med et skattefradrag for pasning af eget barn, som modsvarer den kommunale omkostning ved at stille en institutionsplads til rådighed. Det varierer, alt efter hvilken kommune man tilhører. I vores model tager vi udgangspunkt i et fradrag på 130.000 kr. for et barn i vuggestue og 73.000 kr. for et barn i børnehave. Muligheden for hjemmepasning bør maksimalt gå til skolealderen.

Med ordningen ønsker vi også at åbne op for, at en bedsteforælder eller en moster kan passe et barn og udløse fradraget for den arbejdende forælder. Vi ønsker at videreføre de nuværende kriterier for tilskud til hjemmepasning, som er, at man har tilstrækkelig danskkundskaber til at kunne udvikle barnets dansksproglige kompetencer, og man skal have haft et arbejde og have opholdt sig i riget i 7 ud af de seneste 8 år.

Som reglerne er nu, må man heller ikke have en arbejdsindtægt. Vi i Liberal Alliance er åbne over for at se på det her og ændre det, for der er nogle udfordringer ved, at man ikke må have en arbejdsindtægt samtidig, f.eks. for de forældre, som ønsker at passe deres børn hjemme, og som er selvstændige. Derudover kan vi også godt se nogle fordele ved, at man kan have et deltidsjob ved siden af. Det, vi håber i Liberal Alliance, er, at arbejdsgruppen kan gøre os klogere på, hvor det rigtige snit og den rigtige balance ligger henne, og derfor støtter Liberal Alliance forslaget.

Kl. 18:47

Formanden (Søren Gade):

Der er ingen korte bemærkninger, så vi siger tak til fru Helena Artmann Andresen fra Liberal Alliance. Og jeg byder nu velkommen til fru Mai Villadsen fra Enhedslisten.

Kl. 18:47

(Ordfører)

Mai Villadsen (EL):

Tusind tak for ordet. Der er vist ingen tvivl hos nogen her i salen om, at der er rigtig mange børnefamilier, som oplever en utrolig presset hverdag. Og intentionen med det her forslag er også at pege på nogle af de udfordringer, man virkelig oplever derude. Jeg tror, vi alle sammen ser det – forældre, som er pressede, som står tidligt op, afleverer børnene i daginstitution og suser af sted på arbejde – de pisker i det hele taget af sted. Og de er rigtig bekymrede, både for kvaliteten af det, der foregår i daginstitutionerne, og for trivslen af deres børn.

I Enhedslisten mener vi også, at der er behov for en bedre familiepolitik i Danmark, som giver børnefamilierne mere tid til at være sammen i hverdagen. Det kan man jo gøre på mange forskellige måder. Stod det til os alene, ville vi gerne forbedre barselsordningerne, sikre bedre forældreorlovsordninger og sørge for, er der eksempelvis var bedre mulighed for at passe egne børn, når de var syge, eller lave en generel forkortelse af arbejdstiden. Det er ting, som ville gøre en stor forskel for børnefamilierne.

På mange måder synes jeg der er mange sympatiske træk i det forslag, som ligger her fra Alternativet. For det er rigtigt, når man påpeger, at der med den nuværende ordning for hjemmepasning er udfordringer, bl.a. på ligestillingsområdet. For det er op mod 95 pct. kvinder, som benytter sig af det, og som dermed får både et lønefterslæb, men også et efterslæb generelt. Det har også været en af grundene til, at vi har været kritisk indstillet over for netop hjemmepasning. Omvendt er der også, som andre her i salen har påpeget, en risiko for, at det her faktisk ikke ville føre til, at der var kvinder, som så både hjemmepassede, men arbejdede mere, men at der i virkeligheden ville være flere, som gik ned i tid på arbejdsmarkedet, og at man dermed overordnet set fik flere kvinder, som i virkeligheden fik et større lønefterslæb. Det kan også være resultatet af det her forslag.

Men jeg synes faktisk, det har interessante perspektiver. Jeg vil dog også gerne sætte spørgsmålstegn ved det, der står i forslaget omkring, hvad det vil betyde for dagtilbuddene – at det vil give øget luft derude. Pengene følger jo barnet, så når flere børn hjemmepasses, jamen så er der færre ressourcer i daginstitutionerne. Det vil sige, at der jo ikke bliver mere pædagogtid pr. barn. Sådan er økonomien i kommunerne. Og det må aldrig være kvaliteten i daginstitutionerne, der presser forældrene til at vælge andre løsninger – så har vi et stort samfundsproblem. Og det er derfor, at vi selvfølgelig også skal sikre bedre normeringer.

Det vil være en falliterklæring, hvis svaret på udhulede daginstitutioner udelukkende skal være mere hjemmepasning, men det ændrer ikke på, at nogle vælger det og gerne vil det og synes – hvilket de givet har meget ret i – at det er bedst for deres børn. Derfor er vi sådan set også åbne over for at se på det her forslag – se på, hvordan vi kan gøre forholdene bedre i en ordning, som ja, er gammel, og som flere har taget til sig. Men vi har de ovennævnte bekymringer. Vi synes ikke, det må gå ud over daginstitutionerne, og vi kan også være bekymret for, om det i virkeligheden ligestillingspolitisk er en fordel. Så for os hænger det fuldstændig sammen med, at man samtidig selvfølgelig investerer i de daginstitutioner, der er derude, og som er enormt trængte.

Jeg synes desuden, det er rigtig fornuftigt, at SF foreslår en høring på det her område, og at man måske sammen kan lave en beretning, da det jo ikke tyder på, at regeringen er indstillet på at se på det her. For jeg tror faktisk, der er steder, hvor man kunne skrue og dreje og måske gøre en forskel for familierne derude.

Kl. 18:52

Formanden (Søren Gade):

Tak for det. Der er en enkelt kort bemærkning. Fru Nanna Høyrup, Alternativet. Værsgo.

Kl. 18:52

Nanna Høyrup (ALT):

Tak. Tak til ordføreren, og også tillykke med de lykkelige omstændigheder (Mai Villadsen (EL): Tak) – apropos familie.

Jeg synes, det er vigtigt at tale om proportionalitet i forhold til det her med, hvor længe det er, at man går derhjemme. Som lovforslaget er nu, er det maks. 1 år, og hvis man så kunne få lov til at arbejde ved siden af, så kunne man tjene op til pension, og hvad der ellers også er beskrevet i forslaget. Det er jo en del af vores ligestillingsargumenter.

I forhold til daginstitutionerne er det jo en ordning, der føjes til ude i kommunerne, hvor den netop er med til at sænke børnetallet der, fordi man simpelt hen ikke har nok ansatte. Og det er jo en større samtale om, hvad det er, der gør, at der ikke er søgning til pædagoguddannelsen og bla bla bla. Men værdien af omsorgsarbejde, også det, der foregår i hjemmet, er en del af den kabale.

Kl. 18:53

Formanden (Søren Gade):

Ordføreren.

Kl. 18:53

Mai Villadsen (EL):

Tak til ordføreren, og også velkommen til Folketinget. Det er dejligt at have en i Folketinget, som jeg ved har så stor indsigt i og passion for særlig børne- og familiepolitikken.

Det er jo fuldstændig rigtigt, at vi har nogle voldsomme rekrutteringsudfordringer, når det gælder lige præcis det her område, og jeg deler opfattelsen af, at omsorgsarbejde skal værdsættes mere i vores samfund, ikke mindst økonomisk. Derfor synes jeg også, det er rigtig vigtigt, at det her ikke kommer til at gå ud over vores institutioner. Ressourcerne bliver i hvert fald ikke flere, hvis der er flere, der hjemmepasser. Det er rigtigt nok, at det jo så ville betyde, at i og med at vi har færre pædagoger, så kan man måske bedre klare det derude, men det er jo et samfundsproblem, vi også bliver nødt til at adressere, så vi sikrer, at der er nok pædagoger i vores institutioner, og de har jo immer væk en faglighed, som er enormt vigtig.

Kl. 18:54

Formanden (Søren Gade):

Fru Nanna Høyrup.

Kl. 18:54

Nanna Høyrup (ALT):

I forbindelse med det tidligere forslag talte vi om, hvad diagnosen er, og jeg synes tit, når vi taler familiepolitik, børn osv., at det så også handler om økonomi. Og der ved jeg, at der altså er nogle regnemodeller, som ikke regner med værdien af omsorg, og hvis nu de regnemodeller gjorde det, så er jeg sikker på, at vi ville se mange flere milliarder blive sendt ud i vores daginstitutioner end dem, der allerede er sendt ud

Kl. 18:54

Formanden (Søren Gade):

Ordføreren.

Kl. 18:55

Mai Villadsen (EL):

Jeg deler til fulde ordførerens bemærkning, og det er jo også velkendt, at vi i Enhedslisten er kritiske over for, hvordan man regner og bruger de regnemodeller. For der er jo ingen tvivl om, at investerer vi i tidlig indsats, at investerer vi i folkeskolen, i børnehaver, i vuggestuer, i fødeområdet, i alle aspekter af børne- og ungdomsliv, så kommer det jo til at betale sig senere hen for vores samfund, hvis man skal have den økonomiske kalkule på. Derudover er det også bare det rigtige at gøre i mine øjne. Så jeg er enig.

Kl. 18:55

Formanden (Søren Gade):

Tak for det. Der er ikke flere korte bemærkninger, så vi siger tak til fru Mai Villadsen fra Enhedslisten. Jeg byder nu velkommen til fru Lotte Rod fra Radikale Venstre.

Kl. 18:55

(Ordfører)

Lotte Rod (RV):

Tak for det. Jeg har lyst til at starte med at sige, at selv om det nogle gange er ret hårdt arbejde at have små børn, er det altså også det sjoveste og mest vidunderlige og mest lærerige og mest meningsfulde, man overhovedet kan gøre i livet.

For et par dage siden blev jeg ramt af et billede, jeg så hos psykolog Rikke Yde Tordrup, og det viser fire børn. De tre af dem kravler på en reol med sådan et vildt blik i øjnene, og den sidste sidder og kigger mut til. Og psykologen skriver, at der er for få voksne til at være omsorgsperson, og at barnet udvikler jævnaldrenderegulering i dagtilbuddet. Det medfører en vild og ureguleret adfærd, når umodne nervesystemer regulerer sig efter hinanden. Forestil jer, hvad der sker, når vi så sender 26-28 jævnaldrenderegulerede fra dagtilbud i skole. Den larm og den uro kan forældre og skole nu bebrejde hinanden uden at få øje på, at en lav normering i dagtilbud egentlig er den bagvedliggende risikofaktor – og ifølge PPR-psykologerne den største risikofaktor. Men skolen anser så ofte årsagen til uro i klasserne til at være forældrenes manglende opdragelse, og forældrene anser ofte årsagen til uroen i klassen til at være forfejlet inklusion eller skolens tilgang som f.eks. for meget skældud eller for store klassestørrelser.

Det siger jeg, fordi jeg drømmer om, at alle vores børn skal have virkelig skønne vuggestuer og børnehaver. Der skal være en god normering, der skal være uddannede pædagoger, der skal være smukke og kreative rammer. Det er hjertesagen for mig og for Radikale Venstre, og jeg synes, at vi stadig herinde undervurderer betydningen af vores dagtilbud og måske især betydningen af, hvor vigtigt gode vuggestuer er. Det afspejler sig i hvert fald ikke i, at vi er villige til at bruge de penge på det, som det koster at sikre, at det er virkelig godt for alle børn. Så det er min førsteprioritet.

Men samtidig synes jeg, det er en væsentlig debat, som Alternativet rejser i dag, for det er jo sådan set håbløst gammeldags, at hvis man er hjemme ved sine børn, kan man ikke få lov til at arbejde en lille smule ved siden af. Jeg synes egentlig, det er lidt parallelt til hele den diskussion, vi har haft om selvstændige på barsel. Selvfølgelig skal det give mening, at man kan sidde nogle timer om aftenen, eller at man på andre tidspunkter er fleksibel. Omvendt er jeg heller ikke interesseret i, at ordningen ligesom kommer til at få flere folk til at lade være med at arbejde, og derfor synes jeg egentlig, at debatten i dag jo er strandet et sådan lidt mærkeligt sted.

For der er nogle, der siger, at forslaget her kommer til at betyde, at nogle, som ikke arbejder i dag, faktisk får lov til at arbejde det, de gerne vil, og andre argumenterer for, at ordningen kommer til at trække nogle, der er på fuld tid, ud eller få dem ned i tid. Og på en eller anden måde er der ikke rigtig nogen, der ved, hvem der har ret. Derfor synes jeg, det giver god mening at få det undersøgt og finde ud af, om det faktisk betyder, at der er flere, der kommer til at arbejde, eller om det er noget, der kommer til at koste os penge. For i Radikale Venstre vil vores førsteprioritet altid være, at vi skal bruge pengene på at lave bedre daginstitutioner. Men vi vil meget gerne være med til at blive klogere på området.

Kl. 18:59

Fjerde næstformand (Karina Adsbøl):

Tak til ordføreren. Der er en kort bemærkning til fru Nanna Høyrup fra Alternativet. Værsgo.

Kl. 18:59

Nanna Høyrup (ALT):

Tak til ordføreren for at bringe den her rigtig fagnørdede viden ind omkring små børn og nervesystemer og sådan noget. Jeg bliver sådan helt: Ja, tak for det, mere af det.

I forhold til den her bekymring omkring, at der er flere forældre, der vælger at passe deres børn, vil jeg igen bare nævne den der proportionalitet. Det kommer aldrig til at være flertallet, der vælger det her. Det vil være nogle, der gør det i en kort periode. Og igen vil jeg sige: Den her store samfundskabale, altså økonomien, der ligger i netop trivsel, synes jeg er en mangel, når vi træffer beslutninger, i forhold til hvordan vores samfund skal være indrettet, for der ligger også en masse samfundsøkonomi i trivsel.

Kl. 19:00

Fjerde næstformand (Karina Adsbøl):

Ordføreren.

Kl. 19:00

Lotte Rod (RV):

Derfor giver det jo god mening, at vi bliver klogere på det, altså sådan at det ikke ender med at være sådan, at Finansministeriet siger: Det her koster helt vildt mange penge, som vi så skal finansiere. Dermed bliver der jo også en diskussion om, hvad afgrænsningen egentlig skal være. For jeg er ikke interesseret i, at ordningen skal bruges til, at nogle, der er på fuld tid, går ned i tid, hvilket var ministerens eksempel. Men det er jo heller ikke tilfældet, hvis det er et spørgsmål om, at man arbejder få timer om ugen.

Kl. 19:00

Fjerde næstformand (Karina Adsbøl):

Tak. Ønskes der en kort bemærkning? Ja, værsgo.

Kl. 19:00

Nanna Høyrup (ALT):

Jeg vil bare følge op og sige, at hvis nu det viser sig, at der ikke er flertal for beslutningsforslaget, kunne det jo være, at man kunne finde ud af at lave den undersøgelse i en anden sammenhæng, for jeg synes helt klart, det er et område, som er alt for påvirket af formodninger og fordomme. Hvad er hvad? Altså, nogle flere tal på det her område ville være rigtig, rigtig godt.

Kl. 19:01

Fjerde næstformand (Karina Adsbøl):

Ordføreren.

Kl. 19:01

Lotte Rod (RV):

Men lad os se, om ikke vi kan finde en fælles tekst og få regeringen med på faktisk at blive klogere på området.

Kl. 19:01

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til hr. Mikkel Bjørn fra Dansk Folkeparti. Værsgo.

Kl. 19:01

(Ordfører)

Mikkel Bjørn (DF):

Tak for det. Det beslutningsforslag, vi behandler i dag, er et rigtig godt familieforslag, der skal sikre en model, hvor man gerne vil give danske familier langt bedre mulighed for at indrette sig, som de selv ønsker. Vi ved, at de første 1.000 dage af et barns liv er helt afgørende for et barns udvikling og trivsel, både nu og fremadrettet. Det er alle de centrale sider af livsfundamentet, der grundlægges i de første 0-3 år. Trygheden og nærheden er essentiel. Trygheden er helt særlig i familien. I alt for mange år har der været ført en decideret familiefjendsk politik. Det vil vi i Dansk Folkeparti gerne ændre på.

I Danmark har vi også en klar verdensrekord i at sende børn tidligt i dagtilbud, og det er helt sikkert udtryk for mange forskellige faktorer. Hovedsagen er ikke, om man skal vælge dagtilbud eller hjemmepasning tidligt; hovedsagen er, at det skal være op til den enkelte familie at indrette sig, som de ønsker. Mange familier er i dag fanget i det socialdemokratiske hamsterhjul. De er afhængige af to indkomster og har derfor svært ved – selv om det er et ønske – at passe børnene hjemme de første år. Det er simpelt hen ikke økonomisk muligt for langt de fleste, og det vil vi gerne lave om på.

Dansk Folkeparti er Danmarks familieparti. Derfor støtter vi os dette forslag. Det er et forslag, der pålægger regeringen at nedsætte en arbejdsgruppe, der skal udarbejde en mere fleksibel model for pasning af eget barn. Derved kan vi forhåbentlig i fællesskab sikre, at familierne i langt højere grad end i dag kan indrette sig, som de selv ønsker, hvis de ønsker at passe børnene hjemme i de første vigtige år. Det er forskelligt, hvordan man vælger at indrette sig som dansk familie. Det er forskelligt, hvad der prioriteres, og derfor skal det selvfølgelig være nemmere for danske familier at passe deres børn hjemme i den første vigtige tid, end det er i dag. Det skal være nemmere at indrette sig som familie, som man selv ønsker.

Dansk Folkeparti er Danmarks familieparti, og derfor støtter vi selvfølgelig også det her forslag. Jeg skulle også hilse fra Det Konservative Folkeparti og sige, at de også støtter forslaget. Tak for ordet.

Kl. 19:03

Fjerde næstformand (Karina Adsbøl):

Tak til ordføreren. Der er en kort bemærkning til fru Nanna Høyrup, Alternativet. Værsgo.

Kl. 19:03

Nanna Høyrup (ALT):

Tak for at støtte op om at være familiepolitikkens udvidede stemme herinde. Det er noget, vi faktisk har stået rimelig alene med i Alternativet, nemlig at have en familiepolitisk profil og turde at tage det med ind som noget, der selvfølgelig også har sin plads herinde i Folketinget. Hvad tænker Dansk Folkeparti i forhold til det, der blev italesat tidligere om, at ordningen ikke for alle, altså uligheden?

Kl. 19:04

Fjerde næstformand (Karina Adsbøl):

Ordføreren.

Kl. 19:04

Mikkel Bjørn (DF):

Som jeg sagde tidligere, skal der ikke være nogen tvivl om, at Dansk Folkeparti er et parti med en familiepolitisk profil. Vi ser os selv som Danmarks familieparti, og derfor bakker vi selvfølgelig også op om en udvidet ordning, der giver langt flere familier mulighed for at indrette sig på den måde, som giver bedst mening for dem. Altså, for os er det ikke vigtigt, om familierne, som fru Lotte Rod sagde – nu ved jeg ikke lige, hvor hun forsvandt hen – er på arbejdsmarkedet, eller om den ene vælger at gå derhjemme at gå derhjemme for at passe børnene. Det vigtige for os er, at familierne får mulighed for indrette sig på den måde, som giver bedst mening for den enkelte familie.

Kl. 19:05

Fjerde næstformand (Karina Adsbøl):

Tak. Jeg kan ikke se, at der er flere korte bemærkninger til ordføreren. Så vi går videre i ordførerrækken til hr. Kim Edberg Andersen, Nye Borgerlige. Værsgo.

Kl. 19:05

(Ordfører)

Kim Edberg Andersen (NB):

Tak for det. Jeg kommer til at gøre det rigtig kort, men først bliver jeg lige nødt til at ønske Enhedslistens ordfører tillykke med hendes lille ny familie. Det bliver jeg nødt til at sige, for det er jo en stor ting.

Danmark har brug for, at familien kommer meget mere i fokus. Det er et godt forslag. Nye Borgerlige støtter forslaget.

Kl. 19:05

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så er det ordføreren for forslagsstillerne, fru Nanna Høyrup, Alternativet. Værsgo.

Kl. 19:06

(Ordfører for forslagsstillerne)

Nanna Høyrup (ALT):

Tak. Det blev lige præcis, som jeg havde håbet på, nemlig en rigtig, rigtig god debat omkring et emne, som fylder alt for lidt herinde efter Alternativets og min mening. Igennem de sidste 15 år har jeg beskæftiget mig med småbørnsfamilien. Det har jeg gjort som vuggestuepædagog og som aktiv debattør om børnefamiliernes vilkår her i Danmark. Og jeg er vild med den mangfoldighed, som findes derude, og netop den mangfoldighed er for mig og Alternativet noget, vi skal værne utrolig meget om, for den repræsenterer en rummelighed og en meningsfuldhed, som har stor betydning for forældres og børns trivsel.

Vi er som mennesker i konstant udvikling gennem hele livet, og der er faser som især tiden med små børn, som kræver en høj grad af fleksibilitet og valgmuligheder for, at vi trives, fordi små børn er en utrolig uforudsigelig størrelse set med vores voksne øjne. De kræver vores nærvær med deres enorme nysgerrighed og prøven livet af. De har brug for os voksne til at læne sig op ad og ind i, når verden skal fordøjes. Ja, vi bør egentlig faktisk i højere grad indrette vores samfund, så vi voksne kan være mere til stede i barnets omskiftelighed og samtidig kunne forene det med de interesser og glæder, vi har som voksne – det være sig arbejde eller fritidsinteresser. Selvfølgelig kan vi ikke alt på én gang, men at have valgmuligheder, der fremmer det gode børne- og familieliv, er en investering for os alle.

I Alternativet ønsker vi at imødekomme forældres ønske om mere fleksibilitet i de første år af barndommen. Vi vil rigtig gerne bidrage til, at det i højere grad er muligt for forældre at kombinere arbejdsliv og familieliv på en bæredygtig og for den enkelte familie meningsfuld måde. »Arbejde uden adskillelse« er en formulering og en tendens, som er stigende i mange danske familier, og er en udvikling, som har flere årsager, bl.a. digitaliseringen, som gør arbejdspladsen langt mere fri og løsrevet af en bestemt fysisk lokation, og så det faktum, at langt flere forældre bare ønsker mere tid med deres børn.

I Alternativet ser vi en nødvendighed i at integrere familiepolitiske dagsordener som dette beslutningsforslag i en tidssvarende udvikling af samfundet. Så når forældre, som enten allerede passer deres eget barn eller ønsker at gøre det, især når børnene er små, udtrykker et ønske om at kunne fastholde deres tilknytning til deres arbejde uden at miste det tilskud, der følger med, så mener vi, at vi som Folketing har et ansvar for i det mindste at afsøge muligheden for, at det kan lade sig gøre at have den supplerende indtægt ved siden af tilskuddet; og selvfølgelig i en model, der giver mening i forhold til den størrelsesorden, som arbejdet må have, før tilskuddet bortfalder, præcis som vi kender det fra su-modellen.

Det her beslutningsforslag har jeg faktisk lavet sammen med Alternativet i samarbejde med en del af de omtalte forældre igennem et utal af debatter på de sociale medier, hvor forældre deler deres drømme om et langt mere bæredygtigt familieliv. Jeg har i forbindelse med udformningen af det her beslutningsforslag haft kontakt med Hjem – Hjemmeforældrenes Landsorganisation – som er en nystiftet interesseorganisation for hjemmeforældre, og de har på nuværende tidspunkt gang i en undersøgelse af de forskellige behov blandt forældre, der varetager pasning af deres eget barn eller ønsker at gøre det. Her har jeg fået lov til at dele en form for exitpoll, der viser, at ud af de 425 besvarelser, som de har modtaget på nuværende tidspunkt, så ønsker 84,2 pct. muligheden for at have en indtægt ved siden af.

Ud over de trivsels- og ligestillingsmæssige fordele, som vi har forsøgt at beskrive i beslutningsforslaget, vil jeg afslutningsvis sætte det i sammenhæng med manglen på arbejdskraft, som fylder i nærmest al politik i dag – især gør det sig gældende inden for vores velfærdsinstitutioner. Her er vores beslutningsforslag det, som vi kalder et input i den relationelle velfærd. Det virker i vores optik ret oplagt at imødekomme forældrenes ønske og sætte dem meget mere fri til at forvalte deres liv som familie og tilknytning til arbejdslivet, om det er som sygeplejerske, som kontorassistent, iværksætter eller andet erhverv, som den enkelte familie mener kan forenes med deres hjemmeliv.

Kl. 19:11

Jeg og Alternativet håber, at Folketinget vil se på vores beslutningsforslag med nysgerrighed. Det synes jeg at jeg har oplevet i dag, og det er jeg glad for, og jeg stiller mig meget, meget gerne til rådighed for de spørgsmål, som måtte dukke op efter den her dags debat. Den synes jeg har været virkelig, virkelig god, og jeg tager en masse input med mig herfra. Jeg er rigtig glad for, at vi har fået vendt et familiepolitisk emne, for familiepolitik ryger alt for ofte under radaren og mellem mange stole, både herinde og uden for Christiansborg.

Vi har faktisk ikke haft et familieministerium siden 2007. Så måske skulle vi overveje behovet for sådan et, eller – om ikke andet – at vi så får nedsat et udvalg, hvis formål er at fremme familiepolitiske emner her på Christiansborg. Der er nok at tage fat på, og jeg ser frem til de videre snakke i udvalget og forhåbentlig også, når vores veje krydses ude på gangene. Tak for ordet.

Kl. 19:12

Fjerde næstformand (Karina Adsbøl):

Tak til ordføreren.

Der er ikke nogen korte bemærkninger, så forhandlingen er sluttet.

Jeg foreslår, at forslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 125:

Forslag til lov om ændring af lov om ophavsret. (Gennemførsel af dele af direktiv om ophavsret og beslægtede rettigheder på det digitale indre marked).

Af kulturministeren (Jakob Engel-Schmidt).

(Fremsættelse 03.05.2023).

Kl. 19:13

Forhandling

Fjerde næstformand (Karina Adsbøl):

Forhandlingen er åbnet, og første ordfører er hr. Mogens Jensen fra Socialdemokratiet. Værsgo.

Kl. 19:13

(Ordfører)

Mogens Jensen (S):

Tak for det, formand. Det lovforslag, vi skal behandle her, er jo et lovforslag, der gennemfører den anden halvdel af Europa-Parlamentets og Rådets direktiv for modernisering af ophavsretten her i Danmark. Det udgangspunkt, der jo er for lovforslaget, er, at lovgivningen også herhjemme skal kunne følge med den hastige udvikling, vi ser i digitale teknologier, også de mange muligheder, som internettet giver, for, at man kan tilgå ophavsretsbeskyttet indhold. Det er selvsagt noget, som har stor betydning for bl.a. dansk kulturliv.

Lovforslaget har flere elementer. Det skal give kunstnerne gode muligheder for at kunne indgå aftaler med bl.a. producenter og streamingtjenester. Det sker bl.a. gennem en gennemsigtighedsbestemmelse, hvilket er nyt, hvor man altså får mulighed for, bl.a. når man skal aftale aflønningsvilkår, at se, hvor meget en film f.eks. for en skuespiller har solgt og er blevet vist hos streamingtjenesterne, og derigennem får bedre muligheder for at aftale et passende honorar.

Samtidig skal det give en bredere adgang til ophavsretsligt materiale for biblioteker og museer, som selvfølgelig er til gavn og glæde for alle danskere, så f.eks. plakater, bøger og tidsskrifter kan vises som en del af deres samlinger, selv om de ikke længere kan købes.

Samtidig holder vi med det her lovforslag fast i den danske aftalelicensmodel. Her er det en særlig glæde, at lige præcis aftalelicensmodellen, som jo er en dansk/nordisk opfindelse, nu også er blevet en europæisk norm. Det er helt afgørende med den model, at vi kan sikre, at det fremover kan lade sig gøre og ikke bliver for besværligt at få tilladelse til at bruge beskyttet materiale som f.eks. tekster og billeder og musik, når der er rigtig mange involverede rettighedshavere. For ellers skal man jo rundt og kontakte alle rettighedshavere, og det er en meget besværlig proces. Så det er en klassisk dansk/nordisk model, vi her er lykkedes med at få ind i en del af EU-reguleringen, og det er rigtig stort.

Lovforslaget giver også mulighed for at bruge ophavsretsbeskyttet indhold som en del af de digitale elementer i undervisningen, bl.a. på tablets og whiteboards. Og så vil jeg endelig fremhæve, at forskere med det her lovforslag får bedre muligheder for at søge i store mængder tekst og data som et led i deres forskning, så de også kan gøre brug af digitale værktøjer i deres forskning og på den måde åbne for mere valid og omfattende forskning ved at kunne bruge flere kilder.

Så det centrale for Socialdemokratiet er her, at vi med det lovforslag, der ligger, sikrer den rette balance mellem på den ene side vilkårene for rettighedshavere og på den anden side muligheden for også at benytte rettighedsbeskyttet indhold, så vi sikrer en rigtig incitamentsstruktur, der gør det muligt at være skaber af nyt indhold og samtidig altså også giver adgang til ophavsretsbeskyttet indhold på biblioteker, museer og lignende.

Så alt i alt er det her et rigtig godt, men også kompliceret lovforslag. Men Socialdemokratiet kan naturligvis støtte det.

Kl. 19:17

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Jan E. Jørgensen fra Venstre. Værsgo.

Kl. 19:18

(Ordfører)

Jan E. Jørgensen (V):

Tak. Nu går det stærkt. Nu er det jo heller ikke vigtige beslutningsforslag, men bare forslag til en lov, vi skal diskutere, nemlig L 125, der handler om teknologi og den udvikling, som teknologien har taget, som betyder, at vi er nødt til at tilpasse vores ophavsretslov.

Vi lever nemlig i en digital verden, hvis nogen ikke skulle have opdaget det, hvor adgangen til ophavsretligt beskyttet materiale, altså f.eks. film eller musik fra streamingtjenester og lignende, jo er blevet en helt normal del af vores hverdag. Med den nye udvikling kommer der jo også nye lovmæssige udfordringer, som vi så med det her lovforslag forsøger at tilpasse loven til. Der er tale om en ratifikation af bestemmelserne fra EU's direktiv om ophavsret på det indre digitale marked, og forslaget er en del af en større ikke total harmonisering, men harmonisering af EU-landenes lovgivninger om ophavsret.

Der er flere elementer i lovforslaget, som min kollega fra Socialdemokratiet, hr. Mogens Jensen, også var inde på. Lovforslaget vil give kunstnere bedre vilkår og muligheder for at beskytte deres rettigheder. Det vil jeg starte med at dykke en lille smule ned i.

For et af de centrale elementer i lovforslaget er, at der bliver indført en ny og specifik indskrænkning i ophavsretten og databasebeskyttelsesretten, når det kommer til brug af ophavsretligt beskyttet materiale, altså det materiale, som f.eks. er brugt til tekst- og datamining. Det betyder i praksis, at universiteter, forskningsorganisationer og kulturinstitutioner vil kunne udtrække og fremstille eksemplarer af værker, som de har lovlig adgang til. Uddannelserne skal jo forholde sig til de nyeste tendenser. Det her er et levende eksempel på, hvordan den danske aftalelicensmodel sikrer en afbalanceret beskyttelse af både kunstnernes og forskernes interesser.

Så er der et andet element i lovforslaget, som også er vigtigt, nemlig sikring af kunstnernes rettigheder i forhold til digital undervisningsbrug af ophavsretligt beskyttet materiale. Det betyder, at kunstnere vil få betaling for andres brug af deres værker i undervisningen, og derudover sikrer lovforslaget også, at brugernes adgang til litterære eller kunstneriske værker ikke vil blive unødigt begrænset. Det vil gøre det lettere for universiteterne at anvende materialet til tekst- og datamining – altså en computeranalyse af information, som gør det muligt at behandle rigtig store mængder af data hurtigt og effektivt.

En sidste del af lovforslaget går ud på, at vi vil give kunstnerne endnu bedre kort på hånden i forhold til de aftaler, de indgår med producenter, altså streamingtjenester, pladeselskaber osv. Vi sikrer, at kunstnere altid som minimum får en passende og forholdsmæssig aflønning for deres værker, uanset hvilken type betaling de vælger – altså om de får betaling up front, eller om der er tale om, at de vælger en licensbaseret betalingsform, som skal være hovedreglen.

Så vi sikrer altså en afbalanceret beskyttelse af kunstneres og forskeres interesser i en verden, hvor teknologien udvikler sig i et hæsblæsende tempo. Det er det, som lovforslaget handler om. Det burde nok have været fremsat for noget tid siden, men der har været travlt med alt muligt andet. Men nu er vi i mål, og jeg kan meddele, at Venstre støtter lovforslaget. Men vi ser selvfølgelig gerne på, hvad der måtte være under udvalgsbehandlingen af eventuelle forslag til ændringer.

Kl. 19:21

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Lean Milo, Moderaterne.

Kl. 19:21

(Ordfører)

Lean Milo (M):

Tak for ordet. Med en vis risiko for, at der kan være nogle gentagelser i det, der nu bliver sagt, vil jeg godt takke ministeren for at fremsætte det her lovforslag. Når samfundet og især digitale teknologier udvikler sig med så høj fart, som er tilfældet, så er det utrolig vigtigt, at lovgivningen gør alt, hvad den kan for at følge med. Det er ikke nemt, men det er bl.a. blevet belyst i forbindelse med den nye OpenAI-teknologi, hvor prominente techpersonligheder såsom Elon Musk og Steve Wozniak opfordrer til et moderat tryk på bremsen, fordi de er bekymret for konsekvenserne. Det skal vi tage alvorligt. Med dette lovforslag om ophavsret kommer lovgivningen netop til at følge med den teknologiske udvikling, således at den ophavsretlige regulering følger med udviklingen. Det er nødvendigt for at sikre den danske aftalelicensmodel.

Ophavsretsloven er vigtig i forhold til skabelse og beskyttelse af kunst og kultur. Lovforslaget vil skabe bedre forudsætninger for, at bl.a. kunstnere kan indgå fair aftaler med producenter og streamingtjenester. Samtidig bliver det nemmere at bruge beskyttet materiale såsom tekster, billeder og musik med flere rettighedshavere.

Lovforslaget gennemfører dele af Europa-Parlamentets og Rådets direktiv om modernisering af ophavsretten. I Moderaterne mener vi, at det er bedst, at EU-landene står sammen om en sådan lovgivning. Dette forenkler og dermed hjælper det bl.a. kunstnere og producenter og streamingtjenester med at samarbejde på tværs af landegrænser. Lovforslaget handler grundlæggende om at sætte rammerne for rettighedshavere, brugere af rettigheder og borgere i forhold til adgang til ophavsretligt beskyttet indhold samt udviklingen af nyt indhold.

Lovforslaget har således stor betydning for dansk kulturliv, og vi tror på, at det vil gøre en positiv forskel for branchen, og derfor bakker Moderaterne naturligvis op om lovforslaget, og vi ser frem til udvalgsbehandlingen. Tak for ordet.

Kl. 19:24

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Charlotte Broman Mølbæk fra Socialistisk Folkeparti. Værsgo.

Kl. 19:24

(Ordfører)

Charlotte Broman Mølbæk (SF):

Tak for det. Den teknologiske udvikling buldrer af sted, og den giver også en masse muligheder, og den gør på mange måder vores hverdag nemmere. Men på den anden side af de positive dele af det er der også udfordringerne, og vi er ret så langt bagud, når det både gælder lovgivningen og reguleringen af de mange nye teknologier.

Når sangeren Drake nemt kan kopieres, fjernes sikkerhedsnettet for kunstnere fuldstændig, eller når en artikel lynhurtigt kan skrives af en chatbot, er der alvorlige udfordringer med sikkerheden for den information, vi får. For hvad vil der ske med vores samfund, hvis kunst, design, journalistisk indhold bliver udarbejdet af kunstig intelligens genereret på algoritmer og på vores tidligere producerede indhold? Forestillingen af den verden bliver nærmest dystopisk, og det kræver politisk handling. Der bliver nødt til at blive sat rammer. Og i særdeleshed har vi også travlt med lige præcis det her lovforslag, da det er et EU-direktiv, der skulle have været implementeret tilbage i sommeren 2021. Da det ikke er sket, er der indledt en retssag fra EU. Så vi har travlt, og det er problematisk, at vi er så langt bagud, og det er ret problematisk, fordi det her lovforslag, der skal hastes igennem, er kompliceret stof.

Overordnet set er vi i SF tilfredse med, at ministeriet har valgt en direktivnær implementering. EU-direktivet vil gennemføre en yderligere harmonisering af lovgivningen omkring ophavsret og beslægtede rettigheder inden for rammerne af det indre marked med en særlig hensyntagen til digitale og grænseoverskridende anvendelser af beskyttet indhold, og det er selvfølgelig også tekst- og datamining med henblik på videnskabelig forskning. Direktivet har tre primære formål. Det er både at tilpasse visse centrale undtagelser til ophavsret til digitale og grænseoverskridende miljøer, at forberede licenspraksisser og sikre bredere adgang til indhold og så at opnå en velfungerende markedsplads for ophavsret. Desuden indeholder de nye regler om aftalelicensordninger tiltag, der skal styrke ophavsmænd og udøvende kunstneres retsstillinger i aftaler om erhvervsmæssig udnyttelse af ophavsrettigheder. Og det er faktisk ret vigtigt. For selv om den teknologiske udvikling buldrer af sted, skal vi sikre, at kunstværker, tekster, film, musik, bøger osv. ikke bare kan udnyttes af andre, uden at der foreligger en aftale, og der skal sikres ordentlige forhold for en rimelig og fair forhandlingssituation for den enkelte kunstner eller ophavsmand/-kvinde. Her har vi i Danmark en lang tradition for stærke kollektive aftaler om rettigheder, og det er vigtigt for SF, at vi opretholder det i den nye teknologiske virkelighed. Så vi har en bekymring for, at bigtech via undtagelserne i lovforslaget gratis og uden aftale med rettighedshaverne kan foretage tekst- og datamining på f.eks. danske mediers indhold, og der er det mit håb, at ministeren vil garantere, at undtagelserne ikke giver bigtech den adgang. Det er vigtigt, at vi værner om lovens formål, så den ikke omgås ved uklarheder, når de skal forhandle derude, for så går det til de store bigtechvirksomheders fordel.

Desværre betyder forsinkelsen også, at der med lovforslaget i dag kun implementeres dele af det. Det er også en skam. For med den teknologiske udvikling er kunstig intelligens nu blevet en meget nærværende virkelighed alle steder online, og det går lynende stærkt, og derfor bør vi netop også bruge muligheden til at lave lovgivning, der sikrer ophavsretten, når det gælder kunstig intelligens. Det kunne være en lignende aftalelicens som den, vi vedtog med den første del af copyrightdirektivet. Så det er jo på den måde ikke nogen praksisændring eller noget revolutionært, og det kan vi i SF godt se ville være en fordel.

Teknologien med kunstig intelligens er nu så udviklet, at alt, hvad der nogen sinde er blevet skrevet ned, kan deles med omverdenen, altså både fra artister, journalister, musikere, film osv., uden at der er givet nogen form for rettigheder til denne deling. Klare lovbestemmelser, forarbejdet samt muligheden for kollektiv forvaltning af mediernes rettigheder vil gøre Danmark og danskerne rigere på den fælles samtale og sammenholdet også i en teknologisk tid. Med de bemærkninger til lovforslaget vil vi se frem til udvalgsarbejdet, hvor vi vil dykke mere ned i nogle af detaljerne og få afsøgt de elementer, jeg også har understreget her fra talerstolen, lidt mere, og selvfølgelig også med en overvejelse af eventuelle ændringsforslag eller spørgsmål, som vi vil sende over. Men nu må vi lige høre, hvad ministeren svarer til det. Men vi er forholdsvis positive i forhold til lovforslaget, som det ligger her.

Kl. 19:29

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Søren Espersen fra Danmarksdemokraterne. Værsgo.

Kl. 19:29

(Ordfører)

Søren Espersen (DD):

Tak for det. Lovforslaget, vi behandler i dag, er bl.a. til for at give kunstnere langt bedre kort på hånden i forhold til de aftaler, de indgår med producenter og streamingtjenester. Med forslaget følger også en bredere adgang for biblioteker og museer til at gøre brug af materiale, det kan eksempelvis være plakater, bøger og tidsskrifter fra samlinger, der ikke længere kan købes. Vigtigt er det, at den gode danske aftale sikres.

Det indebærer, at det fremover bliver lettere at opnå tilladelser til masseudnyttelse af beskyttet materiale som eksempelvis tekster, billeder og musik med mange rettighedshavere. Det betyder, at det bliver nemmere at anvende indhold digitalt i undervisningen, ligesom forskere får bedre muligheder for at anvende teknologien til lettere at lave forskning ved at søge i store mængder tekst og data.

Når vi i Danmarksdemokraterne støtter forslaget, hænger det sammen med, at resultatet er blevet ganske udmærket, og at det giver kunstnere bedre muligheder og åbner for mere viden om vores fælles kulturarv. Tak.

Kl. 19:30

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Katrine Daugaard, Liberal Alliance.

Kl. 19:30

(Ordfører)

Katrine Daugaard (LA):

Tak for det. Lovforslaget har som hovedformål at gennemføre dele af Europa-Parlamentet og Rådets direktiv vedrørende modernisering af ophavsretten. Det er der også behov for, idet vi lever i en verden i rivende udvikling, ikke mindst teknologisk og digitalt. Aldrig har det været lettere at tage og dele materiale, som andre mennesker har ophavsret til, og derfor skal vi selvfølgelig også lovmæssigt følge med tiden og modernisere ophavsretten. Det her er supernørdet og kompliceret stof, og derfor vil jeg gerne sige tak til ministeriet for en god og grundig teknisk gennemgang, som der i hvert fald var brug for for mig. Fristen for gennemførelse er grundet covid-19 blevet forsinket, og set i lyset af at Kommissionen har indledt en retssag mod Danmark med dertilhørende dagsbøder, er det vigtigt, at vi nu får gennemført dele af lovforslaget i indeværende folketingssamling, samt at der sikres en forholdsvis hurtig ikrafttræden.

LA finder det positivt, at kunstnere gennem kunstnerpakken nu får en bredere vifte af muligheder, som de kan gøre brug af, når de indgår aftaler med f.eks. producenter. Her er det vigtigt, at der faktisk er blevet lyttet til brancherne selv og derigennem taget højde for de sektorspecifikke forskelle, der nu engang er, når det gælder vederlagsmodeller eller kontraktpraksis. Det er også positivt, at andet materiale gøres mere tilgængeligt og nemmere at bruge, også i undervisningsøjemed. At udnytte teknologi til at gøre os klogere udnyttes også bedre, idet forskere gennem tekst- og datamining kan få lovlig adgang til store mængder materiale. LA stemmer for forslaget.

Kl. 19:32

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Helle Bonnesen, Det Konservative Folkeparti. Værsgo.

Kl. 19:32

(Ordfører)

Helle Bonnesen (KF):

Tak. Tak for ordet. Den her sag, der drejer sig om gennemførelse af dele af direktiv om ophavsret og beslægtede rettigheder på det digitale indre marked, behøver egentlig ikke for mig en længere tale, bl.a. fordi der allerede er blevet sagt rigtig mange rammende ord, men også, fordi vi har et EU-direktiv, som der skal følges op på – en opfølgning, der startede for år tilbage, men som ikke blev færdiggjort. Det kalder på handling, og det sker så nu.

Når man læser høringssvarene igennem, er der en lang række af høringsparterne, som er positive, men der er også nogle indlæg, som stiller sig lidt mere kritisk, bl.a. bliver der udtalt bekymring for adgangen til data, andre input handler om afvisning af brugen af engangsvederlag, tvangskollektivisering af ophavsretsområdet, og at der måske er en grad af overimplementering. I mine ører er det nogle input, vi måske lige skal dykke lidt ned i og have vurderet, og derfor har jeg også en række spørgsmål til ministeren, så vi lige kan få kigget på det. Men overordnet er Konservative positive og kommer til at støtte forslaget, eventuelt med de her småjusteringer.

Kl. 19:33

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Vi går videre i ordførerrækken til hr. Søren Søndergaard fra Enhedslisten. Værsgo.

Kl. 19:33

(Ordfører)

Søren Søndergaard (EL):

For præcis 1 uge siden modtog vi den skriftlige fremlæggelse af det her lovforslag fra ministeren. I dag førstebehandler vi så det her omfangsrige og uhyre komplicerede forslag, og efter planen skal det træde i kraft den 1. juli 2023 – tja, altså 3 uger. Normalt ville jeg sige, at det var fuldstændig uacceptabelt at arbejde under det her tidspres – fuldstændig uacceptabelt – men tingene er jo ikke normale. Vi er allerede i gang med at blive idømt store bøder for forsinket implementering, og for hver dag, der går, er det jo bare penge, der går ud af den danske statskasse og ned i EU's, og de penge kan jo bruges bedre.

Så derfor er vi indforstået med, at vi gør det her under et ekstremt tidspres, og at vi får det vedtaget. Men det kommer selvfølgelig med en pris, og den pris er, at vi relativt hurtigt må have en evaluering og gennemføre de fornødne rettelser og forbedringer. I den forbindelse vil jeg godt bede ministeren om at skitsere forløbet for en sådan evaluering og muligheden for forbedringer – plus eventuelt vise, i hvert fald mig, hvor revisionsbestemmelsen står i lovforslaget på nuværende tidspunkt.

Derudover er der især én ting, som jeg ønsker at rejse nu, og det er spørgsmålet om, hvordan forslaget forholder sig til kunstig intelligens i forhold til ophavsret. Udgangspunktet for det er jo, at kunstig intelligens, i denne sammenhæng mere præcis chatrobotter, er kommet for at blive. Det betyder, at mere og mere viden vil blive hentet fra chatrobotter. De vil så at sige levere svarene, men de svar, som chatrobotterne kommer med, er jo ikke nogle, chatrobotterne selv har fundet på. Det er noget, som de har hentet ude på det store world wide web. Nogle vil måske sige, at det er noget, de har tyvstjålet, og det giver jo i sig selv anledning til mange etiske, økonomiske og politiske overvejelser. Men det er hævet over enhver tvivl, at det ikke mindsker, men tværtimod dramatisk øger behovet for tilgængelig og forståelig information, som bygger på fakta, der ikke alene er blevet tjekket, men også er blevet dobbelttjekket og gerne tredobbelttjekket. Det er derfor, at der er et samfundsmæssigt behov for f.eks. opslagsværker som Lex.dk, og det er derfor, at der er behov for en bred vifte af uafhængige medier baseret på publicistiske værdier. Skal det være muligt, så må vi udnytte enhver lejlighed til at sikre, at disse modtager en betaling, når deres materiale bliver brugt. Spørgsmålet er, om det er sket i tilstrækkeligt omfang i det foreliggende forslag, og hvis ikke, så er spørgsmålet jo, hvordan det kan gøres i hvert fald lidt bedre.

Jeg har i den forbindelse bemærket det høringssvar, der er kommet fra Copydan Tekst og Node, Visda, Danske Medier, DPCMO, Danske Forlag og Dansk Forfatterforening. Det er noget, de kalder et inspirationsforslag til spørgsmålet om aftalelicens om tekst- og datamining, også kaldet TDM. Forslaget er sådan set meget enkelt. Det skal indsættes som en ny § 11 d. Jeg vil tillade mig at læse det op, og det lyder i sin enkelhed:

Stk. 1: Eksemplarfremstilling af udtræk med henblik på tekst- og datamining, der ikke er omfattet af § 11 b og § 11 c, kan foretages, såfremt betingelserne for aftalelicens efter § 50 er opfyldt. Stk. 2: Bestemmelserne i stk. 1 gælder ikke, hvis rettighedshaverne har nedlagt forbud mod værkets udnyttelse. Stk. 3: Opstår der spørgsmål om, hvorvidt organisationer, der efter § 50 stk. 4, er godkendt til at indgå aftaler omfattet af stk. 1, stiller urimelige vilkår for at indgå aftale, kan enhver af parterne forelægge spørgsmålet for Ophavsretsnævnet, jævnfør § 20 og § 40, og nævnet kan fastsætte vilkårene, herunder vederlagets størrelse. På den baggrund er mit simple spørgsmål til ministeren: Føler ministeren sig inspireret af forslaget? Og hvis ikke, hvorfor så ikke?

For nu at være fuldstændig ærlig kan jeg ikke gennemskue, om det forslag vil løse det problem, det påstår at ville løse. Jeg kan heller ikke gennemskue, om der eventuelt er nogle uforudsete konsekvenser, som man skal være opmærksom på. Derfor forlanger jeg selvfølgelig heller ikke, at ministeren om lidt fra talerstolen giver et udførligt svar, bare nogle antydninger. Men jeg tænker, at det i hvert fald er en af de ting, vi bliver nødt til at få undersøgt i forbindelse med udvalgsbehandlingen, for vi skal gøre alt, hvad vi kan, for at chatrobotter og kunstig intelligens ikke eksisterer på baggrund af noget, som andre har lavet. Tak.

Kl. 19:39

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Vi går videre i ordførerrækken til fru Zenia Stampe, Radikale Venstre.

Kl. 19:39

(Ordfører)

Zenia Stampe (RV):

Tak for det. Vi havde en interessant lille meningsudveksling omme bag Folketingssalen, og den har jeg lyst til lige at nævne – jeg tror ikke, jeg kommer til at sige noget fortroligt. Men vi kunne bare ikke lade være med at om ikke more os over, så i hvert fald bemærke, at vi her i Folketingssalen kan bruge mange, mange timer på at diskutere beslutningsforslag, som vi godt ved ikke bliver vedtaget, men som selvfølgelig kan berøre vigtige spørgsmål om værdier, principper og holdninger, og så kører sådan et forslag som det her lige igennem, fordi vi jo knap nok tør stille hinanden spørgsmål, fordi det er så vildt kompliceret.

Jeg kommer ikke til at foretage en teknisk gennemgang af lovforslaget, men vil bare være ærlig og sige, at noget af det, vi selvfølgelig bider mærke i, er høringssvarene fra organisationerne, virksomhederne, aktørerne og rettighedshaverne osv., der virkelig har forstand på sagerne og har øjnene og hænderne helt nede i maskinrummet, og det er jo derfra, at vi som politikere kan høre, om ministeren og regeringen nogenlunde har ramt skiven.

Det virker jo faktisk, som om det er lykkedes under tidspres at fremlægge noget i dag, som der er ret bred tilfredshed med. Der er flere ordførere, der har nævnt, at der også er nogle forslag til ændringer, ikke mindst i forhold til også at tage højde for kunstig intelligens, og det synes vi også lyder meget fornuftigt.

Men det, som selvfølgelig også er værd at bemærke, og som danske kunstnere især har været optaget af igennem de sidste par år, både i forbindelse med forhandlingerne med EU, men også den efterfølgende implementering, er jo, om det vil være muligt at lave en implementering, hvor vi kan fastholde den særlige danske aftalelicensmodel, som vi er så stolte af, og som vi gerne vil fastholde og måske endda også inspirere andre til at indføre. Og det er jo lykkedes, også selv om der er foretaget en meget direktivnær implementering i dette lovforslag.

Så alt i alt er vi meget godt tilfredse. Det har været længe undervejs, men vi har også været ramt af corona, og det er super komplekst stof, men jeg tror også, der er mange, der sidder derude og er rigtig godt tilfredse med, at vi nu er på vej i mål. Og så kan det jo godt være, at vi kan nå at forbedre forslaget med nogle ændringsforslag, og det kan også være, at vi skal tilbage og lave et genbesøg af det her ekstremt komplicerede område, og derfor er mit budskab til miljøet også bare: Det er vigtigt, at vi kommer af sted med det her. Vi kigger på de kommentarer og forslag, I er kommet med, og så synes jeg også, vi skal prøve at vende tilbage til det igen om nogle år for at se, om det så også har fungeret, som vi håbede.

Men det er vanvittig teknisk, så tak til alle jer derude, der har sendt høringssvar ind, for det er jo i høj grad dem, vi læner os op ad, når vi som politikere skal forholde os til noget, der er så teknisk, men som samtidig har så kæmpestor betydning, ikke bare for dansk kulturproduktion, men jo også for vores undervisningssektor, forskningssektor osv. osv. På en eller anden måde synes man jo, at den her debat skulle tage 10 timer og nå rundt i alle hjørner, for så vigtigt er det, men det er også så teknisk, at jeg tror, at vi både ville falde i søvn, men måske også komme lidt til kort undervejs i forhold til noget af det tekniske.

Men hermed giver vi vores opbakning fra os til ministerens lovforslag, men også til at gå videre med nogle af de ting, som nogle af de andre ordførere har nævnt.

Kl. 19:43

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Mikkel Bjørn, Dansk Folkeparti. Værsgo.

Kl. 19:43

(Ordfører)

Mikkel Bjørn (DF):

Tak for det. Det er ikke så ofte, at jeg indleder med at sige, at jeg synes, at Enhedslisten og Radikale har bragt nogle relevante pointer her fra Folketingets talerstol – det har man her, både i forhold til kompleksiteten af det her lovforslag og også i forhold til vigtigheden af den danske model for aftalelicens og meget andet.

Formålet med det her DSM-direktiv er en harmonisering af EU-landenes lovgivninger om ophavsret og rettigheder med særligt sigte på en modernisering af ophavsretten set i lyset af udviklingen af bl.a. nye digitale teknologier og især adgangen til at tilgå ophavsret i beskyttet materiale såsom film, musik og andet via internettet. Direktivet har til formål at gennemføre en harmonisering af Unionens landes lovgivning om ophavsret inden for rammerne af det indre marked med særlig hensyntagen til digitale og grænseoverskridende anvendelser af beskyttet indhold.

Dansk Folkeparti bemærker, at regeringen har valgt en meget direktivnær implementering af DSM-direktivet, og i lighed med nogle af høringssvarene er vi måske lidt bekymrede for, om lovforslaget på en række områder primært varetager ophavsmændenes og de udøvende kunstneres interesser, og at der dermed måske mangler en rimelig og balanceret interesseafvejning mellem ophavsmænd og de udøvende kunstnere på den ene side og erhverver og rettigheder på den anden side. Ligeledes er vi betænkelige ved, at det her lovforslag er underlagt en form for tvang, fordi Danmark jo pålægges dagbøder ved ikke at have skrevet direktivet ind i dansk lovgivning. I Dansk Folkeparti mener vi helt grundlæggende, at det er danske politikere, der skal tilrettelægge lovgivningen i Danmark, og vi finder det derfor problematisk, at EU på den måde kan pålægge Danmark sanktioner, fordi vi ikke har indført direktivet i dansk lov.

Vi bemærker dog også, at langt de fleste af høringssvarene er overvejende positive i forhold til lovforslaget, og at der ligeledes er en del forbedringer af både kunstneres rettigheder og forskeres adgang til data, bibliotekers adgang til materiale m.v. Vi vil dykke yderligere ned i lovforslaget og ser frem til udvalgsbehandlingen. Tak, formand.

Kl. 19:45

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og jeg ser ikke, at der er flere ordførere, der ønsker ordet. Så nu er det kulturministeren. Værsgo.

Kl. 19:45

Kulturministeren (Jakob Engel-Schmidt):

Tak for det, formand. Tak til alle ordførere for jeres bemærkninger og også de implicitte spørgsmål, der er blevet stillet her fra talerstolen. Ophavsretsloven er en vigtig grundpille i vores samfund i forhold til skabelse og beskyttelse af kunst og kultur, og det lovforslag, som vi behandler i dag, handler om den rette balance mellem rettighedshavere, brugere af rettigheder og borgere i forhold til adgang til ophavsretligt beskyttet indhold og incitament til at skabe nyt indhold. Det skal ses i lyset af den hastige teknologiske udvikling, som konstant udfordrer og beriger den måde, som vi som danskere skaber og bruger og forbruger kulturelt indhold på. Den teknologiske udvikling har ændret vores samfund, og det er vigtigt, at den ophavsretlige regulering følger med udviklingen og tilpasses de nye måder, som indholdet bruges på nettet på.

Med andre ord har det her lovforslag, vi sidder med, stor betydning for dansk kulturliv. Det skal være med til at tilpasse visse centrale undtagelser til ophavsret og digitale grænseoverskridende miljøer, forbedre licenspraksisser og sikre bredere adgang til indhold og ikke mindst opnå en velfungerende markedsplads for ophavsret.

Lad mig opridse lovforslagets hovedmål kort, som er at gennemføre de resterende dele af DSM-direktivet vedrørende modernisering af ophavsretten set i lyset af udviklingen af digitale teknologier og især adgangen til at tilgå ophavsretligt beskyttet materiale via nettet; at give skabende og udøvende kunstnere bedre kort på hånden i forhold til de aftaler, de indgår med producenter og streamingtjenester; at give en bredere adgang for bl.a. biblioteker og museer til at gøre brug af materiale, f.eks. plakater, bøger og tidsskrifter fra deres samling, der ikke længere kan købes; at sikre den danske model med aftalelicens og dermed gøre det nemmere at opnå tilladelse til masseudnyttelse af beskyttet materiale som tekster, billeder og musik med mange involverede rettighedshavere.

Forslaget gør det også muligt at bruge indhold digitalt i undervisningen f.eks. på elektroniske whiteboards og for forskere at bruge teknologien lettere til at lave forskning ved at søge i store mængder data og tekst.

Nu har jeg stået og meget tekstnært gjort rede for, hvad lovforslaget indeholder. Jeg har også et par bemærkninger, jeg gerne vil dele med Tingets ordførere og øvrige medlemmer, ud over det mere lovnære indhold. Det her lovforslag er muligvis det mest komplicerede, jeg har set i min tid som politiker her på Christiansborg, og der sidder ordførere blandt os i dag, der har en markant bredere erfaring, end jeg har. Men jeg tænker alligevel, at nogle vil nikke – og jeg kan se, at det allerede sker nu – genkendende til, at det ikke er nemt. Og da kun enkelte af ordførerne har den højere juridiske embedseksamen og jeg ikke er indehaver af en sådan, har det jo betydet, at de dygtige og meget engagerede kollegaer i Kulturministeriet har foretaget mere end en teknisk gennemgang og håndholdt har forsøgt at hjælpe, så godt de nu kunne, dem af Tingets medlemmer, der har henvendt sig. Alt sammen synes jeg er gået på ganske opløftende vis, der har været en rigtig god dialog.

Jeg er jo som minister og på vegne af regeringen presset af Europa-Kommissionen til at ekspedere sagen, så hurtigt det overhovedet lader sig gøre. Og i det øjeblik jeg bliver opmærksom på, at vi er underlagt et regime på baggrund af den store forsinkelse, sætter jeg arbejdet i gang, involverer Tingets ordførere og partier, så hurtigt det lader sig gøre. Det er jo ikke sådan, at man ifører sig den gule førertrøje ophavsretligt og vinder kongeetapen på Alpe d'Huez i forhold til rettighedslovgivning med det her lovforslag, men det er til gengæld solidt og bringer os i hvert fald op foran gruppettoen.

Hr. Søren Søndergaard spørger så ind til, hvor revisionsbestemmelsen i lovgivningen er, fordi han ligesom mange andre ordførere tænker, at der måske er behov for at forbedre og opdatere lovgivningen, sådan at vi ikke alene indtager den gule førertrøje, men også kommer først. Den har jeg ikke skrevet ind direkte, men jeg forestiller mig – og når jeg siger det så direkte her, er det jo også et løfte til Tinget – at vi, når vi kommer tilbage fra sommerferien, mødes i ministeriet og sammen fastlægger en plan for, både hvordan vi inddrager de interessenter, der måtte have ændringsforslag, vi finder interessante, og jeg forestiller mig, at der er flere, og på hvilke områder vi kan udvide og forbedre det allerede gode lovgrundlag, der ligger her.

Derudover hilser jeg altid både ændringsforslag og spørgsmål velkommen. Både hr. Mikkel Bjørn, hr. Søren Espersen og fru Charlotte Broman Mølbæk har nævnt forskellige muligheder for at fremsende både forslag og uddybende spørgsmål, og dem tager vi selvfølgelig gerne imod. Jeg vil også gøre Tingets ordførere opmærksom på, at lovforslaget i høringsrunden har ændret karakter, bl.a. i forhold til den danske aftalemodel, hvor man måske lidt for direktivnært var ved at gøre op med en aftaleform vedrørende engangsbetaling. Man kan f.eks. forestille sig, at man kort kommer ind i et musikstudie og indspiller en lille del af et nummer. Det er normalt honoreret ved en engangsbetaling, og det ville en alt for direktivnær implementering af lovforslaget sætte en stopper for. Det har vi løsnet op på en måde, hvor en aftalemodel, der i Danmark har været velfungerende gennem mange år, stadig væk er velfungerende, men hvor vi samtidig bevarer kunstnernes mulighed for at opnå en fair betaling og ikke gør det til en gældende praksis.

Kl. 19:51

Særlig stolt er jeg dog af den kunstnerpakke, vi har lagt ind, af at give vores udøvende kunstnere mulighed for en sikker indsigt i, hvordan deres værker bliver brugt, og for at kunne genforhandle åbenlyst urimelige aftaler også med et tidsinterval bagud, der giver dokumentation for, hvordan det skal være fremadrettet. Det synes jeg er vigtigt, og det synes jeg vi kan være stolte af i fællesskab at gøre til gældende lov.

Hr. Søren Søndergaard spørger så ind til, hvordan kunstig intelligens i lovforslaget behandles. Det sker jo i §§ 11 b og 11 c. Jeg er ikke nationens førende ekspert på AI-området, eller på kunstig intelligens-området, men regeringen kommer til at arbejde videre med problematikken. Bl.a. er der jo stor debat om, hvordan chatbots på nuværende tidspunkt er kommet ind på vores børns telefoner og på den måde har udsat rigtig mange familier for et eksperiment, ingen har sagt ja tak til, og hvordan kunstig intelligens i fremtiden kan risikere at udnytte værker, metadata og andet materiale, uden at man sikrer ejerne en fornuftig afregning. Det er også mig meget magtpåliggende at sikre nogle rimelig barrierer for det.

Derfor kan jeg ikke svare endegyldigt på, hvorvidt Copydan Tekst & Nodes forslag til en ny § 11 d lever op til at varetage netop det, men jeg kan i hvert fald love ordføreren og resten af Tinget, at jeg vil gøre mit bedste for sammen med mine kollegaer i ministeriet at undersøge, hvorvidt det er en god løsning, og så i øvrigt vende tilbage til ordføreren med et svar, så hurtigt det lader sig gøre.

I det hele taget oplever jeg ikke på baggrund af de indlæg, der har været i salen, den store uenighed. Jeg oplever, at nogle har en skepsis over for, om vi når hele vejen rundt, og om vi har fundet den balance, der selvfølgelig også skal være mellem at beskytte kunstnere og at sikre, at de værker, man fremstiller kommercielt, også kan få et liv, og i øvrigt også at brugen af dem bliver honoreret rimeligt. Der noterer jeg mig med relativt stor tilfredshed, at mange af de høringssvar, der er indkommet, ud over at komme med gode råd og forslag til, hvordan man kan gøre tingene endnu bedre, anerkender, at den balance i høj grad er fundet.

Med de bemærkninger vil jeg sige tak for ordførertalerne. Jeg ser frem til udvalgsarbejdet og modtager som altid både ændringsforslag til og spørgsmål til besvarelse om lovforslaget.

Kl. 19:53

Fjerde næstformand (Karina Adsbøl):

Tak til ministeren. Der er korte bemærkninger. Den første er fra fru Charlotte Broman Mølbæk fra Socialistisk Folkeparti. Værsgo.

Kl. 19:53

Charlotte Broman Mølbæk (SF):

Tak for det, og tak for talen til ministeren, og også tak for at række ud og være åben i en proces, der tydeligvis ikke er ministerens eget værk. Det er noget, der er landet på ministerens bord med lynende fart, og det er klart, at det sætter både ministeren og os alle sammen i en lidt svær position i forhold til de her ting. Så jeg vil i hvert fald gerne kvittere også for det samarbejde, der har været, og imødekommenhed i forhold til netop også at blive inddraget.

Det, jeg noterede mig ministeren sagde på talerstolen og også tidligere, er både i forhold til at sikre kunstnerne rettighederne, men netop også i forhold til kunstig intelligens. Så jeg vil godt lige prøve at spørge ind til det. Jeg spurgte i min tale, om ministeren kan se sig selv i, at det her lovforslag kan nå at blive rettet til, således at vi også kan få en aftalelicens ind eller muliggøre det, som vi har gjort tidligere. Lige præcis det område var hr. Søren Søndergaard også inde på.

Det andet spørgsmål er, om ministeren kan garantere, at undtagelserne ikke vil betyde, at Big Tech får adgang til lige præcis det her gratis tekst- og datamining.

Kl. 19:55

Fjerde næstformand (Karina Adsbøl):

Ministeren.

Kl. 19:55

Kulturministeren (Jakob Engel-Schmidt):

Politikere før mig er kommet enormt galt af sted med at udstede garantier fra netop den her talerstol. Så det tør jeg ikke udstede til fru Charlotte Broman Mølbæk i dag. Til gengæld vil jeg med glæde undersøge, netop hvordan kunstig intelligens og den ikke stærke aftalelicens i nærværende lovforslag kan gøres stærkere i det omfang, at der findes gode forslag. Men jeg synes også, det er vigtigt, når vi begiver os ud i at ændre det fremsatte forslag for at gøre det bedre, at vi lytter til både de høringssvar, der er indkommet, men også de eksperter, der måtte være. Netop derfor har jeg forsøgt at skitsere et forløb allerede efter sommerferien, hvor vi kan forberede en opgradering.

Nu lyder jeg jo lidt som den hedengangne Steve Jobs, der står og præsenterer en iPhone og afslutter pressekonferencen ved at sige, at der er ny udgave på vej lige om lidt, og det er skam ikke min hensigt. Men under overskriften »På flugt fra dagbøder« i min dagbog er det her lovforslag jo blevet processeret hurtigt netop for at sikre statskassen et værn imod endnu senere implementering.

Kl. 19:56

Fjerde næstformand (Karina Adsbøl):

Tak. Der er en kort bemærkning til spørgeren. Værsgo.

Kl. 19:56

Charlotte Broman Mølbæk (SF):

Jeg mener heller ikke, at ministeren her skal lægge hovedet på fadet og bare lige sådan love det hele, men det var i virkeligheden også for at høre, om ministeren kunne være åben for, at der kunne være nogle forbedringer inde i teksten, som ikke afviger synderligt fra det indholdsmæssige, men som alligevel sikrer en styrkelse af de her rettigheder, både på udgiverside, men i virkeligheden også i forhandlingssituationerne. Det kan muligvis være nogle sproglige rettelser, der skal til, for netop at sikre, at Big Tech ikke anvender det i de her forhandlinger.

Kl. 19:56

Fjerde næstformand (Karina Adsbøl):

Tak. Ministeren.

Kl. 19:56

Kulturministeren (Jakob Engel-Schmidt):

Det er jeg bestemt åben over for. Før jeg kom over i ministeriet i dag, spurgte jeg chatbotten på Snapchat via min rådgivers telefon, om den var ked af, at kulturministeren ville have lukket den for børn under 18 år. Det var den så ikke opmærksom på, svarede den. Men det kan være at den bliver det efter debatten i dag, og det kan jeg se afføder et enkelt smil eller to fra de tilstedeværende i salen, men det er jo sagt i al alvor. I en helt anden debat har vi jo behov for at give forældrene kontrollen over deres børns telefoner tilbage, og det gælder jo også i forhold til rettigheder, når det kommer til vores forskere, vores kunstnere og vores fælles historie.

Kl. 19:57

Fjerde næstformand (Karina Adsbøl):

Tak til ministeren. Der er ikke flere korte bemærkninger.

Så er forhandlingen sluttet.

Jeg foreslår, at lovforslaget henvises til Kulturudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af beslutningsforslag nr. B 106:

Forslag til folketingsbeslutning om nedlæggelse af Statens Kunstfond og oprettelse af en kulturpulje, der styrker dansk nationalidentitet og historie.

Af Mikkel Bjørn (DF) m.fl.

(Fremsættelse 17.03.2023).

Kl. 19:57

Fjerde næstformand (Karina Adsbøl):

Jeg kan forstå, at ordføreren ønsker at give en begrundelse for forslaget. Værsgo.

Kl. 19:58

Begrundelse

(Ordfører for forslagsstillerne)

Mikkel Bjørn (DF):

Tak. Kære medlemmer af Folketinget, kære ordførere. Vi ønsker i dag at rejse en vigtig og nok også kontroversiel debat, der tidligere, men for efterhånden en del år siden, er blevet drøftet her i salen, nemlig en debat om Statens Kunstfond. Hvor Statens Kunstfond blev indført som et forsøg på at skabe armslængde mellem kunsten og diverse politiske og ideologiske interesser, må vi efterhånden konstatere, at politiseringen af kunst- og kulturverdenen kun er blevet styrket yderligere de senere år. Vi har med andre ord været naive. Vi har levet i en falsk forestilling om, at kunstverdenen ikke som verdenen herinde på Christiansborg kan blive gennemsyret af politik. Og konsekvensen af vores naivitet er, at kunsten er blevet et værktøj for ensretning af den politiske samtale eller udskamning af anderledes tænkende frem for en mangfoldig og pluralistisk arena for udfoldelse og udtryk. Armslængdeprincippet og i forlængelse heraf Statens Kunstfond er i stedet blevet et værktøj for en politisering, der ikke står til ansvar over for nogen overhovedet.

Vi foreslår på den baggrund at nedlægge Statens Kunstfond til fordel for oprettelsen af en pulje, der efter indstillinger fra et uafhængigt kunstudvalg og efter beslutninger truffet af Folketingets partier skal udmøntes i en fokuseret støtte til kunst og kultur, der styrker danskeres fælles historie, identitet og demokratiske forståelse. Vi ønsker derudover en grundig evaluering af den eksisterende kunststøtteordning for at afdække omfanget af og udfordringerne med interessekonflikter og politisk bias i forbindelse med tildelingen af kunststøtte. Vi håber og tror på, at dette vil skabe en mere mangfoldig vifte af kunstudbud, der afspejler det samfund, som de fleste danskere bevæger sig i, frem for at pode befolkningen med indimellem ideologisk propaganda for deres egne penge. Tak for ordet.

Kl. 20:00

Fjerde næstformand (Karina Adsbøl):

Tak til ordføreren. Forhandlingen er åben, og den første, der får ordet, er kulturministeren. Værsgo.

Kl. 20:00

Forhandling

Kulturministeren (Jakob Engel-Schmidt):

Tak for det, formand. Tak for muligheden for at drøfte principperne for kunststøtte her i dag. Det er altid en fornøjelse.

Inden vi går videre til at tale om sagens kerne, synes jeg det er vigtigt at tale om, hvilken afgørende rolle kunsten spiller i samfundet. Heldigvis ved jeg, at flere af ordførerne i salen deler min store entusiasme for, hvordan kunst og kultur bør nyde en større politisk prioritering, end tilfældet er i dag. For kunst og kultur er det bærende fundament, vi står på som samfund, det, der binder os sammen som venner, familie og land, i kraft af vores fælles kulturarv, i kraft af frivillige og forpligtende fællesskaber på tværs af postnumre, uddannelsesmæssig baggrund og løncheck og i kraft af de oplevelser, erkendelser og indsigter, som kunsten og kulturen giver os hver især. Kunst og kultur løfter os, samler os og skaber rum for debat og giver os mod, vilje og styrke til at tænke nyt.

Derfor er det også min klare holdning, at alle danskere skal have adgang til kunstoplevelser af høj kvalitet, og at der skal være plads til diversitet og alsidighed i kunsten. Det kan ikke overdrives, hvor bekymret jeg er, hvis vi bevæger os ned ad en vej, hvor kunsten udelukkende dikteres af politikere. Vi behøver jo blot at kaste et historisk blik ikke engang 100 år tilbage til regimer, der har fyldt i både syd, øst og vest, for at se, hvor galt det kan gå. Sovjetunionen i nogle tilfælde, Tyskland i 1930'erne og 1940'erne i andre tilfælde brugte kunsten til et indoktrinerende og totalitært regime, hvor propaganda fulgtes hånd i hånd med politiske projekter med katastrofale menneskelige følger. Det er bestemt ikke det, jeg siger at hr. Mikkel Bjørn og Dansk Folkeparti ønsker. Jeg forsøger blot at eksemplificere, hvordan det i nogle tilfælde er gået galt, hvis man går ad en sådan vej.

I Danmark valgte vi derfor – og det har man også gjort i mange andre frie lande – at gå i en anden retning, hvor det frie samfund går hånd i hånd med den frie tanke og den frie kunst. For kunsten skal ikke tjene politiske formål. Den skal være uafhængig, og derfor oprettede man i Storbritannien, efter at man havde afsluttet anden verdenskrig, et uafhængigt kunstråd med et armslængdeprincip. Nogle husker måske den anekdote, der er blevet fortalt om Winston Churchill, der under anden verdenskrig blev præsenteret for et budgetmæssigt forslag af sin finansminister, hvor man foreslog at nedlægge kulturdepartementet og overføre alle midlerne til krigsministeriet. Hr. Churchill svarede: Hvad kæmper vi så for?

Men det var ikke, så vidt jeg tolker det, ud fra et ønske om, at han skulle diktere, præcis hvilke billeder der skulle males, hvilke ord der skulle skrives, eller hvilken musik der skulle spilles, men fordi det, at man som samfund har fri kunstnerisk udvikling og udfoldelse, er fuldstændig afgørende for den frihed, den glæde og den lykke, som kan nydes af hvert enkelt individ i samfundet.

Den tanke adopterede vi i Danmark i 1956 ved at oprette Statens Kunstfond. Siden da har den uddelt kunststøtte med armslængdeprincippet. Er Statens Kunstfond så perfekt? Der tror jeg at svaret er nej. Men jeg synes sådan set, at den på en lang række områder gør sit arbejde formidabelt. Så er der en lang række andre områder, hvor der er behov for forbedringer, tænker jeg. Jeg har ikke været kulturminister længe nok til at pinpointe dem alle sammen, men jeg er altid åben for, hvordan Statens Kunstfond kan gøre sit arbejde dygtigere, og hvordan vi som politikere kan skabe bedre rammer for den fri kunst.

Men jeg tænker, at det helt afgørende vel i virkeligheden er, at vi skaber de bedste rammer, og at vi afsætter midler til det, vi ønsker at støtte, men at vi så også holder os ude af tegnestuen eller designrummet eller musikkonservatoriet og lader de mennesker, der har den kunstneriske indsigt, støtte projekter ud fra ansøgninger og kriterier ud fra kunstneriske kompositioner. Det gælder jo også Det Kongelige Teater, Team Danmark og museer, at vi fra politisk side fastsætter rammerne, med lader det være op til kulturinstitutionerne selv at træffe de faglige afgørelser.

Jeg ville være enormt ked af at skulle debattere med hr. Kasper Holten nede på Det Kongelige Teater, hvad det kommende program skulle indeholde. Det tænker jeg at han trods alt er dygtigere til, end jeg måtte være. Det samme gælder jo sådan set de forskellige udstillinger rundtomkring på vores spændende kunstmuseer eller vores historiske museer. Jeg tænker sådan set, at de mennesker, der har studeret det igennem flere år, har haft en lang karriere og har indsamlet viden, er dygtigere til at sikre sammensætningen og den museale oplevelse, end vi er her i Folketinget. Så håber jeg omvendt, at mange af de mennesker, der arbejder i vores kulturliv, er glade for, at vi politikere står for den lovgivende ramme og forhåbentlig prioriterer de midler, der måtte være, og som jeg mener i langt højere grad også bør prioriteres til kunsten og kulturen, netop til de formål.

Omvendt er det her jo en spændende debat, og jeg hilser den velkommen og vil egentlig også sige tak til Dansk Folkeparti og hr. Mikkel Bjørn for at rejse den. For debatter om principper for kunst, frihed og kultur synes jeg fylder for lidt i vores samfund. Selv om det er onsdag – medmindre dagen er gået hurtigere, end jeg har forudset, og vi sidder i Folketinget efter midnatstid – er det en vigtig debat og sag. Så jeg er åben og lydhør over for Dansk Folkepartis efterspørgsel efter mere viden om de eksisterende rammer, som kan danne grundlag for videre dialog om kunstens vilkår.

Den kulturpolitiske redegørelse, den første af sin art i 25 år, bliver sendt til Folketinget allerede i morgen, den 11. maj. Det er jo, dagen efter vi har førstebehandlet beslutningsforslag B 106. Jeg ser frem til at præsentere et mere faktuelt afsæt for debat om fremtidig dansk kulturpolitik. Så endnu en gang tak til hr. Mikkel Bjørn og Dansk Folkeparti for at tage hul på dialogen. Jeg ser frem til debatten.

Kl. 20:06

Fjerde næstformand (Karina Adsbøl):

Tak til ministeren, og der er en kort bemærkning til hr. Mikkel Bjørn, Dansk Folkeparti. Værsgo.

Kl. 20:06

Mikkel Bjørn (DF):

Tak for det. Ministeren nævner i sin, ja, afvisning af forslaget, at han er tilhænger af alsidighed og pluralisme i kulturlivet og i kunstverdenen. Derfor er jeg lidt nysgerrig på, om ministeren er uenig i, at der er med Statens Kunstfond ikke er foregået en vækst i alsidighed og pluralisme, men derimod en ensretning inden for kunst- og kulturverdenen, altså at armslængdeprincippet og i forlængelse heraf også Kunstfonden i stedet er blevet et værktøj for politisering, som netop ikke står til ansvar over for nogen, fordi vi har stadfæstet det her princip om armslængde i dansk kulturliv.

Kl. 20:07

Fjerde næstformand (Karina Adsbøl):

Ministeren.

Kl. 20:07

Kulturministeren (Jakob Engel-Schmidt):

Når der er noget, man ved for lidt om, skal man jo sætte sig ind i det. Derfor står jeg – og det kan ordføreren selvfølgelig ikke se – med et dokument foran mig, der viser organiseringen bag Statens Kunstfond. Der er en bestyrelse med 12 udvalgsledere; der er et repræsentantskab med 49 medlemmer fra kulturlivets brancheorganisationer; der er fem tværgående udvalg – der er udvalg for musik, billedkunst, scenekunst, litteratur, kunsthåndværk og design, film og arkitektur – og under hvert af de her tværgående udvalg ligger der støtteudvalg besat med medlemmer, der inden for deres område fagligt er vurderet til at høre til blandt de mennesker i landet, der er bedst til at træffe beslutninger om støtte objektivt.

Så kan der være områder, hvor man har mindsket det, ordføreren ønsker? Ja, det kan der måske. Men at sige, at det generelt forholder sig sådan, ser jeg ingen evidens for.

Kl. 20:07

Fjerde næstformand (Karina Adsbøl):

Tak. Der var lige en, der nåede at trykke sig ind. Værsgo for anden korte bemærkning.

Kl. 20:08

Mikkel Bjørn (DF):

Jeg beklager. Er ministeren uenig i, at det er en naiv forestilling, at Statens Kunstfond i modsætning til alle mulige andre organer i samfundet ikke også kan blive dybt politiseret? Altså, er Statens Kunstfond et eller andet særligt organ, som er, hvad skal man sige, afholdt fra at kunne blive politiseret som alt muligt andet?

Kl. 20:08

Fjerde næstformand (Karina Adsbøl):

Ministeren.

Kl. 20:08

Kulturministeren (Jakob Engel-Schmidt):

Jeg bryder mig sjældent om at tale i absolutter. En af mine yndlingsforfattere, C. S. Lewis skrev jo »Løven, heksen og garderobeskabet«, hvor de fire søskende  kommer til Narnia, som på det her tidspunkt er kontrolleret af isdronningen, og her er alting ondt og frossent. Omvendt, når Aslan kommer, bliver det hele godt igen. Jeg tror jo ikke, at man kan se absolutter på den måde.

Nu løber min tid ud om lidt, og jeg har lovet formanden at overholde taletiden. Men Statens Kunstfond er jo ikke vaccineret mod at lave fejl, og jeg vil vedvarende lytte til gode forslag til, hvordan vi gør Statens Kunstfond både dygtigere og bedre, og hvordan den mere effektivt kan varetage sit arbejde.

Kl. 20:09

Fjerde næstformand (Karina Adsbøl):

Tak til ministeren, som snart skylder formanden kage. Så går vi videre til den næste i ordførerrækken, som er hr. Mogens Jensen fra Socialdemokratiet. Værsgo.

Kl. 20:09

(Ordfører)

Mogens Jensen (S):

Tak for det, formand, og også tak for kulturministerens indledende bemærkninger omkring beslutningsforslaget her. Jeg kan sige på Socialdemokratiets vegne, at vi er fuldstændig enige i det, ministeren har sagt, både det, der blev sagt om kunstens og kulturens betydning for os som mennesker og som samfund, som jo alt for ofte undervurderes, men også den betragtning, som jo var tydelig heroppefra, nemlig at vi skal fastholde armslængdeprincippet i vores kunststøttesystem, sådan som det også praktiseres i dag på glimrende vis i bl.a. Statens Kunstfond. Og det er jo det vigtige princip, som Dansk Folkeparti vil gøre op med og erstatte med en proces, hvor det i sidste ende er politikere, som træffer beslutningen om at støtte de enkelte kunstprojekter. Nu har jeg jo været i Folketinget i mange år og har også fulgt Dansk Folkeparti, så det undrer mig ikke, at man fremsætter det her forslag, for det er jo hørt og set tidligere fra partiets side, og det passer godt med det ønske, som Dansk Folkeparti jo har om at fremme den kunst, som partiet synes er den rigtige og passer ind i det samfunds- og menneskesyn, som Dansk Folkeparti abonnerer på.

Det ses bl.a. i beslutningsforslaget, når man skriver, at de projekter, der skal have mulighed for at få støtte, skal bygge videre på en allerede etableret tradition. Og det vil jo sådan set sige, at al ny udvikling og nye kultur- og kunstformer ikke får en chance, og hvem skal så skabe den nye guldalder for dansk kunst? må man vel berettiget spørge. Den tankegang falder helt i tråd med tidligere forslag fra Dansk Folkepartis side, f.eks. da man ville stoppe filmstøtten til Lars von Trier, fordi man ikke brød sig om indholdet i hans film, og da man ønskede at udpege historiske konsulenter til DR for at kontrollere manuskripterne til DR Dramas produktioner, og da partiet for ikke så længe siden mente, at staten nu måtte lave en dansk sangkanon, fordi man ikke brød sig om udviklingen af Højskolesangbogen, hvor der blev optaget sange, som ikke passede ind i Dansk Folkepartis smag.

Jeg tror, at alle kan høre, at det her er helt skævt, for kunst og kultur i Danmark skal selvfølgelig være fri og ikke styres af politiske ideologier eller politiske smagsdommere. Derfor har vi et kunststøttesystem i Statens Kunstfond, som bygger på armslængde, og hvor det er fagfolk, der kender til de enkelte kunstområder og kan vurdere kvaliteten i de enkelte projekter, som uddeler støtten, sådan som det i øvrigt også praktiseres i bl.a. vores nabolande Norge og Sverige og i Storbritannien, der, som ministeren jo i øvrigt også sagde, var det første land til at etablere en kunstfond på netop de principper allerede under Winston Churchill i 1946.

Det system skal vi holde fast i – ikke at der ikke kan ske ændringer i Statens Kunstfond; selvfølgelig kan der det. Det skal vi altid være klar til at drøfte, for virkeligheden ændrer sig hele tiden, men de grundlæggende principper skal vi holde fast i. Jeg synes i øvrigt, at Kunstfonden gennem de senere år er blevet langt stærkere, f.eks. i deres kommunikation om projekter og uddelinger, så det i dag er mere synligt og langt lettere at følge med i, hvilke projekter og hvilke kunstnere der støttes. Så som det nok klart er fremgået, kan Socialdemokratiet ikke støtte beslutningsforslaget. Jeg skal på vegne af Venstres hr. Jan E. Jørgensen meddele, at det kan Venstre heller ikke. Men selvfølgelig tak til forslagsstillerne og Dansk Folkeparti for, at vi får mulighed for at tage debatten.

Kl. 20:13

Fjerde næstformand (Karina Adsbøl):

Tak til ordføreren. Der er en kort bemærkning fra hr. Mikkel Bjørn, Dansk Folkeparti. Værsgo.

Kl. 20:13

Mikkel Bjørn (DF):

Tak for det. Ordføreren spørger: Hvem skal skabe en ny dansk guldalder, hvis vi afskaffer Statens Kunstfond? Jeg kan oplyse ordføreren om, at sidst vi havde en dansk guldalder i Danmark, havde vi ikke nogen Statens Kunstfond, så mon ikke det hele løser sig hen ad vejen?

Så siger ordføreren også, at han ønsker en kultur- og kunstverden, der er fri for politisk smagsdommeri. Jeg synes grundlæggende, det er en uærlig tilgang til kunst og kultur, som ordføreren giver udtryk for. Når vi på finansloven eller helt generelt foretager politiske prioriteringer i forhold til det ene eller det andet, når vi vælger, at Det Kongelige Teater skal have x antal midler, at Vikingeskibsmuseet skal have x antal midler, når vi helt generelt foretager politiske prioriteringer herinde, hvad end det er på en finanslov eller andre steder i kunstverdenen – jeg har lige siddet med kulturministeren og været med til at fordele midler på det kulturelle aktstykke, hvor hvert parti skulle byde ind med, hvad for nogle projekter de syntes var relevante – så foretager vi jo politiske prioriteringer, og det er jo politisk smagsdommeri. Så jeg synes grundlæggende, at det er en uærlig tilgang til dansk kultur.

Kl. 20:14

Fjerde næstformand (Karina Adsbøl):

Ordføreren.

Kl. 20:14

Mogens Jensen (S):

Nu var det her jo mest en kommentar fra Dansk Folkepartis ordfører, men jeg må sige, at jeg ikke stillede spørgsmålstegn ved, hvem der skulle skabe en ny guldalder, hvis Statens Kunstfond blev afskaffet. Det går jo på, at Dansk Folkeparti skriver i sit beslutningsforslag, at de projekter, der skal støttes, skal bygge videre på en allerede etableret tradition. Hvor er så det nye? Hvor er så mulighederne for at få støtte til ny kunst og til nye kunstformer? Jazzen ville jo ikke have haft en chance i sin tid, hvis det havde været sådan nogle kriterier, der havde dannet grundlag for, hvad man fra offentlig side kunne støtte. Så det er sådan set det, min kritik går på.

Jo, der er da også kunstprojekter eller konkrete aktiviteter, som vi træffer beslutning om her i Folketinget, men jeg synes, det er væsentligt, at vi generelt har et kunststøttesystem, der bygger på armslængdeprincippet.

Kl. 20:15

Fjerde næstformand (Karina Adsbøl):

Spørgeren.

Kl. 20:15

Mikkel Bjørn (DF):

Udfordringen er bare, at det har vist sig, at man med den armslængde primært har prioriteret de projekter inden for kunst og kultur, som ligger til venstre for den politiske midte. Og så kan man godt mene, at der skal være armslængde og alt mulig andet, men her er der jo ikke armslængde. Her er der jo ikke politisk armslængde. Det er jo en dyb inficering af politik i det organ, der skal sidde og fordele skatteydernes penge til kunstnere.

Kl. 20:16

Fjerde næstformand (Karina Adsbøl):

Ordføreren.

Kl. 20:16

Mogens Jensen (S):

Jamen jeg glæder mig til at høre Dansk Folkepartis ordfører redegøre for heroppe, hvad for nogle kunstprojekter det handler om, og hvor der er politisk bias. Jeg tror, at ordføreren vil få ballade med hr. Alex Ahrendtsen fra Dansk Folkeparti for at bruge ordet bias i beslutningsforslagets tekst, for der vil han nok alligevel mene, at der skulle bruges et dansk ord, men det kan vel på en eller anden måde nå at blive rettet endnu. Men jeg glæder mig til at høre, hvad det er for en bias, som Dansk Folkeparti mener der er. Jeg mener, at vi har en Statens Kunstfond, som er multifacetteret, og som støtter mange forskellige projekter.

Kl. 20:17

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Lean Milo fra Moderaterne. Værsgo.

Kl. 20:17

(Ordfører)

Lean Milo (M):

Mange tak. Og tak til Dansk Folkeparti for at fremsætte dette lovforslag. Det er altid godt med en debat, og det er altid godt og meget sundt at forbedre, hvor vi kan. Men det er på ingen måde klogt at ændre noget, når man ikke forbedrer det.

Med dette beslutningsforslag ønsker Dansk Folkeparti at nedlægge Statens Kunstfond og i stedet oprette en kulturpulje. Dette sker på baggrund af mistillid fra DF's side til Statens Kunstfond, som DF mener uddeler midler til kunst og kultur, der ikke bidrager til hverken vores fælles historie eller identitet. Samtidig beskyldes Statens Kunstfond for at varetage særinteresser. Dette syn deler vi ikke i Moderaterne. Vi har tillid til Statens Kunstfond, som hvert år siden 1956 har uddelt økonomiske midler til projekter og kunstnere for at fremme dansk kunst og kultur.

Med den nuværende ordning er staten med til at støtte kulturen, men ikke definere den. Politikere og offentlige institutioner har naturligvis ret til at udtrykke deres mening om kunst og kultur, men bevillinger skal på ingen måde baseres på politisk smagsdommeri. Det vil fratage kulturen muligheden for nytænkning og vigtigst af alt muligheden for at være fri. Kunsten skal eksempelvis kunne være samfundskritisk med en frihed til at rette en kritik mod os, der er samlet her i dag. Med forslaget om at oprette en kulturpulje, som i højere grad underlægges Folketingets parlamentariske kontrol, mener vi i Moderaterne at det vil begrænse kunst og kultur og netop skabe et system, hvor politikere unødigt blander sig i kulturlivet. I Moderaterne mener vi, at armslængdeprincippet er absolut centralt, fordi det sikrer kunstnerisk frihed til kritisk tænkning, og vi er derfor imod forslaget.

Forslaget får det til at lyde, som om en kulturpulje er en mere retfærdig ordning, men det er i vores optik ikke tilfældet. Forslaget vil skabe et ekstra lag af bureaukrati og skabe unødvendige forhindringer for støtten til kunst og kultur. Vi værdsætter, at DF sætter fokus på vilkårene for dansk kunst og kulturliv, herunder Statens Kunstfond. Vi er i Moderaterne åbne over for at se på strukturerne i og administrationen af Statens Kunstfond for at sikre, at kulturstøtten i Danmark fordeles demokratisk og med respekt for kunsten og kulturen, men vi er på ingen måde enige i, at løsningen er at nedlægge Statens Kunstfond. Tak for ordet.

Kl. 20:20

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 20:20

Mikkel Bjørn (DF):

Tak for det. Ordføreren nævner i sin tale, at kunst og kultur skal kunne være samfundskritisk. Synes ordføreren, at det er rimeligt, hvis den samfundskritik alene handler om samfundskritik af borgerlige, traditionelle værdier og aldrig om samfundskritik af eksempelvis venstreorienterede normer eller værdier?

Kl. 20:20

Fjerde næstformand (Karina Adsbøl):

Ordføreren.

Kl. 20:20

Lean Milo (M):

Som sagt i talen er det vigtigt for os i Moderaterne, at kunsten og kulturen er fri. At den ikke bliver underlagt en parlamentarisk mening, er utrolig vigtigt for os i Moderaterne. Med frihed forstås, at man har mulighed for at gå ind kunstnerisk og kulturelt og understøtte i den tid, vi er i. Det kan være politisk. Det kan være i en tid med krig, som vi er i i øjeblikket. Jeg og Moderaterne mener, at vores Statens Kunstfond helt objektivt har mulighed for at gå ind og understøtte og levere til kunst og kultur, og at de gør det meget objektivt, og det har vi tillid til fortsætter.

Kl. 20:21

Fjerde næstformand (Karina Adsbøl):

Spørgeren for sin anden korte bemærkning.

Kl. 20:21

Mikkel Bjørn (DF):

Kulturen og kunsten skal være fri, nævner ordføreren. Synes ordføreren, at kunsten og kulturen er fri, hvis de mennesker, der sidder og fordeler pengene til kunst og kultur, alle sammen er mennesker med nogenlunde de samme politiske holdninger, som sidder og fordeler skatteydernes penge til kunst- og kulturprojekter, der primært er i overensstemmelse med deres egne politiske holdninger?

Kl. 20:21

Fjerde næstformand (Karina Adsbøl):

Ordføreren.

Kl. 20:21

Lean Milo (M):

Det er blevet sagt tidligere, at Statens Kunstfond består af 54 personer, og der er formanden så udpeget af kulturministeren. Ud over det er der jo 12 udvalg: Der er seks legatudvalg, fem projektudvalg, og så er der et samlet arkitekturudvalg. Der er en bestyrelse. Det er meget svært at forestille sig, at vi her står med folk, som er indspiste og ikke gør det objektivt for kunsten og kulturens skyld. Så her er der for mig at se et meget hypotetisk spørgsmål og ikke noget, som jeg på den måde kan forholde mig til.

Kl. 20:22

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Charlotte Broman Mølbæk fra Socialistisk Folkeparti. Værsgo.

Kl. 20:22

(Ordfører)

Charlotte Broman Mølbæk (SF):

Tak for det. Lad mig, inden jeg adresserer forslaget direkte, tage jer med en 60 års tid tilbage i tiden til Danmarks første kulturminister, idémanden til Statens Kunstfond, Julius Bomholt, en selvbevidst ener med blikket rettet mod fællesskabet. Og det var lige netop fællesskabet i kulturen, som Bomholt var særlig optaget af. Kulturen skulle demokratiseres; vi skulle repræsentere forskelligheden for at repræsentere befolkningen for at kunne repræsentere fællesskabet. Og hvor havde Bomholt ret. En af Bomholts første handlinger som kulturminister var da også at få vedtaget loven om folkebiblioteker tilbage i 1964. Med den blev alle kommuner forpligtet til at oprette et folkebibliotek og dermed sikre alle borgere fri og lige adgang til information. Han ville bringe kulturen inden for den enkeltes rækkevidde med fri og lige tilgængelighed for alle borgere.

Men de velfærdsorienterede kulturpolitiske visioner kommer ikke kun til udtryk i udbygningen af biblioteksvirksomheden, fortsatte Bomholt, man skulle sikre en tilvækst af nye medier og mange forskellige kulturelle aktiviteter og formidlingsformer for biblioteket – børneteater, filmforestillinger, udstillinger, både fra Danmark og fra resten af verden. Denne udvikling fik bibliotekerne til at vende blikket mod brugerne og ikke mindst ikkebrugerne af biblioteket, og det skete bl.a. ved at tilføje nye og mere populære kulturelle medier til bibliotekernes samlinger og ved at opprioritere repræsentation af de dengang noget mere marginaliserede kulturformer, bl.a. af kvinder.

Af ren nysgerrighed bliver jeg nødt til at høre forslagsstillerne, hvordan en eventuel kulturpulje ville være anderledes end Statens Kunstfond. Hvem er det, der skal bestemme kulturpuljens repræsentantskab? Det foreslås, at det skal være fagpersoner, men de personer, der varetager ansvaret i dag i Kunstfonden, er jo også fagpersoner – det er jo også en lang række fagligt kompetente folk, som både er uddannet inden for de forskellige kunstarter, og som i virkeligheden også udøver kunst. Det ser vi i SF absolut ikke som nogen udfordring, vi ser det faktisk som en styrke – hellere det, end at politikerne skal beslutte under snævre rammer alt efter, hvilket politisk flertal der er, hvad kunsten og kulturen skal kunne udtrykke.

Der står i beslutningsforslaget, at det skal støtte kunst og kultur, der styrker danskernes fælles historie, identitet og demokratiske forståelse. Det klinger lidt hult, at vi ved at nedlægge en kunstfond så på den måde skaber mere demokratisk forståelse, som så – skal vi forstå – skal være inden for en ramme af, hvad Dansk Folkeparti synes er okay og ikke okay.

Jeg har mange forskellige gode eksempler på, at Kunstfonden allerede i dag lige præcis understøtter – og også tidligere har gjort det – den slags initiativer i kulturverdenen. Der er Carl Emil, der for 10-15 år siden fik et legat fra Kunstfonden, og som har lavet meget populære albums sammen med Ulige Numre og også er gået solo, men som også har et nummer med i Højskolesangbogen. Der er Randers Kammerorkester i Randers Kommune, hvor jeg selv bor, som vi holder utrolig meget af, og som har meget, meget stor betydning lokalt for, at vi også har den klassiske musik tæt på. De musikere, der sidder i Randers Kammerorkester, er også de musikere, der underviser i musikskolen, og det er absolut også en stor fordel for befolkningen. Det seneste eksempel er Teater Apropos, et lille teater for børn og unge, som har turneret rundt i hele Danmark, hvor man har produceret forestillinger på skolerne helt ude i de mindre byer og i samarbejde med børn og unge. Så på den måde har Kunstfonden igennem mange år via deres faglighed og deres knowhow om, hvordan branchen er inden for de forskellige kunstarter, jo i virkeligheden udmøntet det, som Dansk Folkeparti siger, i hvert fald overordnet set.

Så i SF kan vi ikke – og det er nok heller ikke nogen overraskelse for forslagsstillerne – støtte det her forslag. Vi synes, at den nuværende konstruktion er fin.

Kl. 20:27

Fjerde næstformand (Karina Adsbøl):

Tak til ordføreren. Der er en kort bemærkning til hr. Mikkel Bjørn, Dansk Folkeparti. Værsgo.

Kl. 20:27

Mikkel Bjørn (DF):

Tak for det. Jeg skal gerne uddybe det for ordføreren. Altså, det er jo skatteydernes penge, vi bruger på kunst og kultur, og derfor synes vi bare i Dansk Folkeparti, at det er helt legitimt, at skatteyderne selvfølgelig har en medbestemmelse, med hensyn til hvad det er for en form for kunst og kultur, som får deres støtte. Det synes jeg er en demokratisk forståelse, at befolkningen, hvis penge vi sidder og forvalter, faktisk har en medindflydelse på, hvad det er for en kunst og kultur, som får støtte.

Vores mål med det her forslag er sådan set, at kunst ikke bliver et værktøj for ensretning af den politiske samtale, men derimod bliver bredt ud. Vi har med Statens Kunstfond set, at der desværre er og foregår en ensretning af den politiske samtale og en udskamning af anderledes tænkende gennem den form for kunst, som får støtte. Det er det, vi ikke er tilhængere af, og derfor ønsker vi, at befolkningen får en større medindflydelse på, hvad det er for en form for kunst og kultur, som får støtte gennem deres skattekroner.

Kl. 20:28

Fjerde næstformand (Karina Adsbøl):

Ordføreren.

Kl. 20:28

Charlotte Broman Mølbæk (SF):

Så må forslagsstilleren hjælpe mig med at fortælle, hvordan befolkningen kan få mere indflydelse på en ny kulturpulje i modsætning til denne. Jeg forestiller mig ikke, at befolkningen skal sidde og stemme om, hvad det er, man skal give penge ud til, i hvert enkelt tilfælde.

Jeg må bede hr. Mikkel Bjørn om at redegøre for, hvad det egentlig er for nogle begrænsninger, helt konkrete begrænsninger, som har gjort, at Dansk Folkeparti ser sig nødsaget til at lave det her beslutningsforslag, for det er ikke noget, som vi i SF har samme referenceramme for. Vi mener i virkeligheden, at de i den grad lever op til formålsbeskrivelserne.

Jeg er sådan set enig i, at det er helt fair, at når man laver nogle politiske initiativer, så sætter man også nogle rammer for, hvad det egentlig er, man gerne vil have at de her penge skal gå til. Men det skal være overordnede rammer. Det skal ikke være os politikere – det mener vi meget dybt og helhjertet i SF – der ud fra vores egne personlige referencer skal beslutte, hvilken kunst der kan støttes, og hvilken kunst danskerne kan få, for så bliver vi et fattigt samfund, og det er der ingen af os der har gavn af.

Kl. 20:29

Fjerde næstformand (Karina Adsbøl):

Hr. Mikkel Bjørn for sin anden korte bemærkning.

Kl. 20:29

Mikkel Bjørn (DF):

Det er anderledes derved, at Kunstfonden jo ikke står til ansvar over for nogen overhovedet. Medlemmerne af det kunstudvalg, vi gerne vil nedsætte, skal jo være politisk udpegede. Det betyder ikke, at vi som politikere sidder og kontrollerer kunsten ned i detaljer eller, som ministeren nævnte, detailregulerer, hvordan Det Kongelige Teater skal tilrettelægge deres forestillinger, eller noget som helst andet.

Det handler om, at de medlemmer, der sidder og forvalter skatteydernes penge, er underlagt en eller anden form for politisk kontrol.

Kl. 20:30

Formanden (Søren Gade):

Ordføreren.

Kl. 20:30

Charlotte Broman Mølbæk (SF):

Det tror jeg nok bekymrer mig endnu mere end det, jeg kunne læse mig til i selve forslaget. Altså, vi har jo en lang tradition for politisk udpegede på forskellige bestyrelsesposter, og personligt må jeg også sige, at det ikke er noget, jeg kan se i sig selv gavner et bredt spekter.

Det handler for os at se i virkeligheden om, at vi skal have fagligheden ind i det, og ikke så meget om, at der er nogle politikere, der sidder og bestemmer, om de bedst kan lide klassisk eller jazz eller lige præcis den her kunstart, for så kommer vi til at begrænse befolkningen. Og det skal ikke være politisk betinget af det nuværende flertal.

Kl. 20:30

Formanden (Søren Gade):

Hr. Morten Messerschmidt, Dansk Folkeparti.

Kl. 20:30

Morten Messerschmidt (DF):

Jeg kan sagtens forstå, at fru Charlotte Broman Mølbak  selvfølgelig er imod det her forslag. At støtte det ville jo være at save den gren, man selv sidder på, over, når man er socialist. Altså, sagen er jo, at langt hovedparten af danske kunstnere er socialister af bekvemmelighedsårsager, fordi man ved, at det er ad den vej, man får adgang til penge. Og dem, der har deres sunde fornuft velbevaret og er borgerlige, er kloge nok til ikke at sige det højt. Det er jo det, der er virkeligheden. Og hele den her konstruktion med Kunstfonden er jo et stort forsøg på at hytte sit eget skind, og det er selvfølgelig fru Charlotte Broman Mølbaks venner, der hytter skindet.

Derfor vil jeg bare sige, at for os at se i Dansk Folkeparti er det her jo et demokratiseringsforsøg, altså at sige, at der også er kunstnere derude, hvilket vi måske også skulle fremme, som har en ikkesocialistisk dagsorden, som ikke er identitetspolitiske krigere osv. De skal også have adgang til midler, ligesom fru Charlotte Broman Mølbaks venner og veninder og de 72 andre køn har det. Og derfor synes vi sådan set, at man skal nedlægge Kunstfonden og lade nogle mere uvildige folk arbejde med den sag.

Kl. 20:31

Formanden (Søren Gade):

Ordføreren.

Kl. 20:31

Charlotte Broman Mølbæk (SF):

Jeg kan starte med at informere hr. Morten Messerschmidt om, at mit efternavn er Mølbæk. Derudover kan jeg også informere om, at de der godt 6.000 modtagere af støtte fra Statens Kunstfond ikke er nogen, jeg socialiserer med på daglig basis. Så ville jeg godt nok have vanvittig travlt.

Jeg vil egentlig bede Morten Messerschmidt om at gøre rede for den lange række af beskyldninger. Hvor er de der store undersøgelser, der dokumenterer påstanden om, at alle modtagerne af støtte fra Statens Kunstfond er venstreorienterede? Og hertil kan jeg tilføje: Mener hr. Morten Messerschmidt i virkeligheden, at hele Randers Kammerorkester er venstreorienterede? For det tror jeg måske nok der er en del af dem der har nogle andre holdninger til.

Kl. 20:32

Formanden (Søren Gade):

Hr. Morten Messerschmidt.

Kl. 20:32

Morten Messerschmidt (DF):

Jeg vil godt korrigere mig selv. Lige Randers Kammerorkester er hamrende højreorienteret, men resten er altså virkelig socialistiske, og det er jo det, der er udfordringen her. Hele det dogme, der præger dansk kulturliv er jo sovset ind i socialisme, identitetspolitik osv. osv. Og der kan jeg egentlig ikke forstå, at hvis vi kommer med et demokratisk udgangspunkt, så har man et problem med at korrigere for det.

Det er jo helt åbenlyst med den lemmingeeffekt, vi ser blandt kunstnere i Danmark: at hvis der er nogen, der stiller sig foran med et eller andet frelst, politisk korrekt synspunkt, så er køen jo helt herfra og ned til Jerusalem for at skrive under, men er der en kunstner, der kommer til at sige et borgerligt ord, så slår man syv kors for sig. Og jeg troede faktisk, at SF havde en mere demokratisk tilgang til det her og også kunne se, at det var et problem.

Kl. 20:33

Formanden (Søren Gade):

Ordføreren.

Kl. 20:33

Charlotte Broman Mølbæk (SF):

Jeg kan konstatere, at ordføreren, hr. Morten Messerschmidt, ikke lige får konkretiseret den lange række beskyldninger. Jeg vil se frem til at modtage materiale og nogle dokumenterede beviser på de beskyldninger om, hvem det er, der modtager de her penge.

Jeg kunne også opfordre Dansk Folkeparti og hr. Morten Messerschmidt til at prøve at kigge lidt indad og se, hvorfor det er, at der er så mange i den kunstneriske verden, der ikke har lyst til at kigge den vej. Det kunne måske også have noget at gøre med den måde, man taler om kunstnere generelt set her i Folketingssalen. Den er helt ærligt uklædelig.

Kl. 20:34

Formanden (Søren Gade):

Tak for det. Der er ikke flere korte bemærkninger. Vi siger tak til fru Charlotte Broman Mølbæk fra Socialistisk Folkeparti. Jeg byder velkommen til hr. Søren Espersen fra Danmarksdemokraterne.

Kl. 20:34

(Ordfører)

Søren Espersen (DD):

Mange tak. Forslaget her er jo fremsat af Dansk Folkeparti og går kort fortalt ud på at nedlægge Statens Kunstfond og i stedet oprette en pulje, som mere fokuseret skal støtte kunst- og kulturprojekter, som styrker danskernes fælles historie, identitet og demokratiske forståelse. Dansk Folkeparti vil sikre, at puljen fordeles efter indstillinger fra et uafhængigt kunstudvalg og efter beslutninger truffet af Folketingets partier med henblik på at øge den parlamentariske kontrol med kunststøtten.

Selve det erklærede formål med B 106, nemlig at styrke danskheden, kan Danmarksdemokraterne uden betænkningstid varmt støtte. For os er Danmarks kunstliv vigtigt, for den arv, kunstnere skaber, er afgørende vigtig for at binde os danskere sammen som folk. Desværre er dette kunsttilbud ofte blevet for de færreste og sjældent for de fleste. I Danmarksdemokraterne ligger det os på sinde, at kunstarven og kulturlivet netop bliver for alle danske. Vi bør overalt, uanset hvor vi bor, have adgang til væsentlige kunst- og kulturinstitutioner. Udfordringen er i dag, at der på landsplan er en skæv fordeling af kulturmidlerne, og det bør der rettes op på, og det bør ske meget hurtigt. Vi må i fællesskab her i Folketinget finde en vej til at løse det problem, men om det lige skal være ved oprettelse af en pulje, som det her i forslaget beskrives, er jeg knap så sikker på. At Folketinget på den måde direkte skal involveres i projektet, er jeg heller ikke så sikker på.

For tiden er Statens Kunstfond uddeler af midler fra 500 mio. kr. pr. år til støtte af 6.000 projekter. Det er dog vigtigt at erindre, at det samlede kulturbudget, altså de samlede kulturmidler, som Folketinget beslutter anvendelsen af, ligger omkring de 12 mia. kr., og når alle disse penge skal fordeles, er det jo Folketingets partier, som beslutter, hvad der skal støttes og med hvor meget. Så på den måde er Folketinget jo allerede i stor stil stedet, hvor udvælgelsen af projekter foregår, og på det aktstykke, der nu foreligger, er der jo snesevis af projekter, som netop har til hensigt at styrke danskernes fælles kulturarv. Det er projekter inden for musik, scenekunst, film og litteratur, ligesom der i høj grad er afsat meget store midler til beskyttelse af arkitekturen og bygningsarven. Det er så i høj grad muligt, at Statens Kunstfond skal ændres, og det vil vi gerne være med til at kigge på.

Sluttelig vil jeg sige, at Danmarksdemokraterne hilser debatten om kulturlivet meget velkommen. Det er en debat, som jeg i øvrigt synes Statens Kunstfond meget gerne må engagere sig i. Men som nævnt skal vi gå i gang med at drøfte en lang række væsentlige problemstillinger. Om det så nødvendigvis betyder Statens Kunstfonds nedlæggelse, må vi finde ud af, når vi har undersøgt sagerne mere til bunds. Mange tak.

Kl. 20:37

Formanden (Søren Gade):

Tak for det. Der er foreløbig to korte bemærkninger, først fra hr. Mikkel Bjørn, Dansk Folkeparti. Værsgo.

Kl. 20:37

Mikkel Bjørn (DF):

Tak for det. Jeg synes, at ordføreren bringer nogle relevante pointer ind i debatten og nævner også det her med, at kunsten ofte er for de færreste og sjældent for de fleste. Derfor undrer det mig også, at ordføreren ikke griber den her idé om at nedlægge Statens Kunstfond med åbne arme. Så kan det godt være, at ordføreren er kritisk over for nogle andre dele af forslaget. Det må vi så drøfte. Men specifikt det her med nedlæggelse af Statens Kunstfond forstår jeg ikke at Danmarksdemokraterne ikke griber. For jeg opfatter egentlig Danmarksdemokraterne som et parti, der i hvert fald opfatter sig selv som et parti for danskerne, som de er flest. Derfor undrer det mig, at man synes, det er rimeligt at bede skatteyderne møde tidligt på arbejde hver dag for at medfinansiere projekter, der egentlig primært appellerer til en lille gruppe af de mest yderliggående venstreradikale mennesker i Danmark. Var det ikke oplagt simpelt hen bare at nedlægge Statens Kunstfond, bakke op om den idé – eventuelt stille et ændringsforslag, som vedrører det specifikt, man er kritisk over for – og så bakke op om det, fordi Statens Kunstfond jo har vist sig ikke at være garanten for kunst for danskere, som danskere er flest?

Kl. 20:38

Formanden (Søren Gade):

Ordføreren.

Kl. 20:38

Søren Espersen (DD):

Det vil jo så vise sig, hvad den såkaldte pulje skal gøre, og hvad den er til for, og hvem der sidder i den, og hvor meget de bestemmer, og hvordan og hvorledes. Det kan jeg så måske stille som et modspørgsmål: Hvad er det, der udgør den endelige forskel på Statens Kunstfond og så en pulje, udpeget af præcis de samme politikere, præcis de samme folketingsmedlemmer som før? Det vil jeg gerne vide.

Så synes jeg i øvrigt, jeg bliver lagt nogle ord i munden, jeg ikke har sagt. Jeg vil som sagt gerne være med til at kigge på, hvad det er, der kan gøres bedre med Statens Kunstfond. For selvfølgelig vil det kunne lade sig gøre. Og kan det ikke lade sig gøre, må vi se på nogle andre løsninger, som jeg ikke har i dag.

Kl. 20:39

Formanden (Søren Gade):

Hr. Mikkel Bjørn.

Kl. 20:39

Mikkel Bjørn (DF):

Tak for det. Forskellen er jo, at medlemmerne af Statens Kunstfond ikke er underlagt nogen form for kontrol. Det vil sige, at de ikke står til ansvar over for nogen mennesker overhovedet. De mennesker, vi foreslår at udpege politisk, står jo til ansvar over for befolkningen gennem deres ansvar over for os som politikere, folkets repræsentanter. Derfor får borgerne jo større indflydelse på, hvad det er for en form for kunst og kultur, der får støtte, og det ville jeg da umiddelbart tro var en dagsorden, som Danmarksdemokraterne ville bakke op om.

Kl. 20:39

Formanden (Søren Gade):

Ordføreren.

Kl. 20:39

Søren Espersen (DD):

Jeg bryder mig ikke om formuleringen, at der skal være kontrol. Det er det, den nye pulje åbenbart skal – have kontrol med, hvad der uddeles. Jeg synes netop, det, som må være idéen, er, at det, der foregår, på en eller anden måde er uafhængigt.

Men at det lige pludselig skulle være mere retfærdigt at have en pulje end at have Statens Kunstfond, er det, jeg umiddelbart har svært ved at finde ud af. Det er derfor, jeg måske kunne foreslå, at vi prøver at få en granskning af, om det er korrekt, at de uddelinger, der har været igennem nogle år, har slagside. Jeg har ikke set nogen beviser på det, men det kunne være interessant at få det undersøgt, og så stiller vi os jo ganske anderledes til det.

Kl. 20:40

Formanden (Søren Gade):

Hr. Morten Messerschmidt, Dansk Folkeparti.

Kl. 20:40

Morten Messerschmidt (DF):

Jeg kan ikke forestille mig noget mere retfærdigt, end at det er os, der bestemmer. Altså, jeg mindes da f.eks. de skønne rigsdagsdebatter, der var tilbage i 1870'erne, hvor De Radikale, der dengang sad hos Berg, ville have Drachmann på finansloven, lige indtil han så droppede sit radikale sværmeri og sprang ud som Højremand, hvorefter de kastede sig lige så energisk ind i det for at få ham af finansloven igen. Det er da dramatisk, og det er da demokratisk. Og så får man det hele til fuldt skue. Så ved vi, hvad det er for nogle positioner, der bliver forsvaret. Det er da langt bedre end en flok pseudosocialistiske kunstnere, der sidder gedulgt i et eller andet fagligt skær og deler penge ud til højre og venstre, men primært til venstre.

Lad os nu få det ind i Folketingssalen. Kunst er politik. Politik kan også være kunst, så hvorfor skal det ikke også være demokratisk, hr. Søren Espersen?

Kl. 20:41

Formanden (Søren Gade):

Ordføreren.

Kl. 20:41

Søren Espersen (DD):

Nu er det jo ikke sådan, at jeg ikke har engageret mig i kulturdebatten i mit politiske liv. Det har jeg i høj grad. Men jeg har nu aldrig søgt ekstra kontrol med, hvad det er, der bliver bragt. Det bryder jeg mig ikke om.

Jeg kan godt personligt ærgre mig over, at de to, der sidder foran Det Kongelige Teater, Adam Oehlenschläger og Ludvig Holberg, aldrig bliver spillet mere, og det har jeg også tilladt mig at sige. Det er der jo ingen mening i. Altså, det er netop noget, som jeg finder er vigtigt. I øvrigt synes jeg også, at vi folketingsmedlemmer skal blande os. Jeg synes, vi faktisk er forpligtet til at blande os i alt, hvad der foregår i det her land, og også gerne kritisere, hvis der er noget, man er uenig i, som f.eks. nogle af de tv-stykker og film, som er blevet vist i tidens løb – noget, som jeg selv har engageret mig meget i.

Kl. 20:42

Formanden (Søren Gade):

Hr. Morten Messerschmidt.

Kl. 20:42

Morten Messerschmidt (DF):

Ja, det er jeg meget enig i. Men det er ikke mere end et år siden, at man kunne se Den Stundesløse på Grønnegårds Teatret og i Vilhelm Andersens oversættelse og med Carl Nielsens musik kunne se Maskarade på Det Kongelige Teater. Så Holberg lever dog endnu. Med hensyn til Oehlenschläger mangler vi noget – det er jeg enig i.

Mener hr. Søren Espersen stadig væk, at Statens Kunstfond skal erstattes med seks regionale kunstfonde, som han mente i 2018?

Kl. 20:42

Formanden (Søren Gade):

Ordføreren.

Kl. 20:42

Søren Espersen (DD):

Det er muligt, at jeg har foreslået det – jeg er ikke helt klar over, i hvilken sammenhæng det var. Har jeg sagt det, lyder det da egentlig meget fornuftigt – altså at prøve at få undersøgt sagerne. Det er jo egentlig bare det, jeg beder om. Men man kan jo tit finde noget, hvor man synes at man nogle år tilbage har sagt noget andet. Jeg synes i øvrigt, det er kedeligt at have den samme holdning hele livet igennem – i alle samfundets forhold. Det er lidt kedsommeligt. Det er ikke, fordi jeg vil udnævne Morten Messerschmidt til at være kedelig – det er han bestemt ikke.

Kl. 20:43

Formanden (Søren Gade):

Tak for det. Der er ikke flere korte bemærkninger, så vi siger tak til hr. Søren Espersen fra Danmarksdemokraterne. Jeg byder nu velkommen til fru Katrine Daugaard fra Liberal Alliance.

Kl. 20:43

(Ordfører)

Katrine Daugaard (LA):

Tak for det, formand. Vi er i LA enige i problemformuleringen, idet en evaluering af kunststøtteordningen kunne være interessant for at få afdækket omfanget af og udfordringerne med interessekonflikter og politisk bias i forbindelse med tildeling af kunststøtte.

Som det er nu, skal vi politikere jo overholde armslængdeprincippet, men det er da bemærkelsesværdigt, at man kan finde kunstnere, som har modtaget 100.000 kr. 7 år i træk, eller at man kan finde en kunstner, som først modtager en 3-årig støtte på knap 900.000 kr. efterfulgt af 5 år med 80.000-100.000 kr. om året. Denne person blev endvidere begavet med støtte i går. Og bevares, det er da dygtige folk, men vi er så heldige i Danmark, at vi har afsindig mange dygtige kunstnere, som har gang i spændende projekter. Gives pengene til de samme år efter år, skævvrider det jo muligheden for at klare sig for alle dem, der trods alt også har stort talent og potentiale, men som aldrig får støtte.

Samtidig hører jeg blandt kunstnerne selv også om en stor frygt for at rejse debat om eller kritik af kunststøtteordningen, for gør de det, kan de potentielt risikere at ødelægge fremtidige muligheder for at opnå støtte. Omvendt kan vi også se, at pengene måske smøres lidt for tyndt ud, således at man løfter for få.

LA er dog ikke enig i løsningen med at starte helt forfra og sikre større parlamentarisk kontrol med udvælgelsen af de konkrete projekter. For vi ser jo masser af eksempler med reserver og puljer, hvor politikere deler millioner ud, og hvor det kan synes noget tilfældigt og lemfældigt, i forhold til hvem de gives til. Derudover ser vi i LA en tendens, hvor kunstnere i større og større omfang køber ind på politikernes dagsordenener for at opnå støtte. De har for længst fundet ud af, at der er bedre adgang til pengekassen, hvis man får det til at handle om klima, krig og repræsentation eller på anden vis bruger kunsten som middel og ikke som mål.

Denne tendens bekymrer LA, hvad enten det er Kunstfonden eller politikerne, der i virkeligheden sætter dagsordenen. Det er jo ikke mange uger siden, at vi på et samråd hørte kulturministeren sige, at han ikke vil indføre kønskvoter, men at han i øvrigt ikke ser nogen problemer i, at f.eks. Kunstfonden stiller repræsentative krav. Kønsregnskaber og andre politiske dagsordener er ødelæggende for den kunstneriske frihed. LA ønsker at støtte tiltag, der øger chancen for, at pengene gives til superdygtige mennesker med kompetencerne i orden og med absolut kunstnerisk frihed. Dette tror vi ikke nødvendigvis politikerne er bedst til.

Vi anerkender i LA, at der er kunst og kultur, som ikke er levedygtigt uden støtte fra staten. Vi anerkender også, at kunst og kultur er en vigtig del af vores samfund. Den har den stærke bånd i forhold til vores historie og dannelse, men kunst og kultur er også med til at fremme værdier som demokrati, frihed og tolerance, og det er centrale værdier for vores samfund.

I LA ønsker vi, at al den mainstreamkunst, som kan klare sig på markedsvilkår og med egen kapital, skal gøre netop dette. Ellers er det ikke fair over for alle de andre selvstændige danskere, som hver dag slider for det, de nu brænder for. Og her vil vi jo også lige nævne, at vores forslag om at gøre de første 7.000 kr. skattefri og herefter have en flad skat på 40 pct. jo faktisk også vil hjælpe kunstnerne til bedre at kunne klare sig.

LA støtter ikke forslaget.

Kl. 20:47

Formanden (Søren Gade):

Tak for det. Og der er foreløbig to korte bemærkninger. Først er det fra hr. Mikkel Bjørn, Dansk Folkeparti.

Kl. 20:47

Mikkel Bjørn (DF):

Tak til ordføreren for en, synes jeg, egentlig fin tale med nogle gode analyser af, hvordan bl.a. Kunstfonden bliver brugt som værktøj til at gennemtrumfe politiske dagsordener. Den analyse og den kritik er vi jo helt enige med Liberal Alliance i.

Der, hvor jeg så undrer mig lidt, er i forhold til afvisningen af forslaget. For det her er jo et skridt i retningen af en demokratisering af den måde, som midlerne fordeles på, og LA er jo et parti, der har nogle dagsordener, der drejer sig om, at det er borgerne, der bedst selv ved, hvordan deres penge bliver brugt.

Jeg forstår, at man vil markedsgøre noget af det, men er det ikke fair, at den del, der ikke er markedsgjort, rykker et skridt tættere på borgerne med bl.a. det her forslag – frem for at det er nogle elitære mennesker, som ikke står til ansvar over for nogen i et politisk organ, der sidder og forvalter de midler?

Kl. 20:48

Formanden (Søren Gade):

Ordføreren.

Kl. 20:48

Katrine Daugaard (LA):

Hvis vi som et Folketing her repræsenterer Danmark og vælger kulturtilbud derude, sådan så man kan se at danskere gør det, så er det jo lige præcis mainstreamkunsten, som folk vil ønske at pengene skal gå til, og det ønsker vi ikke i LA.

Kl. 20:49

Formanden (Søren Gade):

Hr. Mikkel Bjørn? Nej. Så går vi videre til den næste, som er hr. Søren Søndergaard fra Enhedslisten. Værsgo.

Kl. 20:49

Søren Søndergaard (EL):

Måske misforstod jeg ordføreren, eller jeg forstod i hvert fald ikke rigtigt, hvad hun mente. Sagde ordføreren, at det var et problem, hvis kunstnere forholdt sig til nogle af de allermest brændende spørgsmål, der var oppe i tiden?

Kl. 20:49

Formanden (Søren Gade):

Ordføreren.

Kl. 20:49

Katrine Daugaard (LA):

Det er et problem, hvis man begynder at rette sine ansøgninger eller sine kunstneriske projekter med udgangspunkt i at få Enhedslisten til at give en nogle penge eller få en kunstfond eller andet til at give en nogle penge. Det er et problem.

Vi ønsker, at kunstnere skal have kunstnerisk frihed til at lave den kunst, de brænder for, og som de synes skal på banen. Det kan så være noget med klima eller andre populære politiske dagsordener, men det skal komme af egen fri vilje og ikke for at få nogle penge.

Kl. 20:50

Formanden (Søren Gade):

Hr. Søren Søndergaard.

Kl. 20:50

Søren Søndergaard (EL):

Altså, nu bliver man jo nok relativt fattig, hvis man retter sin indtægt efter, at det er Enhedslisten, der skal bevilge pengene. Men jeg bliver jo nok nødt til at sige, at jeg stadig væk ikke forstår det.

For selvfølgelig skal kunsten da være fri, men noget af det bedste kunst, vi kender, er da kunst, der netop forholder sig til de mest brændende samfundsspørgsmål: den antifascistiske kamp i 1930'erne, Solsjenitsyn mod diktaturet i Sovjetunionen og i dag selvfølgelig klimaspørgsmålet. Det er da oplagt. Kunstnere vil da være i en glasboble, hvis ikke de forholder sig til de vigtigste spørgsmål.

Kl. 20:51

Formanden (Søren Gade):

Ordføreren.

Kl. 20:51

Katrine Daugaard (LA):

Jeg er i hvert fald enig i, at kunstnere ville blive fattigere med Enhedslistens politik, for I vil støtte så mange velmenende ting, at skatten sættes op og sættes op, og det vil ikke komme kunstnere til gode.

Kl. 20:51

Formanden (Søren Gade):

Fru Zenia Stampe, Radikale Venstre.

Kl. 20:51

Zenia Stampe (RV):

Jeg kunne bare ikke forstå det argument, som ordføreren brugte, nemlig at kunsterne vil løbe efter dagsordener, som vil være populære hos Enhedslisten. Nu er det jo ikke Enhedslisten, der sidder i Kunstfonden – det er jo kunstnerne selv. Så derfor kunne jeg bare godt tænke mig høre: Hvad er det for nogle populære dagsordener, som den ene kunster skal fedte for den anden kunstner for at få nogle penge til?

Kl. 20:51

Formanden (Søren Gade):

Ordføreren.

Kl. 20:51

Katrine Daugaard (LA):

Jamen det er jo primært de venstreorienterede dagsordener. Og så er det jo også bare de politiske dagsordener, som rører sig, og som man kan se bliver debatteret i pressen. Det er jo helt tydeligt, at det ikke længere er nok at sige, at vi skal have musik i folkeskolen, fordi musik er vigtigt, fordi det er vigtigt at lære at udtrykke sig selv og spille på et instrument, for det har mennesket gjort siden stenalderen. Det er ikke længere nok i sig selv. Nej, nu skal vi have musik i folkeskolen, fordi man så bliver god til matematik. De har lært, at de er nødt til at sælge det som et middel til noget andet. Musik eller kunst er ikke længere nok i sig selv, og det er, fordi de løber efter politikernes dagsorden.

Kl. 20:52

Formanden (Søren Gade):

Fru Zenia Stampe.

Kl. 20:52

Zenia Stampe (RV):

Nu synes jeg faktisk ikke, at man politisk kan tage patent på meget store dagsordener såsom klimakrisen. Men jeg kunne godt tænke mig at høre om de der venstreorienterede dagsordener. Jeg kommer jo ikke fra et venstreorienteret parti, men jeg kunne godt tænke mig at høre, hvad det er for nogle venstreorienterede dagsordener, som kunstnerne løber efter, og som de bliver styrket og motiveret til at løbe efter gennem Kunstfonden? Må jeg lige høre igen, hvad det er for nogle dagsordner? Der var klimadagsordenen, og hvad var det mere, der var af venstreorienterede dagsordener?

Kl. 20:53

Formanden (Søren Gade):

Ordføreren.

Kl. 20:53

Katrine Daugaard (LA):

Jeg tør i hvert fald sagtens give venstrefløjen det, at det er de yderste partier, bl.a. Enhedslisten og andre, som har været med til at bringe klimadagsorden på banen, ligesom DF og andre har været med til at bringe udlændingepolitikken på banen. Sådan nogle dagsordener kommer tit fra fløjene – det er i hvert fald ikke midterpartierne, der på den måde får nye spændende ting til at ske. Men at det så har spredt sig siden hen til, at vi er blevet enige om, at det er en vigtig dagsorden, er da dejligt for os alle sammen.

Kl. 20:53

Formanden (Søren Gade):

Hr. Morten Messerschmidt, Dansk Folkeparti.

Kl. 20:53

Morten Messerschmidt (DF):

Jeg vil gerne rose ordføreren. Jeg synes, det var en fremragende tale, og jeg synes også, det vidner om, at vi i blå blok – hvis der findes sådan et begreb – måske ikke altid er enige om, hvad det er for nogle løsninger, men dog alligevel ser, at der er nogle problemer, som skal håndteres. Og selvfølgelig har fru Katrine Daugaard ret. Altså, hvornår har man senest set en kunstnerisk manifestation hylde dansk landbrug for at være det mest klimavenlige i verden? Hvornår har man senest hørt en kunstnerisk manifestation for, hvor meget godt vi har gjort i Afrika med al den ulandsbistand og berigelse og knowhow? Nej, det handler altid om en fuldstændig forudsigelig sang om, hvad der skete i 1700-tallet osv. osv. Kunstnere er lige så forudsigelige som politikere med den væsentligste forskel, at de ikke er på valg, men det vil vi nok ikke indføre, for de må mene, hvad de vil, og lave den kunst, de vil. Men vi kunne da i hvert fald sørge for, at den støtte, de får, så er underlagt de samme kriterier som for politikerne.

Kl. 20:54

Formanden (Søren Gade):

Ordføreren.

Kl. 20:54

Katrine Daugaard (LA):

Jamen så vil jeg da rose igen. For jeg synes faktisk, at Dansk Folkeparti har bragt kulturpolitikken virkelig flot på banen. Jeg synes, at I formår at få nogle utrolig fede debatter om kultur i gang, gang på gang. Så det er en stor ros tilbage.

Kl. 20:55

Formanden (Søren Gade):

Hr. Morten Messerschmidt.

Kl. 20:55

Morten Messerschmidt (DF):

Skal vi ikke lave et sjovt projekt, fru Katrine Daugaard? Nu har vi snart sommerferie, og så kommer vi ned på en arbejdsuge på omkring 50 timer. Så har vi tid til andet, og det betyder, at så kan vi sætte os sammen, og så laver vi et rigtig højreorienteret kulturprojekt. Så søger vi støtte, men vi gør det under andre navne, og så kan vi se, om det lykkes. Det gør det næppe.

Kl. 20:55

Formanden (Søren Gade):

Ordføreren.

Kl. 20:55

Katrine Daugaard (LA):

Jeg er altid frisk på kulturprojekter, også med Dansk Folkeparti.

Kl. 20:55

Formanden (Søren Gade):

Så er det hr. Mogens Jensen, Socialdemokratiet. Værsgo.

Kl. 20:55

Mogens Jensen (S):

Tak. Ordføreren siger jo, at man som kunstner skal indordne sig efter en bestemt politisk dagsorden for at få støtte til sin kunst. Kan ordføreren bare nævne et af udvalgene i Statens Kunstfond, der har stillet sådan nogle betingelser for, at man kan få støtte til sin kunst? Kan ordføreren nævne – når man nu siger, at det gælder det hele – bare tre projekter, som er udtryk for det, altså hvor kunstnerne ligesom har et bestemt politisk udgangspunkt, som ordføreren siger?

Altså, man må jo kunne komme med nogle eksempler på, at det sker, når man siger, at det gælder generelt for Statens Kunstfond.

Kl. 20:56

Formanden (Søren Gade):

Ordføreren.

Kl. 20:56

Katrine Daugaard (LA):

Jeg siger ikke, at det gælder generelt for Statens Kunstfond. Jeg siger, at det er noget, vi ser generelt ude i kultur- og kunstbranchen, både når det gælder undervisning i kunst og kultur, og når det gælder teaterforestillinger osv.

I forhold til hvem der får penge fra Kunstfonden, er der da masser af eksempler, hvor jeg, selv om jeg er uddannet på musikkonservatoriet, kan tænke: Okay, jeg kan overhovedet ikke se, hvad der er af kvalitet i det. Sådan er vi så forskellige, og der er det jo, vi har et armslængdeprincip; det er ikke op til os, fordi vi har valgt at have et armslængdeprincip her, og det hylder vi i LA.

Kl. 20:57

Formanden (Søren Gade):

Hr. Mogens Jensen.

Kl. 20:57

Mogens Jensen (S):

Ja, undskyld, men jeg mener bestemt, at jeg hørte ordføreren sige, at for at få støtte til sin kunst fra Statens Kunstfond skal man løbe efter nogle bestemte politiske dagsordener – venstreorienterede dagsordener.

Så er det bare, jeg beder ordføreren om at give os bare et eksempel på et projekt, hvor det er tilfældet, eller et udvalg under Statens Kunstfond, der har stillet sådan nogle betingelser. Det må man da kunne komme med, når man kommer med den påstand, tænker jeg.

Kl. 20:57

Formanden (Søren Gade):

Ordføreren.

Kl. 20:57

Katrine Daugaard (LA):

Nu sagde jeg som sagt ikke i Kunstfonden specifikt, men jeg kan komme med masser af eksempler, f.eks. i forhold til at få filmstøtte; der skal du komme med kønsselvangivelse for at få støtte.

Jeg har selv arbejdet i musikskole, og der havde vi masser af dagsordener, som gik ud på sådan noget som: Tænk nu, hvis vi kunne bruge den her undersøgelse fra en professor i Aarhus for at bevise, at man bliver klogere, at man bliver bedre til matematik, hvis man går til musik; at børn får bedre motorik, hvis de går til musik; at børn bliver bedre, altså, til det ene og det andet og det tredje, hvis de går til kunst og kultur.

Altså, det har virkelig fyldt ekstremt meget ude i kunst- og kulturbranchen.

Kl. 20:58

Formanden (Søren Gade):

Tak for det. Der er ikke flere korte bemærkninger. Vi siger tak til ordføreren, fru Katrine Daugaard fra Liberal Alliance. Jeg byder velkommen til fru Helle Bonnesen fra Det Konservative Folkeparti.

Kl. 20:59

(Ordfører)

Helle Bonnesen (KF):

Det er altid vigtigt at debattere, hvordan vi bruger skatteborgernes penge på bedst mulig vis, og vi skal til enhver tid diskutere, hvordan vi bruger dem, og hvordan de deles ud. Så debatten er velkommen – og tak til forslagsstillerne for at sætte fokus på det.

Statens Kunstfond har bl.a. som opgave at gøre sådan, at dansk kunst kan blive udbredt i udlandet, og at bane vejen for talentfulde danske kunstnere. Det er en fornem opgave, og når kunstnere får tilskud, får de tilskud til at få ro omkring deres arbejde. De slipper for at skulle spæde til husholdningen ved at undervise, køre taxa eller lave andet arbejde, der kan passes ind, og det ender med, at vi andre får mere kvalitet ud af det, for så bliver der tid til fokus og tid til kvalitet, måske endda international kvalitet.

Jeg kan godt lide sætningen: Ingen fremtid uden fortid. Det er derfor, jeg er imod, at vi hiver statuer ned eller river helligdage ud af kalenderen for den sags skyld. Vi skal værne om fortiden. Fortiden er netop springbrættet til fremtiden, også kulturelt, så det gør mig bekymret, når det i forslaget bl.a. pointeres, at kunststøtte skal gå til »projekter, der bygger videre på en allerede etableret tradition«. For hvor er så fremtiden?

Jeg mener ikke, at vi skal have Folketinget til at bestemme over vores kunstneriske udvikling. At give kunststøtte til en politisk styret dagsorden er ikke vejen frem for os. Hvis kunsten først bliver politisk styret, bliver jeg først alvorlig bange for samfundet. Vi skal huske armslængdeprincippet, og jeg mener, sætningen om at støtte en allerede etableret tradition vidner om en ideologisk retning, en politisk retning, og hvis andre partier her i salen foreslog, at vi kun skulle støtte kunst, der f.eks. støtter klassekampen, ville jeg også stemme nej.

Jeg ønsker kvalitet i kunsten, og jeg er bange for, at det her forslag netop kan være med til at forhindre kvalitet. Jeg ønsker ikke en kultur, der fungerer på markedspræmisser, for så får vi jo aldrig den snævre, den provokerende undergrund, som måske netop forbliver niche og undergrund, men måske bliver noget større og måske bliver noget internationalt.

H.C. Andersen var blot 14 år, da han først fik hjælp eksternt af finansiering i en tid, hvor vi ikke havde statslige støtteordninger. Men han var aldrig blevet sendt på rejse til Italien for at udvikle sig, hvis der ikke var nogen, der støttede ham, ligesom guldaldermalerne blev sendt på rejse til Rom og Sydeuropa betalt af adelen eller rigmænd uden at give en eneste forsikring om, hvor det kunne ende, og hvilket resultat der ville komme ud af det. Nu har vi gudskelov en kunstfond, men med det fremsatte forslag ville vi jo netop være i risiko for aldrig at få morgendagens H.C. Andersen eller morgendagens Wilhelm Marstrand; forslaget ville være en barriere.

Når det er sagt, er det korrekt, at der har været interessekonflikter i Statens Kunstfond-regi. Så hvis man endelig skulle gå så drastisk til værks, burde man måske i det mindste have en foranalyse af, hvor stort omfanget af interessekonflikter er, før man så på et eventuelt oplyst grundlag kunne tage stilling til, hvad der skal ændres. Det foreslår forslagsstillerne sådan set også, men jeg synes måske bare, rækkefølgen er vendt lidt på hovedet.

Vi skal have transparens – vi skal vide, hvem der søger, hvem der uddeler, og hvem der får – og det har ikke altid været tilfældet. Men det har netop været et skridt, der er blevet taget af modtagerne selv, og det vidner om, at man ønsker transparens, og det skal vi også have. Har Statens Kunstfond begået fejl? Ganske givet. Begår Statens Kunstfond fejl? Ganske givet. Men at gå derfra og så til at sige, at fonden skal nedlægges, er i vores optik for langt og forkert, og Konservative kommer ikke til at støtte forslaget.

Kl. 21:03

Formanden (Søren Gade):

Tak for det. Der er ingen korte bemærkninger, og vi siger tak til fru Helle Bonnesen fra Det Konservative Folkeparti. Jeg byder nu velkommen til hr. Søren Søndergaard fra Enhedslisten.

Kl. 21:03

(Ordfører)

Søren Søndergaard (EL):

Jeg synes egentlig, at det er vigtigt at have en diskussion om Statens Kunstfond og også en diskussion om Statens Kunstfond her i Folketinget. Hvad er det, der støttes? Hvilken funktion har det i forhold til samfundsudviklingen? Hvilken funktion har det i forhold til at komme ud i hele landet? Er vi i en situation, hvor Danmark har et så lille miljø, at der er risiko for nepotisme? Den diskussion har der været tidligere. Det er altid relevant at kigge på Statens Kunstfond.

Derfor blev jeg, må jeg også sige, en lille smule skuffet over det forslag, der kom fra Dansk Folkeparti. Man beskriver jo sådan set Kunstfondens opgaver fint. Der er penge til produktion og formidling af billedkunst, film, litteratur, musik, scenekunst, arkitektur, spillesteder, teaterfestivaler, forfatterarrangementer, kunst på skoler og hospitaler samt oversættelse af litteratur, altså en masse ting, som man skitserer at der gives til. Alligevel er konklusionen, at det altså skal nedlægges, og hvorfor? Begrundelsen for, at det skal nedlægges mangler. Hvad er det i alle de her ting, der gør, at det er helt forkert? Vi hører noget om noget venstreorienteret – jeg synes nu, der er meget borgerlig kultur, men okay, den diskussion er sådan set ligegyldig. Men hvad er det? Er det f.eks., når en person, en landskabsarkitekt, får livslang ydelse for at bidrage til landskabet omkring Moesgaard Museum eller monumentområdet i Jellinge? Er det det, der ligesom er problemet? Vi får det ikke at vide. Debatten fortaber sig i nogle tåger og nogle påstande om, at der er et eller andet, der er galt, og det synes jeg måske er problemet.

Kunstfonden gør jo som sagt en masse ting. Kunstfonden har en masse uddelinger, arbejdslegater, projektlegater, honorarstøtte og huskunstnerordning. Alle de der ting er ting, som man laver. Det er jo ikke bidrag, der forgylder nogen. Selv den livsvarige ydelse modregnes jo, hvis man bare har en vis, begrænset indtægt. Det er udelukkende for, at folk, der gennem mange år har vist deres værd, får noget ro til at præstere noget mere. Men okay, det kan vi da diskutere, og vi har jo også diskuteret det. Vi er jo også f.eks. i forhold til den livsvarige ydelse gået ind og har sat nogle begrænsninger og sådan noget, og det er fint nok, men jeg synes ikke, det er det, der lægges op til her. Her lægges der op til en nedlæggelse.

Så er jeg uenig i Dansk Folkepartis kultursyn. Jeg er uenig i den politiske underlæggelse, som så klart fremgår af papiret: »... alle støttemodtagere vil skulle godkendes af et uafhængigt udvalg, der udpeges af Folketingets partier«. Vi tager den lige igen: Alle støttemodtagere skal godkendes. Jamen altså – uh! – jeg tænker mig tilbage til nogle regimer og nogle systemer, der var i det forrige århundrede, og nogle af dem eksisterer sådan set stadig væk, hvor man gjorde sådan nogle ting, nemlig at støttemodtagere skulle godkendes af nogle, som var politisk udpeget. Hvad forestiller man sig? Vi kan jo tage den diskussion, der har været lidt oppe, omkring de meget begrænsede kulturmidler, som partierne går ind og præger. Der kan man jo tydeligt se, når man tager det over en årrække, at dér har vi haft en borgerlig regering, dér har vi haft en socialdemokratisk regering og så har vi haft en borgerlig regering. Det kan man jo se på, hvad det er for nogle, man har peget på. Det er heldigvis et meget lille beløb, og vi er kommet så langt, at vi har sat os sammen og sagt, at det bliver vi nødt til at kigge på om er en fornuftig måde at gøre det på, fordi vi er bange for den politiske indblanding. Og så kommer Dansk Folkeparti med et forslag om, at støttemodtagere skal godkendes af nogle, der er udpeget politisk. Det kultursyn er jeg uenig i.

Jeg er også uenig i det kultursyn, og bl.a. Konservative var inde på det, hvor man er så tilbageskuende i sin måde at kigge på det på. Selvfølgelig skal vi tage udgangspunkt i vores fælles historie; det manglede da bare. Men hvad er det, en god kunstner kan? Altså, en god kunstner har jo evnen til at gå ud i fremtiden, se noget derude og komme tilbage og give det til os. Hvis vedkommende er en god kunstner, gøres det på en måde, så vi kan forstå det, men sådan er det ikke, hvis det er en dårlig kunstner. Der vil jeg så bare til allersidst med formandens tilladelse citere Salman Rushdie, som jeg synes har sagt det meget fint:

Kunstens opgave er at nævne det unævnelige, at udpege bedrag, at tage parti, at starte skænderier, at forme verden og at forhindre den i at falde i søvn.

Det er det centrale ved kultur og kunst. Det er at forhindre os i at falde i søvn. Tak.

Kl. 21:08

Formanden (Søren Gade):

Tak for det. Der er to med korte bemærkninger. Først hr. Mikkel Bjørn, Dansk Folkeparti. Værsgo.

Kl. 21:08

Mikkel Bjørn (DF):

Jeg vil bare sige, at det ikke overrasker mig, at Enhedslisten ikke støtter det her forslag om at være villig til at give andre partier i Folketinget medindflydelse på, hvad det er for en form for kunst og kultur, der får støtte. For den kunst og kultur, som får støtte gennem Statens Kunstfond, er jo kunst og kultur, som, hvad skal man sige, langt hen ad vejen ligger fint i tråd med Enhedslistens dagsordener helt generelt i forhold til antiracisme, kolonialisme osv. osv., feministiske dagsordener, klimadagsordener, som ligger inden for det venstreorienterede spektrum osv. osv. Så det kommer ikke som den store overraskelse for mig eller for Dansk Folkeparti, at Enhedslisten ikke bakker op om den dagsorden. Det er jo dem, der sidder på hele pengekassen i øjeblikket – altså indirekte set.

Kl. 21:09

Formanden (Søren Gade):

Ordføreren.

Kl. 21:09

Søren Søndergaard (EL):

Jeg synes jo, det interessant, at man kan komme med så mange påstande uden nogen som helst form for belæg, konkrete eksempler. Altså, det er bare påstande. Jeg kan påstå, at halvdelen af dem, der får støtte fra Statens Kunstfond, er folk, der tilhører Dansk Folkeparti. Men det bliver det ikke mere rigtigt af.

Men det, jeg synes er interessant – og det anede mig nok – er, at Dansk Folkeparti erklærer klimadagsordenen som en venstreorienteret dagsorden. Væk med alt det grønne. Og så er vi tilbage til der, hvor hr. Morten Messerschmidt var for nogle år siden, hvor man lavede kampagner sammen med klimaskeptikerne. Altså, hvis den grønne omstilling er en venstreorienteret dagsorden, så okay, fint.

Kl. 21:10

Formanden (Søren Gade):

Hr. Mikkel Bjørn.

Kl. 21:10

Mikkel Bjørn (DF):

Det er måske mere den måde, klimadagsordenen italesættes på, som ligger i tråd med Enhedslistens synspunkter, og ikke så meget den grønne dagsorden eller det, at vi passer på vores jordklode helt generelt. Den dagsorden bakker Dansk Folkeparti fuldstændig op om.

Når jeg kritiserer, at specifikke kunstprojekter ligger i tråd med venstreorienteredes og Enhedslistens holdninger, er det jo, fordi vi har eksempler på det. Altså i 2021 fik en aktivistisk revolutionær kommunalvalgskandidat 50.000 kr. af skatteydernes penge i legat fra Statens Kunstfond. Der er også Katrine Dirckinck-Holmfeld-sagen, hvor en kunstner ødelægger dansk kulturarv med henvisning til vores kolonialistiske fortid. Og det er i hvert fald nogle ord, som går meget fint i tråd med, hvad Enhedslisten også taler om.

Kl. 21:11

Formanden (Søren Gade):

Ordføreren.

Kl. 21:11

Søren Søndergaard (EL):

6.000 bevillinger om året – 6.000! – og så har Dansk Folkepartis ordfører fundet et eksempel fra 2021.

Så var der det med den buste, der blev maltrakteret. Hvad har det med Enhedslisten at gøre? Vi har jo haft en debat om det. Var det noget, Enhedslisten udtrykte støtte til? Altså, hvad har det med Enhedslisten at gøre? Måske havde det noget med kolonialisme at gøre – ja, vi er imod kolonialisme – men skal det forstås på den måde, at det er Dansk Folkeparti ikke? Er Dansk Folkeparti tilhængere af kolonialisme?

Kl. 21:12

Formanden (Søren Gade):

Hr. Morten Messerschmidt, Dansk Folkeparti.

Kl. 21:12

Morten Messerschmidt (DF):

Jeg fik den største sympati for hr. Søren Søndergaard under hans tale, fordi han jo som kulturordfører må befinde sig i en permanent søvntilstand. Altså, med det citat fra Salman Rushdie om, at kulturen skal forhindre os i at falde i søvn, må man sige, at dansk kulturliv må være noget af det mest søvndyssende overhovedet – i hvert fald det politiske, for der har hr. Mikkel Bjørn jo fuldstændig ret: Der er ingen overraskelser i de udlægninger, vi får fra kulturlivet i Danmark. Det handler om, at kristendommen er undertrykkende, det handler om kolonitiden, det handler om den feministiske dagsorden, og det handler om, at den eneste måde vi løser klimaproblemerne på, er ved at lukke ned for produktion – teknologiforskrækkelsen er total. Derfor er der jo ikke nogen overraskelser i kulturlivet, og det er måske, fordi der er en så indædt og, ja, indlejret en socialistisk tænkning.

Men det, jeg egentlig ville frem til, når hr. Søren Søndergaard efterspørger en undersøgelse af, om det nu også kan passe, det, Dansk Folkeparti siger, er, om vi så i fællesskab kan få igangsat en sådan undersøgelse, for så vil vi da gerne samarbejde om det.

Kl. 21:13

Formanden (Søren Gade):

Ordføreren.

Kl. 21:13

Søren Søndergaard (EL):

Jeg synes, det er en rigtig god idé, at vi, i forbindelse med at vi tager den diskussion i Kulturministeriet om, hvordan vi fordeler kulturelle midler, også tager en diskussion om, hvilke undersøgelser der vil være relevante at få for at se, hvordan andre kulturelle midler bliver fordelt, også geografisk.

Men igen er det påstande og påstande, ingen konkrete eksempler. Og det er jo hr. Morten Messerschmidts problem: Morten Messerschmidt er rejsende i påstande og ikke i konkrete eksempler. Og det kan godt være, at det overbeviser hr. Morten Messerschmidts lille menighed – måske endda ved at bruge et eksempel fra 2021 – men det overbeviser jo næppe ret mange andre.

Kl. 21:14

Formanden (Søren Gade):

Hr. Morten Messerschmidt.

Kl. 21:14

Morten Messerschmidt (DF):

Det, der var spørgsmålet, er, at når nu hr. Søren Søndergaard efterlyser fakta, kan vi så i fællesskab samarbejde om at fremskaffe de fakta? Det var faktisk en del af forslaget, hvad hr. Mikkel Bjørn lige gjorde mig opmærksom på, netop at få en evaluering. Det ville jo også være godt for hr. Søren Søndergaard, hvis han så igennem den evaluering kan finde ud af, at enhver påstand om sådan en kulturradikal og socialistisk slagside i danske kulturmidler bare er en påstand. Så kan Enhedslisten og Dansk Folkeparti samarbejde om at få lavet en sådan undersøgelse, så vi får syn for sagn: Er der en politisk slagside i de midler, der bliver brugt i Kunstfonden?

Kl. 21:14

Formanden (Søren Gade):

Ordføreren.

Kl. 21:14

Søren Søndergaard (EL):

Når man laver et landskab omkring Moesgaard, ved jeg ikke rigtig, hvordan det der skal opgøres, om der er en politisk slagside. Men hvis det handler om nogle konkrete eksempler, som vi skal undersøge, så meget gerne.

Men det, vi behandler her – og jeg undrer mig egentlig over, at formanden ikke allerede har grebet ind – er et forslag til folketingsbeslutning, der hedder forslag til folketingsbeslutning om nedlæggelse af Statens Kunstfond og oprettelse af en kulturpulje, der styrker dansk nationalidentitet og historie. Og jeg bliver bare nødt til at sige, at det forslag støtter vi ikke.

Kl. 21:15

Formanden (Søren Gade):

Tak for det.  Der er ikke flere korte bemærkninger, så vi siger tak til hr. Søren Søndergaard fra Enhedslisten. Jeg byder nu velkommen til fru Zenia Stampe fra Radikale Venstre.

Kl. 21:15

(Ordfører)

Zenia Stampe (RV):

Denne debat understreger jo vigtigheden af en uafhængig kunstfond, der ikke kan spændes for en politisk vogn. Betyder det, at kunst altid skal være upolitisk? Nej. Men der er forskel på, om kunst bliver brugt af politikere som et instrument, eller om kunsten selv på baggrund og grundlag af kunstnerisk frihed bevæger sig ind på områder, som for nogle kan synes politiske. Jeg tror faktisk, at når vi om 20 år kigger tilbage på klimakrisen, vil vi ikke mene, at det var en politisk krise. Vi vil nok mene, at det var en eksistentiel krise for menneskeheden, for vores klode – men sådan er der jo så meget.

Når vi er begejstret for Kunstfonden, er det jo netop for at sikre den kunstneriske frihed, den kunstneriske uafhængighed. Det er ikke for at undgå, at kunst er politisk. Jeg synes faktisk, at det er meget svært som politiker at vurdere, hvornår kunsten er politisk, og hvordan den er politisk, og det skal jeg heller ikke have nogen mening om – eller det må jeg jo godt, men jeg må bare ikke styre derudfra. Men Kunstfonden er jo også vigtig for at sikre kvalitet i anvendelsen af midler til kunst, og det sikrer vi jo netop ved, at det er fagfolk, der sidder i Kunstfonden og uddeler støtte.

En debat, som jeg tror vi alle sammen følger løbende, er jo, om kunstmiljøet er så lille i Danmark – vi er jo et lille land – at der er nogle gange er lidt for tætte relationer mellem kunstnere. Det er en debat, der optager mig, men det er en debat, der optager kunstnerne endnu mere. Og jeg er egentlig ret tryg ved de foranstaltninger, som Kunstfonden selv har foretaget for at sikre, at der ikke opstår habilitetsproblemer eller beskyldninger om nepotisme osv., for det er kunstnere jo selv interesseret i at undgå. De vil have armslængde, men de vil også godt undgå, at det bliver vennetjenester, kammerateri, nepotisme. Men det er en debat, som vi gerne involverer os i, også især når den bliver rejst af kunstnerne selv.

Men lige tilbage til det der med, hvad det så er, der kommer ud af Kunstfonden, for i dag har vi jo hørt nogle fuldstændig absurde beskyldninger mod Kunstfonden. Jeg tror, at hvis man tog en liste over de 6.000 modtagere af støtte fra Kunstfonden, ville det være ganske få eksempler, man kunne tage ud og sætte et eller andet stempel på som vild wokeisme eller antikolonialisme, eller hvad det alt sammen hedder. Rigtig meget handler jo om mennesker, der sidder og komponerer musik eller laver billedkunst, som på ingen måde – så skal man i hvert fald have en ret vild tankegang – kan fortolkes som politisk.

Men når vi nogle gange alligevel ser ting, som kan provokere, fra Kunstfonden, så er det jo også, fordi det er det, den kunstneriske frihed skal bruges til. Vi giver statslig støtte til kulturlivet på omkring 12-13 mia. kr. En halv milliard går f.eks. til Det Kongelige Teater. Det har de i år bl.a. brugt til at sætte et program i søen med rigtig mange klassikere – altså noget, der bygger på en tradition, noget med stærke, magtfulde mænd – og det er så fint. Det er en halv milliard. Der går også en masse penge til vores landsdelsorkestre, til vores landsdelsscener, til vores museer, vores kulturarv – altså sådan noget, man kunne kalde for traditionsbundet, solid, borgerlig kultur. Og hvor er det skønt. Og det må godt være der, og det er fantastisk, for kulturen skal jo sørge for, at vi er historisk bevidste, at vi er bevidste om, hvad vores nation bygger på osv. osv.

Men det er jo også kunsten, der skaber forandring. Det er jo det, der er det fantastiske ved kunst. Kunst cementerer det, der er, men kunst er også det, der skaber nybrud, udvikling, forandring. Og det er jo noget af det, som voksede ud af Kunstfonden, for det er ikke store institutioner; det er små kunstnere – billedkunstnere, musikere osv. Og det er rigtigt, at nogle gange provokerer de, og nogle gange kritiserer de magten – og det har vi så sørget for at der er rum for ved at sætte et lille beløb af ud af den store statslig kulturstøtte. Og ved I hvad? Det er det, der fortæller noget om, hvor stærkt et demokrati vi er – at vi har et frit og levende kulturliv.

Kl. 21:21

Formanden (Søren Gade):

Tak for det. Der er en kort bemærkning fra hr. Mikkel Bjørn, Dansk Folkeparti. Værsgo.

Kl. 21:21

Mikkel Bjørn (DF):

Tak for det. Ordføreren nævner, at når kunsten indimellem provokerer, så er det det, som den kunstneriske frihed kan; det er det, den skal bruges til. Derfor er jeg lidt nysgerrig på, om ordføreren mener, at da Katrine Dirckinck-Holmfeld i 2022 fik støtte fra Statens Kunstfond til at udstille et stykke dansk kunst- og kulturarv, som hun havde destrueret og stjålet fra Det Kongelige Danske Kunstakademi, så var det en legitim del af den kunstneriske frihed. Mener Radikale Venstre det?

Kl. 21:21

Formanden (Søren Gade):

Ordføreren.

Kl. 21:21

Zenia Stampe (RV):

Det mener jeg faktisk ikke rigtig at jeg kan tage stilling til, men det er der nogle fagfolk der har taget stilling til. Men så vil jeg bare minde om de kunstnere, som vi i dag skatter og synes er en vigtig og helt ukontroversiel del af vores kulturarv. Altså, Hammershøi var jo alt for moderne for sin tid, og han blev kritiseret. Villumsen var også for vild og blev kritiseret. Fynboerne var åndløse og blev også kritiseret. Det er først nu, at Anna Sygberg, den kvindelige fynske maler – nu er hr. Mikkel Bjørn også selv fra Fyn – bliver anerkendt, for hun var jo kvinde, og det var også et problem i datiden. Selv guldaldermalerne skabte jo også et nybrud. De gik jo ud og malede Danmark i stedet for at male sådan opstillede kongefamilier; så tog de ud og malede den danske vilde natur osv. Det var alt sammen nybrud, som faktisk var temmelig provokerende. Men det er sjældent, når nybrud sker, at man forstår, hvad der bare er vildt og provokerende og måske vil gå i glemmebogen, fordi det ikke er god kvalitet, og hvad der faktisk vil stå tilbage som noget, der var skelsættende. Det ved vi ikke.

Kl. 21:22

Formanden (Søren Gade):

Hr. Mikkel Bjørn.

Kl. 21:22

Mikkel Bjørn (DF):

Ordføreren siger, at hun ikke mener, at hun kan tage stilling til, om det er en del af den kunstneriske frihed, at skatteydernes penge går til destruktion af dansk kulturarv. Mener ordføreren heller ikke, at hun ville kunne tage stilling til det, hvis Statens Kunstfond eksempelvis støttede at brænde Christiansborg ned til grunden? Ville det også være en legitim handling inden for den kunstneriske frihed, eller mener ordføreren heller ikke, at hun ville kunne tage stilling til det?

Kl. 21:23

Formanden (Søren Gade):

Ordføreren.

Kl. 21:23

Zenia Stampe (RV):

Det tror jeg ikke ville falde inden for den kunstneriske frihed, og det ved ordføreren udmærket godt. Og så er der lige en lille detalje, for hr. Morten Messerschmidt sagde: Hvilke kunstnere ville rose det danske landbrug? Jeg kan faktisk pege på en fantastisk dansk kunstner, der hedder Allan Otte, som er opvokset på en gård i Nordjylland, og som laver nogle helt fantastiske moderne landskabsmalerier af det moderne landbrug. Og der er nogle, der ser dem som en kritik af det danske landbrug – det er de slet ikke. Det er bare malerier af, hvordan det industrialiserede danske landbrug ser ud, men det er ikke en kritik, og de er fuldstændig fantastiske. Så ja, danske kunstnere, også nuværende kunstnere, kan altså også godt omfavne noget af det, som jeg tror at ordføreren lægger vægt på og sætter pris på.

Kl. 21:23

Formanden (Søren Gade):

Hr. Morten Messerschmidt, Dansk Folkeparti.

Kl. 21:24

Morten Messerschmidt (DF):

Jeg synes, det var dejligt og rørende at høre den interesse, som fru Zenia Stampe også har for den romantiske periode – Peder Mønsted og Syberg osv. Jeg vil bare høre: Hvordan tror fru Zenia Stampe, at de nogen sinde overlevede? Altså, jeg mener, det er jo før Kunstfonden og før hele den her indsovsning i offentlige midler osv. Hvad levede de mennesker af? Luftsteg og vindfrikadeller?

Kl. 21:24

Formanden (Søren Gade):

Ordføreren.

Kl. 21:24

Zenia Stampe (RV):

Altså, Anna Syberg gik jo hjemme med sine børn. Og så vil jeg sige om lige præcis Fynboerne, at mange af dem ikke blev anerkendt og ikke kunne komme ind på Kunstakademiet, og derfor startede man jo en alternativ kunstskole i København med undervisere, som underviste frivilligt. Det var netop, fordi de ikke præsterede det, som man synes var traditionsbundet på det tidspunkt. Derfor var de udelukket fra det gode selskab. Der er vi jo så heldige i dag, at vi har en bred Kunstfond, hvor 6.000 mennesker modtager støtte. Det vil sige, at de nok havde haft bedre muligheder for at få støtte i dag, end de havde dengang.

Kl. 21:25

Formanden (Søren Gade):

Hr. Morten Messerschmidt.

Kl. 21:25

Morten Messerschmidt (DF):

Nej, der synes jeg da, at fru Zenia Stampe kommer lidt for let omkring sin egen logik. Altså, alle disse prægtige mennesker, som har provokeret og gjort sig selv til pariaer i samtiden, hvordan kunne de leve, mens moderne kunstnere ville ligge som sultens slavehær, hvis ikke der var offentlige kroner i Kunstfonden og på finansloven osv.? Hvordan kan det hænge sammen? Altså, nu afprøver jeg bare en forkætret tanke: Kunne det være, fordi de rent faktisk fandt nogen, der ville købe deres kunst, og ikke behøvede at ulejlige skatteyderne?

Kl. 21:25

Formanden (Søren Gade):

Ordføreren.

Kl. 21:25

Zenia Stampe (RV):

Nej, mange af de her store kunstnere levede på familiers nåde. Købke var jo ikke en stor, anerkendt kunstner før meget senere. Det er helt alment kendt, at Hammershøi heller ikke kunne sælge sine billeder i sin egen tid og også først blev opdaget meget senere. Men der har været nogle generøse familiemedlemmer eller nogle enkelte godgørende mennesker, som har set guldet og så finansieret det. Men vi havde givet haft meget mere kunst- og kulturarv, hvis man havde haft en kunstfond dengang, som vi har i dag.

Kl. 21:26

Formanden (Søren Gade):

Tak for det. Der er ikke flere korte bemærkninger, og vi siger tak til fru Zenia Stampe fra Radikale Venstre. Det afsluttede ordførerrækken, og jeg giver nu ordet til ordføreren for forslagsstillerne, hr. Mikkel Bjørn, Dansk Folkeparti.

Kl. 21:26

(Ordfører for forslagsstillerne)

Mikkel Bjørn (DF):

Tak for det. Som en nation, der har en så rig kunst- og kulturhistorie som Danmark, har vi selvsagt en forpligtelse til at værne om vores kunst- og kulturarv og sørge for dens bevarelse og formidling til de kommende generationer. Kunst skal være med til at forme vores syn på verden, give os mulighed for at udtrykke os selv, udfordre vores egne forståelser eller fordomme og ikke mindst skabe en følelse af samhørighed med andre end os selv. Kunst er derfor også en indflydelsesrig platform for kommunikation, og i et demokratisk samfund som det danske er det derfor afgørende, at kunsten ikke udnyttes til at marginalisere bestemte personer eller grupper i samfundet, og at kunst ikke bliver et værktøj for ensretning af den politiske samtale eller udskamning af anderledes tænkende. Det skal forblive en mangfoldig og pluralistisk arena for udfoldelse og udtryk.

Vores såkaldte værn mod en sådan tendens har i mange år været det såkaldte armslængdeprincip. Det er et princip og en idé om, at hvis vi som politikere bare uddelegerer beslutningskompetencen, når det kommer til kunststøtte, vil man dermed også have sikret en objektivitet og uafhængighed fra ideologiske og politiske interesser. Det har i mange år været en dybt naiv forestilling. Armslængdeprincippet og i forlængelse heraf Statens Kunstfond er i virkeligheden blevet et værktøj for en politisering, der ikke står til ansvar over for nogen overhovedet. Det er en ensretning af kunst og kultur, hvor kunstnerisk diversitet bliver undertrykt til fordel for politisk korrekte budskaber eller ideologisk propaganda. Paradokset er, at der faktisk var bedre balance og ikke mindst gennemsigtighed i fordelingen af støttemidler dengang, hvor der ikke var noget, der hed armslængdeprincippet. Balancen røg først, da man oprettede Statens Kunstfond, som i årtier har prioriteret at støtte dekonstruktivistisk og postmodernistisk kunst med en tung ideologisk vægtfordeling radikalt til venstre for den politiske midte. Vi har dermed mistet mangfoldigheden i dansk kunst. Indgangsportalen Statens Kunstfond har ensrettet kulturen i Danmark.

Det er ikke rimeligt at bede skatteyderne møde tidligt på arbejde hver dag for at medfinansiere projekter, der primært appellerer til en lille gruppe af de mest yderliggående venstreradikale mennesker i Danmark, og som i flere tilfælde er decideret kulturfjendtlige i deres udgangspunkt, eller som tilsidesætter almindelige regler for inhabilitet. Mindst 25 gange har medlemmer af Statens Kunstfonds udvalg fået støtte til deres egne projekter eller institutioner. I 2017 fik en kunstner 35.000 kr. af skatteydernes penge til at producere en video, hvor hun med automatvåben skyder på mål efter borgerlige politikere. I 2014 fik et nystiftet parti, Dukkepartiet, 300.000 kr. af skatteydernes penge til deres politiske arbejde. I 2021 fik en aktivistisk revolutionær kommunalvalgskandidat 50.000 kr. af skatteydernes penge i legat fra Statens Kunstfond. Og i 2022 fik tidligere institutleder på Det Kongelige Danske Kunstakademi Katrine Dirckinck-Holmfeld 35.000 kr. af skatteydernes penge til at udstille den ødelagte buste af Kunstakademiets stifter, Frederik V, som hun selv året forinden stjal fra akademiets festsal, ødelagde og smed i Københavns havn.

Statens Kunstfond er ikke garantien for armslængde i fordelingen af kunststøttemidler. Det er antitesen til armslængde. Vi foreslår derfor en ny ordning, der vil sikre en uafhængig kunstfaglig støtteordning med et tilstrækkeligt niveau af parlamentarisk kontrol samt en evaluering af den eksisterende kunststøtteordning for at afdække omfanget af og udfordringerne med interessekonflikter og politisk partiskhed i forbindelse med tildeling af støtte. Det må ikke være sådan, at bestemte kunstnere eller kulturinstitutioner, der ikke passer ind i den politiske dagsorden, bliver overset og ikke får støtte, fordi de ikke opfylder bestemte politiske krav eller idealer. Vi har en ambition om at frigive midler, som fremover kan gå til projekter, der på en eller anden vis bidrager til at formidle og styrke danskernes fælles historie, identitet og demokratiske forståelse. Vi ønsker at styrke mangfoldighed, pluralisme og inklusion i kulturen og sikre, at alle stemmer bliver hørt og repræsenteret. Tak for ordet.

Kl. 21:31

Formanden (Søren Gade):

Tak for det. Der er to korte bemærkninger, først fra hr. Mogens Jensen, Socialdemokratiet. Værsgo.

Kl. 21:31

Mogens Jensen (S):

Tak til ordføreren. Selv om det jo her fyger ud med alle mulige påstande om, hvordan Statens Kunstfond uddeler sin støtte, må vi jo have noget fakta og noget dokumentation fra ordførerens side. Når ordføreren siger, at de, der sidder og uddeler kunststøtte, har den samme politiske holdning, hvor er dokumentationen for det? Man siger, at der kun bliver understøttet venstreorienterede kunstnere. Hvor er dokumentationen for det? Ordføreren har lige nævnt tre eksempler over 3 år, hvor det altså er tre eksempler ud af 18.000 kunstuddelinger. Har vi et problem her? Jeg ser det ikke.

Så synes jeg, at det ville klæde ordføreren at give os en dokumentation for, at de påstande, som man er kommet med her i dag, rent faktisk har hold i virkeligheden.

Kl. 21:32

Formanden (Søren Gade):

Ordføreren.

Kl. 21:32

Mikkel Bjørn (DF):

Ordføreren kunne jo eventuelt dykke ned i bevillingerne af kunststøtte og så kigge på, hvor meget af den kunst, der får støtte, der ikke er enten dekonstruktivistisk eller postmodernistisk af natur. Altså, jeg kunne spørge ordføreren lige over, hvor meget kunst eller hvor mange kunstprojekter han kan se der har fået støtte, og som – hvad skal man sige – har til formål at værne om vores nationale identitet, vores traditioner eller skabe sammenhængskraft på tværs af mennesker her i Danmark. Jeg har umiddelbart svært ved at se, hvad det specifikt er for nogle kunstprojekter, der har det som formål.

Kl. 21:32

Formanden (Søren Gade):

Hr. Mogens Jensen.

Kl. 21:32

Mogens Jensen (S):

Det vil jeg garantere for at det kan ordføreren sagtens finde ud af 18.000 uddelinger på 3 år. Ordføreren siger også, at de projekter, der støttes, kun appellerer til en lille gruppe af venstreorienterede. Er det vores huskunstnerordning, der gør, at kunstnere kommer ud på rigtig mange folkeskoler rundtomkring i landet og møder børn og unge med deres kunst? Er det spillestederne, Fermaten i Herning, Turbinen i Randers, Alfa i Aars og Slagelse Musikhus, der kun er for en lille venstreorienteret gruppe mennesker?

Kl. 21:33

Formanden (Søren Gade):

Ordføreren.

Kl. 21:33

Mikkel Bjørn (DF):

Næh, mange af de projekter er absolut glimrende, og de ville formentlig også få støtte med Dansk Folkepartis forslag til en ny indretning af den her model. Men udfordringen er jo, når vi ser, at der eksempelvis er projekter som bl.a. Katrine Dirckinck-Holmfelds destruktion af dansk kulturarv, der får støtte af mennesker, der sidder i det her udvalg. Så er det jo nogle mennesker med nogle prioriteter, der er fuldstændig på månen i forhold til, hvad det er, de mener fortjener støtte af et dansk kunstudvalg.

Kl. 21:34

Formanden (Søren Gade):

Fru Zenia Stampe, Radikale Venstre. Værsgo.

Kl. 21:34

Zenia Stampe (RV):

Ordføreren slutter jo af med at sige, at alle stemmer skal blive hørt. Men det, jeg hører ordføreren sige, er, at der er nogle stemmer, der ikke må høres, altså de der venstreorienterede dekonstruktivistiske osv. osv.

Så må jeg ikke lige høre, hvem det er, som ikke må få penge fremover? Og kan ordføreren nævne bare fire konkrete eksempler på projekter, som gør sig skyldige i det her vilde venstreorienterede dekonstruktivistiske et eller andet?

Kl. 21:34

Formanden (Søren Gade):

Ordføreren.

Kl. 21:34

Mikkel Bjørn (DF):

Nej, det handler sådan set ikke om, at der er nogle typer kunst, der ikke må få støtte ud over de – hvad skal vi sige – relativt absurde eksempler, jeg nævner i min tale, som jeg helt afgjort ikke mener burde få støttekroner af skatteydernes penge. Altså, hvorfor skal vi betale 35.000 kr. af skatteydernes penge til at producere en video, hvor en kvinde med automatvåben skyder på mål efter borgerlige politikere? Det har jeg svært ved at se at skatteyderne har nogen som helst interesse i at finansiere.

Kl. 21:35

Formanden (Søren Gade):

Fru Zenia Stampe.

Kl. 21:35

Zenia Stampe (RV):

Det var ét eksempel, og så var der det med busten. Kunne vi få et par flere eksempler på, hvad det er, der giver ordføreren belæg for at sige, at alle modtagere er venstreorienterede dekonstruktivister?

Kl. 21:35

Formanden (Søren Gade):

Ordføreren.

Kl. 21:35

Mikkel Bjørn (DF):

Det har jeg ikke sagt. Så det mener jeg ikke.

Kl. 21:35

Formanden (Søren Gade):

Den næste, der får ordet, er hr. Søren Søndergaard, Enhedslisten. Værsgo.

Kl. 21:35

Søren Søndergaard (EL):

Jeg er jo lidt ked af, at diskussionen bliver så fuldstændig unuanceret, fordi man ikke tager nogen baggrund med. Altså, umiddelbart, hvis der er nogen, der spørger mig om en video til 35.000 kr. for at skyde efter nogle borgerlige politikere, vil jeg sige, at det er absurd, fuldstændig vanvittigt. Men hvad er konteksten? For jeg jo kunne forstå, at det var lidt langt tilbage i tiden. Er konteksten f.eks., at der florerede en video, hvor en række venstreorienterede blev likvideret, og hvor det her ligesom var en måde til at skabe et modbillede, eller hvad? Jeg ved det ikke, og det viser jo bare, at på trods af at man går så lemfældigt til sagen, så skal man vistnok helt tilbage til 2014, hvor det første eksempel var. Det vil sige, at man ud af 50.000-60.000 bevillinger bliver ved med at komme tilbage til de samme tre.

Kan vi ikke blive enige om, at det her forslag nu går i udvalget, og at det nu bliver behandlet der, og at der bliver mulighed for, at I opregner alle eksemplerne på udvalgsdelen til det her forslag, og at vi så diskuterer videre ud fra det?

Kl. 21:36

Formanden (Søren Gade):

Ordføreren.

Kl. 21:36

Mikkel Bjørn (DF):

Jamen det er jo sjovt, som så mange ordførere fra særlig den venstreorienterede side af det politiske spektrum her siger, at de mangler data, at de mangler flere eksempler. Der er jo faktisk i det her forslag implementeret et forslag om, at der skal laves en evaluering af den kunststøtte, der er, og om der er en skævvridning i den måde, som midlerne bliver fordelt på.

Vi stiller gerne et ændringsforslag, der deler det her forslag op, så Enhedslisten eller andre ordførere her i Folketinget specifikt kan bakke op om den dagsorden, så vi får en evaluering og en afdækning af, om der rent faktisk er en skævvridning i den måde, midlerne bliver fordelt på. Hvis Enhedslisten kan bakke op om den dagsorden, er vi da meget tilfredse og glade for det i Dansk Folkeparti.

Kl. 21:37

Formanden (Søren Gade):

Hr. Søren Søndergaard.

Kl. 21:37

Søren Søndergaard (EL):

Vi laver jo kun undersøgelser, hvis vi identificerer, at der er et problem. Altså, det er klart. Er der et problem, eller er der noget, der tyder på, at der er et problem, så laver vi en undersøgelse. Og jeg bliver bare nødt til at sige, at tre eksempler ud af mellem 50.000 og 60.000 ikke overbeviser mig om, at vi har et problem, vi skal bruge en del millioner kroner på at lave en undersøgelse af, især ikke når det er pakket ind i et klart politisk formål, hvilket det jo er, det står jo i overskriften i forslaget. Undskyld, hr. ordfører. Men jeg vil da foreslå, at vi får noget dokumentation for, at der er et problem, og så er vi villige til at gå videre.

Kl. 21:38

Formanden (Søren Gade):

Tak for det, og der er ikke flere korte bemærkninger – jo, der kom lige en ind. Det var i sidste øjeblik. Lean Milo, Moderaterne, værsgo.

Kl. 21:38

Lean Milo (M):

Tak for ordet. Jeg kan jo stå og sidde her og lytte til, at det åbenbart enten er venstrefløjen eller den borgerlige del, som skal markere sig i en debat som den her. Nu er jeg jo moderat, jeg er kunstsamler igennem 15 år, og jeg har været til flere arrangementer, hvor vi efterhånden, lidt længere ud på aftenen, får en god snak om, at man faktisk er utrolig store tilhængere af den politik, Moderaterne fører – mange af dem er kunstnere.

Så hvad er det, der gør, at ordføreren for Dansk Folkeparti mener, at det er den venstreorienterede kulturstøtte, der gives, og at det ikke er mere ovre i en lejr, hvor det er, at det godt kan være, man har en politisk holdning, men at det måske ikke er den, der præger støtten, men at det er den, der kan skubbe til grænserne? Så hvor ligger belægget for, at det her skal være en venstrefløjsaktivistisk måde at gå til det på?

Kl. 21:39

Formanden (Søren Gade):

Ordføreren.

Kl. 21:39

Mikkel Bjørn (DF):

Det skal det jo helst heller ikke. Det er derfor, vi har fremsat det her forslag. Men vi har bare gennem en årrække nu set flere eksempler på, at et relativt lille udvalg af mennesker sidder og fordeler flere tusind kroner af skatteydernes penge, flere hundredtusind kroner af skatteydernes penge, til projekter, som er dybt, dybt absurde og i nogle tilfælde decideret antikulturstøttende, altså en destruktion af dansk kulturarv.

Hvis der sidder et lille udvalg og foretager så absurde prioriteringer, er det udtryk for, at der er et eller andet galt i den politiske sammensætning af det her udvalg.

Kl. 21:39

Formanden (Søren Gade):

Hr. Lean Milo.

Kl. 21:40

Lean Milo (M):

Der er jo ingen tvivl om, at når man står i en situation, hvor man skal uddele midler, kan der ske fejl, og Moderaterne er naturligvis også klar til en debat om, hvordan vi kan forbedre det, hvis der er noget at forbedre.

Det er bare vigtigt for mig her i aften også at give udtryk for, at vi har en bred del inden for kunsten, hvor det uanset hvad – jeg mener ikke, at de skal krydse af, i forhold til hvad de stemmer på eller hvilken politisk retning de har personligt, for at kunne få nogle midler – er vigtigt, at vi også forholder os til, at det er mennesker, som egentlig forholder sig til kunsten mere end til politik.

Der kunne jeg egentlig godt tænke mig at høre ordføreren her, om ikke det kunne være interessant at gå ned i dybden i dag og sige: Den kunst, der er, flytter nogle grænser uanset den politiske holdning.

Kl. 21:40

Formanden (Søren Gade):

Ordføreren.

Kl. 21:40

Mikkel Bjørn (DF):

Jeg synes, det er rigtig fint at flytte grænser. Udfordringen er bare, hvis de grænser altid bliver flyttet i én retning; det skal jo gerne være sådan, at grænser bliver flyttet i alle mulige retninger. Og så vil jeg sige: Vi har jo fremsat det her forslag om en evaluering af det her. Så hvis man ikke mener, der er et problem, så lad os da få undersøgt det, og så kan man jo udstille Dansk Folkeparti i samtlige medier, i forhold til at det ikke har nogen gang på jord.

Så siger ordføreren, at der kan blive begået fejl alle steder. Jeg har svært ved at se, hvordan eksempelvis støtten til Katrine Dirckinck-Holmfeld – ødelæggelsen af busten – kan være en fejl. Altså, den sag har været omtalt i samtlige medier igennem flere måneder, og så et år efter bevilger det her udvalg støtte til det her projekt. Jeg har svært ved at se, hvordan det skulle kunne være en fejl.

Kl. 21:41

Formanden (Søren Gade):

Nu er der ikke flere korte bemærkninger. Vi siger tak til ordføreren for forslagsstillerne, hr. Mikkel Bjørn, Dansk Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Kulturudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af beslutningsforslag nr. B 91:

Forslag til folketingsbeslutning om nedsættelse af en kommission vedrørende anvendelse af atomkraft i Danmark.

Af Steffen W. Frølund (LA) m.fl.

(Fremsættelse 17.03.2023).

Kl. 21:41

Formanden (Søren Gade):

Jeg giver nu ordet og byder velkommen til ordføreren for forslagsstillerne, hr. Steffen W. Frølund, Liberal Alliance.

Kl. 21:42

Begrundelse

(Ordfører for forslagsstillerne)

Steffen W. Frølund (LA):

Everything, everywhere, all at once, sådan akkompagnerede FN's generalsekretær den nye IPCC-rapport. Klimaet har brug for handling. Energiproduktion er en hjørnesten i det. Samfundet skal elektrificeres. Men vi har besluttet os for ikke at ville have noget som helst at gøre med en af de reneste og mindst dødelige af energiformerne. Not that, nowhere, never ever, sådan lyder det fra DK tilbage til FN's Guterres.

Meget godt blev til i 1980'erne, men forbuddet mod atomkraft i dansk energiplanlægning var helt forkert, og jeg vil påstå, at forbuddet stadig er helt forkert, og ikke mindst at det bygger på myter og følelser og nogle gange endda på tvivlsomme protektionistiske motiver. Vi bør til enhver tid bygge vores energimiks på fakta, rationalitet og uanfægtelige motiver.

Debatten er ofte præget af partsindlæg med stråmand, forudindtagethed og forudsætninger, som indstilles for at nå den konklusion, man havde tænkt sig at nå, inden man overhovedet gik i gang med analysen. Fra skyttegrave kastes analyser og tal op i luften. Det er ikke synderlig videnskabeligt. Det ønsker vi at der gøres op med. Debatten er nedsmeltet. Derfor foreslår Liberal Alliance i dag, at der nedsættes en Niels Bohr-kommission med opdrag til at undersøge, om og hvordan atomkraft kunne integreres i det danske energimiks. Ikke at det skal indføres, ikke at svarene skal være givet på forhånd, men en seriøs gruppe uafhængige eksperter, som helheds- og systemtænkende med nye øjne dykker videnskabeligt og uafhængigt ned i det – videnskabeligt, fri fra særinteresser og historiske dogmer.

Kommissionens konklusion kunne også være, at vi ikke skal have atomkraft på dansk jord. Det ville LA mere end respektere. Fakta på bordet og en videnskabelig tilgang er meget, meget tæt på Liberal Alliances parti-dna. Vi er ikke pick the winners, men vi er helt klart heller ikke pick the losers, som tilstanden har været siden 1985 i Danmark. Fair og fri konkurrence teknologierne imellem, og så må den bedste systemhelhed vinde.

Danskerne støtter massivt op om atomkraft. Skulle det til folkeafstemning i dag om et atomkraftværk, ville det blive et rungende ja ifølge Megafon. Unge som gamle støtter. Venstres vælgere er for. Moderaternes vælgere er for. De Radikales vælger er for. Selv socialdemokratiske vælgere ville være fifty-fifty. IPCC siger det. Det Internationale Energiagentur siger det. Vores nabolande rykker. Befolkningen efterspørger det, men Danmark har et forbud mod det. Hvad er det, de ved, som vi ikke ved?

Kl. 21:44

Formanden (Søren Gade):

Tak for det. Vi siger tak til ordføreren for forslagsstillerne, hr. Steffen W. Frølund, Liberal Alliance. Jeg har bare en lille bemærkning. Vi bruger normalt ikke engelsk tale her på talerstolen, men der var tale om et citat fra en FN-rapport, så vi lader nåde gå for ret.

Forhandlingen er åbnet, og den første, der får ordet, er klima-, energi- og forsyningsministeren.

Kl. 21:45

Forhandling

Klima-, energi- og forsyningsministeren (Lars Aagaard):

Tak for ordet, og tak til Liberal Alliance for forslaget. Der er rigtig meget energi i atomkraftdebatten, og hvis de mange positive og negative ladninger og udladninger i den debat kunne sendes ind i elnettet, havde vi for alvor fundet en vedvarende energikilde, der kunne noget. Jeg lytter til argumenter fra både skeptikere og fortalere. Debatten om atomkraft må ikke basere sig på automatreaktioner. Det er et område i udvikling, og det, der var egenskaberne i går, er ikke nødvendigvis egenskaberne i morgen.

Som ordføreren for forslagsstillerne også pegede på i sin indledende tale med engelske citater, spiller atomkraft en central rolle i europæisk og global elforsyning og i sikre CO2-reduktioner. I regeringen er vi optaget af, at Danmark, Europa og verden overkommer klimakrisen. Eksisterende og ny atomkraftteknologi er afgørende for, at vi som verdenssamfund kan indfri de globale klimamål. Regeringen er også teknologipositiv. Alle midler skal overvejes i den globale klimakamp. Jeg vil her påpege, at det er tilladt at forske i atomkraft i Danmark og at få offentlig støtte til udvikling af nye teknologier. Det er fantastisk, at danske virksomheder som Seaborg Technologies og Copenhagen Atomics er med forrest i feltet, når det handler om at udvikle smartere atomkraft. Det kan komme andre lande til gode.

Atomkraft til elproduktion i Danmark er jo ikke en snuptagsløsning. De seneste konkrete eksempler på opførelse af atomkraftværker i Vesten har været forbundet med omfattende forsinkelser og budgetoverskridelser. Der er et issue omkring import af beriget uran, der kan åbne for nye uafhængigheder af Rusland, som kan udfordre forsyningssikkerheden. Og når vi har at gøre med noget, der er radioaktivt, skal der tages stilling til slutdeponi af affaldet, og jeg tror, at de fleste er opmærksom på, at bare det at finde en endestation for affaldet fra vores hospitalsvæsen og Risøreaktorerne tager lang tid og skaber megen debat.

Danmark har indtil nu satset på det, vi er bedst til, nemlig massiv udbygning af vind- og solenergi. Det har sikret os og skal sammen med tæt samhandel med vores nabolande sikre os CO2-reduktioner hurtigere, billigere og mere bæredygtigt, end a-kraft kan. I 2030 vil vores CO2-udledninger fra el- og fjernvarmesektoren udgøre under 1 pct. af CO2-udledningerne i Danmark. Det viser, at vi har fundet en grøn vej for vores energisektor baseret på vedvarende energi. For regeringen er der derfor på den korte bane ikke nogen tvivl om, at det er sol- og vindenergi supporteret af biogas og andre grønne brændstoffer, der skal realisere vores ambitioner for 2030.

Vi skal følge teknologiernes udvikling nøje. Det gør jeg, mit ministerium og et væld af interessenter, organisationer, analyseinstitutter og forskere hver eneste dag. Det behøver vi ikke kommissioner til. Regeringen mener, at en kommission vil være tung, dyr og unødvendig. Regeringen vil derfor stemme imod beslutningsforslaget, men jeg vil gerne igen takke Liberal Alliance for at tage forslaget op. Der er ingen tvivl om, at atomkraft er blevet endnu mere diskuteret i skyggen af Ruslands invasion af Ukraine, og det er sundt, at vi løbende diskuterer løsninger og teknologisk udvikling. Vi skal have et åbent sind, når det kommer til at håndtere energikrisen og klimakrisen.

Jeg håber, at debatten i dag ikke ender i grøften, men at vi kan diskutere det her emne uden at koge det ned til en forsimplet debat om, om man er for eller imod, og med de ord takker jeg for de indledende bemærkninger.

Kl. 21:49

Formanden (Søren Gade):

Tak for det. Der er foreløbig tre korte bemærkninger. Den første, der får ordet, er hr. Søren Egge Rasmussen fra Enhedslisten. Værsgo.

Kl. 21:49

Søren Egge Rasmussen (EL):

Ministeren konkluderede, at vi ikke behøver nogen kommission, og havde en tilgang om, at man skal have et åbent sind og sådan noget, og reflekterede lidt over debatten. Hvis jeg ser på, hvad der er kommet på det allerseneste, Klimarådets rapport fra i går om forsyningssikkerheden på elområdet, vil jeg sige, at man har haft en  15-16 forskere, som har lavet en publikation om fakta om atomkraft i Danmark, og de har siddet i radioen og sagt i morges, at de vil lave et notat nr. 2. Så hvis der er nogen, der har noget, som vil påvirke notat nr. 2, modtager de gerne det. Så ville der jo komme en ny publikation.

Jeg synes ikke, vi skal til at lave en ny kommission. Vi har jo Klimarådet, som nu er begyndt at skrive noget om, hvad de mener om atomkraft i Danmark. Så jeg vil egentlig godt spørge ministeren, om en løsning på det her ikke kunne være at spørge det uvildige Klimaråd, om ikke de vil samle det, som vi har i forhold til mulighederne for og imod atomkraft i Danmark.

Kl. 21:50

Formanden (Søren Gade):

Ministeren.

Kl. 21:50

Klima-, energi- og forsyningsministeren (Lars Aagaard):

Det har jeg to ting at sige til. Det ene er, at Klimarådets rapport her fra forleden bekræfter det billede, jeg selv har, nemlig at vi i Danmark kan bygge et sikkert, effektivt energisystem baseret på vedvarende energi. Det er det, Danmark er god til, det er den rejse, vi er på, og det er det, vi skal bruge kræfterne på i de kommende år.

Det andet er, at Klimarådet er uafhængigt. Jeg tænker, at de følger med i debatten. Men jeg vil da gerne nævne det for formanden, vel vidende at formanden træffer sine egne beslutninger. Men det er da naturligt, at Klimarådet har friheden til at kaste sig over de emner, som Klimarådet finder vigtigst og relevant. Om det så er det her emne eller ej, vil jeg overlade til Klimarådets selv at vurdere. Der er mange emner, der kan analyseres på vor egen måde i forhold til at skabe et grønt energisystem.

Kl. 21:51

Formanden (Søren Gade):

Hr. Søren Egge Rasmussen.

Kl. 21:51

Søren Egge Rasmussen (EL):

Det er korrekt, men nu er der jo nogle, der efterspørger fakta, og hvis ikke Klimarådet som vores rådgiver kunne komme med fakta, hvem skulle så ellers? Altså, jeg er meget imod det der med en kommission, hvor der er nogen, der skal udvælge, hvem der skal sidde i den kommission.

Så er der det i det, at det jo er elforsyningen, som Klimarådet har forholdt sig til for nylig. Hvis man skal forholde sig til atomkraft, skal man også forholde sig til vores fjernvarmesystem samlet set. Så jeg mener sådan set ikke, at de har forholdt sig til mere end halvdelen af opgaven, hvis det er sådan, at man skulle se på fordele og ulemper ved atomkraft i et samlet dansk energisystem. Så jeg synes faktisk, at det giver lidt mening.

Kl. 21:52

Formanden (Søren Gade):

Ministeren.

Kl. 21:52

Klima-, energi- og forsyningsministeren (Lars Aagaard):

Jeg er ikke dommer over, hvad Klimarådet kaster sig over. Jeg tænker, at de lytter med og vil tage imod idéen, men jeg vil overlade det til dem at prioritere imellem de analyser, de kan lave. Men jeg ville da finde, at det var naturligt, at Klimarådet på et tidspunkt, når de ellers finder det passende, også kaster sig over det her emne – det er da en glimrende idé – lige så vel som jeg i øvrigt håber, at mange andre videnspersoner vil kaste sig over det her emne, sådan at vi også kan få det, som forslagsstillerne er ude efter: en løbende, nuanceret debat om, hvad teknologi kan bringe til os.

Kl. 21:52

Formanden (Søren Gade):

Fru Mona Juul, Det Konservative Folkeparti.

Kl. 21:52

Mona Juul (KF):

Tak, og tak til ministeren. Men kan det nu passe, at sådan en forholdsvis ny og måske endda moderne minister med ansvar for hele Danmarks energiforsyning ikke på et eller andet tidspunkt kunne have bare en lillebitte smule lyst til at undersøge, hvad der kunne ligge af energi, potentiale og muligheder i lige præcis kernekraft?

Kl. 21:53

Formanden (Søren Gade):

Ministeren.

Kl. 21:53

Klima-, energi- og forsyningsministeren (Lars Aagaard):

At blive kaldt ung i en alder af 55 år er alligevel rørende. Tak for det til spørgeren. Jeg kan bekræfte, at jeg er nysgerrig, og jeg forventer, at mit ministerium er nysgerrig . Jeg vil forvente, at Energinet og Energistyrelsen løbende monitorerer den teknologiske udvikling på energiområdet, også i forhold til teknologier, der står til at skulle bringes i anvendelse og kan bringes i anvendelse i Danmark, for vi bliver nødt til at have et åbent sind. Altså, hvis man havde valgt den tilgang ikke at kigge ud i verden og se, hvad der foregår, så er jeg faktisk ikke sikker på, at vi havde fået øje på power-to-x, for den teknologi er jo vokset frem og er drevet i andre markeder end vores. Så vi skal bestemt have et åbent sind og følge med. Det er jo ikke det samme, som at en kommission er svaret.

Kl. 21:54

Formanden (Søren Gade):

Fru Mona Juul.

Kl. 21:54

Mona Juul (KF):

Jeg beklager, at jeg ikke sagde ung – jeg kom til at sige ny og moderne – men fair nok. At ministeren hørte det sådan, er jo helt okay. Det er blevet sent her til aften. Men er der så en lillebitte smule dobbeltmoral i, at vi jo rent faktisk også baserer vores energiforsyning på kernekraft i dag, bare ikke noget, der er på dansk jord?

Kl. 21:54

Formanden (Søren Gade):

Ministeren.

Kl. 21:54

Klima-, energi- og forsyningsministeren (Lars Aagaard):

Nogle gange hører man jo noget, man gerne vil høre, så der afslørede jeg noget af smerten ved at komme op i årene. Nå, men nej, det kan jeg slet ikke se er dobbeltmoralsk. Altså, dansk erhvervsliv og danske virksomheder må for regeringens skyld gerne både udvikle og forske i produkter, som ikke afsættes og bruges i Danmark. Det er topfedt. Det gælder også de to virksomheder, jeg nævnte i min tale. Jeg synes, at det er fantastisk, at private investorer vil skubbe penge ind i al mulig teknologiudvikling. Så det er godt. Jeg kan også samtidig rumme, at vi i Danmark forbruger ting, som ikke produceres i Danmark. Så nej, jeg kan slet ikke se, at det er dobbeltmoralsk; det hedder vist samhandel, og det synes jeg er fornuftigt.

Kl. 21:55

Formanden (Søren Gade):

Hr. Steffen W. Frølund, Liberal Alliance.

Kl. 21:55

Steffen W. Frølund (LA):

Tak til ministeren for en relativt imødekommende tale, selv om vi ikke kunne blive enige om kommissionen. Ministeren kommer lidt ind på det i svaret til fru Mona Juul, men jeg kunne godt tænke mig at høre lidt mere om, hvordan ministeren forestiller sig, at vi sikrer, at vi står på det bedst mulige datagrundlag og har den bedst mulige viden, når vi skal træffe vores dispositioner. Hvis det ikke er en kommission, hvad er så formatet, hvorpå ministerierne sikrer sig, at vi rent faktisk ved det her?

Kl. 21:55

Formanden (Søren Gade):

Ministeren.

Kl. 21:55

Klima-, energi- og forsyningsministeren (Lars Aagaard):

Jamen det er der mange måder at gøre på. Man kan f.eks. følge med i offentliggjorte forskningspublikationer. Det er også sådan, at når der bliver lavet teknologikataloger f.eks., så får man input fra de førende teknologivirksomheder, og man snakker med Det Internationale Energiagentur og sådan noget. Heldigvis er viden noget, der flyder relativt frit, og dermed kan mine embedsmænd også tage det ned. Så det er der en myriader af måder man kan gøre på, og jeg er sådan set ikke bekymret for, at de ikke har adgang til den viden i det omfang, den findes. For en af udfordringerne her er jo bl.a., at det i debatten om de såkaldte flergenerationsatomkraftværker stadig væk er lidt for early days til, at der er, sådan som jeg har fået det oplyst, data, der gør, at vi sådan rigtig kan regne på det endnu.

Kl. 21:56

Formanden (Søren Gade):

Hr. Steffen W. Frølund.

Kl. 21:56

Steffen W. Frølund (LA):

Tak. Altså, det giver jo rigtig god mening i mine øjne, at man følger med i den teknologiske udvikling og holder sig opdateret på ministeriets vegne. Vil det så betyde, at jeg eller vi som parti vil kunne stille nogle spørgsmål til ministeriet om deres syn på teknologiske forhold, f.eks. prisen på en lille modulær reaktor, hvis det skulle etableres i Danmark? Det ville man jo så, hvis man følger med i den internationale forskning, have nogle idéer om på embedsmandsniveau, som vi kunne få frem i lyset.

Kl. 21:57

Formanden (Søren Gade):

Ministeren.

Kl. 21:57

Klima-, energi- og forsyningsministeren (Lars Aagaard):

Jeg gør mig altid umage med at svare på de spørgsmål, der bliver stillet i Folketinget, i det omfang, det er muligt at svare på dem, men jeg kan ikke love, at vi kan fremtrylle viden, der ikke findes. Og så er det også sådan – og det skal alle, der stiller spørgsmål i Folketingssalen også være bevidste om – at nogle spørgsmål kan være så store og kræve så meget research, at det lige går lidt ud over rammerne for det, man kan klare i den type spørgsmål. Men vi kan jo også arbejde med andre ting, hvor vi hjælper med at øge vidensniveauet, og det kan Folketinget jo også tage initiativ til – høringer og andet – og det synes jeg jo, at dem, der lige brænder for det her element, kan kaste sig over.

Kl. 21:58

Formanden (Søren Gade):

Hr. Steffen Larsen, Liberal Alliance.

Kl. 21:58

Steffen Larsen (LA):

Nu er ministeren jo også klimaminister, så det er ikke kun energi, vi kigger på her. Atomkraft har jo den store fordel, at det ikke udleder CO2, og når nu tyskerne har lukket deres sidste atomkraftværk, står vi jo i den situation, at vi faktisk i vores køb af elektricitet, som vi jo gør, når vi ikke selv producerer nok via enten sol eller vind bl.a., fortsat skal købe f.eks. elektricitet, men nu produceret på kulkraftværker og gasanlæg i Tyskland. Det vil også betyde, at det danske forbrug vil udlede mere CO2.

Hvis ikke vi skal kigge på f.eks. atomkraft – og en kommission skal jo ikke nødvendigvis kigge på – om det skal være i Danmark, der skal ligge et anlæg, men så kunne det jo være, at man kunne kigge på andre muligheder. Ministerens afvisning af en kommission er altså sådan at se tingene lidt an, men hvordan skal vi så skal nedbringe vores CO2 løbende, nu når vores nabolande strategisk går den anden vej?

Kl. 21:59

Formanden (Søren Gade):

Ministeren.

Kl. 21:59

Klima-, energi- og forsyningsministeren (Lars Aagaard):

Altså, det er sådan i Europa, at det er landene, der har retten til at bestemme over deres energimiks, og derfor noterer jeg mig, at Tyskland går én vej, andre lande går en anden vej, og det respekterer regeringen landenes ret til. Og det er også fuldstændig korrekt, hvad jeg tror der ligger bag nogle af de sætninger, du siger, at en pludselig, abrupt nedlukning af store mængder atomkraft på den korte bane er vanskeligt at kompensere ved mere vedvarende energi. Men det ændrer jo ikke på den langsigtede trend for den del af verden, vi bor i, nemlig at vi kommer til at være i et energisystem, som er domineret af vind og sol. Det vil være grønt, det vil være drevet af vedvarende energi, og det vil også kunne levere til nogle priser, som er konkurrencedygtige. Regeringen har derfor et åbent sind, i forhold til hvad andre lande gør.

Jeg tænker, at det er lidt vildt at forestille sig, at vi laver en kommission i Danmark med henblik på at fortælle tyskerne, at de skal føre en anden energipolitik. Det synes jeg er et ambitiøst forslag, som spørgeren der har.

Kl. 22:00

Formanden (Søren Gade):

Hr. Steffen Larsen.

Kl. 22:00

Steffen Larsen (LA):

Nu var det ikke nødvendigvis, fordi vi skulle lave noget med tyskerne, men vi har jo svenske naboer, som jo har atomkraftværker – Ringhals f.eks. – som man muligvis kunne købe kapacitet ved, og den vej rundt kunne man jo reelt set have et dansk ejerskab til et atomkraftværk, som man kunne drive og ad den vej også få effekt ud af. Der er andre muligheder også; men jeg tager sådan det lidt positive i, at ministeren siger, at vi kan fortsætte med at stille spørgsmål til ministeriet.

Kl. 22:00

Fjerde næstformand (Karina Adsbøl):

Ministeren.

Kl. 22:00

Klima-, energi- og forsyningsministeren (Lars Aagaard):

Ja, nu er jeg jo liberal ud over at være grøn, og det er ikke sådan, at Danmark køber kapacitet på kraftværker. Det er markedsaktørerne, der køber. Så tanken om, at den danske stat pludselig skulle blive investor ved at eje et elproducerende anlæg i et andet land, er temmelig langt væk fra mit liberale hjerte – ja.

Kl. 22:01

Fjerde næstformand (Karina Adsbøl):

Så er der en kort bemærkning til hr. Kim Edberg Andersen, Nye Borgerlige.

Kl. 22:01

Kim Edberg Andersen (NB):

Det var jo, da ministeren begyndte at sige, at han var liberal og grøn, at jeg bad om ordet. Hvis der er noget, der er grønt, så er det atomkraft. Det er vi enige om er grønt. Så kan ministeren være bekymret for, at der er noget affald eller nogle med badges rundtomkring, der ikke synes, at det er fedt. Og liberal? Hvad er problemstillingen så med at nedsætte en kommission for at undersøge, om vi skal have atomkraftværker i Danmark? For der kunne være en privat investor, der har en god businesscase. Vi ved, det er CO2-frit, og affaldsproblematikken er vel ikke meget større end alle de havvindmøller, vi skal grave ned på et eller andet tidspunkt. Så hvorfor svigte den her liberalisme, når det kommer til atomkraft, hvis det f.eks. er drevet af private investorer?

Kl. 22:02

Fjerde næstformand (Karina Adsbøl):

Ministeren.

Kl. 22:02

Klima-, energi- og forsyningsministeren (Lars Aagaard):

Jamen svaret på spørgsmålet ligger jo bl.a. i, at jeg ikke har mødt den private investor.

Kl. 22:02

Fjerde næstformand (Karina Adsbøl):

Hr. Kim Edberg Andersen.

Kl. 22:02

Kim Edberg Andersen (NB):

Hvis man nu er investor og man kigger på dansk lovgivning, der siger, at man gerne må forske i det og man godt må sælge det, men man ikke må bruge det i Danmark, så kunne det jo godt tænkes, at investoren så sagde: Så køber jeg altså ikke et stykke grund oppe i Jerslev i Nordjylland og laver et atomkraftværk, fordi jeg ikke må det.

Kunne det ikke være, at hvis vi fik en kommission, der sagde det her, så var det markedskræfterne, altså de liberale kræfter, som så førte til det? Og så er det jo kun, fordi man er der, hvor ministeren startede med at sige, at han ønskede ikke, om det var for eller imod atomkraft, for så må jeg gå ud fra, at ministeren så heller ikke er hverken for eller imod, men liberal.

Kl. 22:02

Fjerde næstformand (Karina Adsbøl):

Ministeren.

Kl. 22:02

Klima-, energi- og forsyningsministeren (Lars Aagaard):

Med de analyser, jeg kender til, og Klimarådets rapport her forleden, tyder tallene på, at med de priser, som man bygger atomkraftværker til i dag, de priser, man har bygget til i Vesteuropa, med de forsinkelser, der har været med projekterne, med de enorme budgetoverskridelser, der har været, med den enorme afstand, der er imellem de ting, som historisk er blevet lovet fra den industri, i forhold til hvad de kan levere, så har jeg ikke set nogen sandsynlighed for, at det kan konkurrere i vores del af elmarkedet med det, som vi kan, nemlig udbygge med vind og sol.

Kl. 22:03

Fjerde næstformand (Karina Adsbøl):

Tak. Så er der en kort bemærkning til hr. Morten Messerschmidt, Dansk Folkeparti.

Kl. 22:03

Morten Messerschmidt (DF):

Jeg vil gerne lidt længere ind i ministerens liberale hjerte for at forstå, præcis hvordan det banker. Altså, Ørsted er, forstår jeg, ejet 50,1 pct. af staten og gennemfører jo masser af investeringer i udlandet, altså store havvindmølleparker i England osv. Betyder det, ministeren sagde, at man så ikke vil have, at Ørsted f.eks. investerer i kernekraft i Tyskland eller andre steder?

Kl. 22:04

Fjerde næstformand (Karina Adsbøl):

Ministeren.

Kl. 22:04

Klima-, energi- og forsyningsministeren (Lars Aagaard):

Altså, der er en ejerskabspolitik for Ørsted, der betyder, at det drives kommercielt i armslængde af det politiske. Og ifald Ørsted vil have den strategiske tanke, mener jeg, at de vil forelægge det for ejeren, og så vil man håndtere det. Men det er jo et teoretisk spørgsmål, spørgeren stiller, og jeg vil ikke gå ind i den leg.

Kl. 22:04

Fjerde næstformand (Karina Adsbøl):

Spørgeren for sin anden korte bemærkning.

Kl. 22:04

Morten Messerschmidt (DF):

Jamen det er jo ikke helt irrelevant, i forhold til hvad det er for en strategi, ministeren lægger an til. For ja, så længe vi ikke ved, hvordan forholdene reelt hænger sammen, er det teori, men det er jo derfor, det er en god idé at lave en kommission. Altså, hvis nu den danske stat kunne tjene penge på at investere i kernekraftproduktion og måske ovenikøbet få noget af den kernekraft til Danmark – det gør vi jo trods alt i dag – hvorfor skulle det så være en dårlig idé? Det forstår jeg da ikke. Vil det ikke netop være godt, at vi i Danmark fik klarlagt, hvordan kernekraft kunne spille ind i forhold til det energimiks, vi har, så det ikke bare bliver sådan rent von hørensagen og fugle på taget?

Kl. 22:05

Fjerde næstformand (Karina Adsbøl):

Ministeren.

Kl. 22:05

Klima-, energi- og forsyningsministeren (Lars Aagaard):

Jamen som jeg sagde i min indledende tale, skal man have et åbent sind. Det er godt med debat, det er godt, at forskningen spiller ind, og kommercielle aktører på markedet må også have lov til at spille ind. Det kan man jo sagtens mene, samtidig med at vi så har et dansk energiselskab, der er verdensførende, og som har specialiseret sig i offshorevind, og være glade og stolte over det. Det er i øvrigt et selskab, der qua de investeringer, de laver, investerer i noget, som dansk erhvervsliv kan være og er store underleverandører til, og som driver danske job og dansk beskæftigelse frem. Det synes jeg da er enormt positivt.

Kl. 22:05

Fjerde næstformand (Karina Adsbøl):

Tak til ministeren. Der er ikke flere korte bemærkninger, så vi går videre i ordførerrækken til fru Anne Paulin fra Socialdemokratiet. Værsgo.

Kl. 22:05

(Ordfører)

Anne Paulin (S):

Tak for det. Der er ikke noget, der kan sætte sindene i kog, som en god debat om atomkraft; det skulle da lige være en om Statens Kunstfond. Det er stærke følelser, som der er i både slagordene om nej tak og ja tak til atomkraft – det ved alle, som der bevæger sig ind i den debat – men for at holde snuden i sporet i forhold til B 91 så handler det jo om et forslag om at nedsætte en kommission til at belyse fordele og ulemper ved anvendelse af atomkraft i Danmark, og jeg kan starte med at sige, at Socialdemokratiet ikke støtter B 91.

Vi ser ikke atomkraft som en teknologi, som kan være med til at løse klimaudfordringerne i en dansk kontekst og med de tidsperspektiver, som med vores ambitiøse klimamål er sat op. Atomkraft er en vigtig energikilde i mange andre landes energimiks, og ligesom vi sælger vores energi fra f.eks. vindmøller til vores nabolande, er der også atomkraftenergi i den energi, som Danmark køber fra udlandet; sådan er det jo, når vi udveksler energi. Men som sagt ser vi ikke atomkraft som vigtig for den danske klimapolitik og heller ikke for energiplanlægningen.

I Danmark har vi nogle af verdens bedste vindressourcer, og Klimarådet har jo også netop konkluderet i en analyse, at atomkraft ikke er en nødvendighed for at sikre den danske elforsyning, og det er også, selv om vi snart skal sige farvel til kullet og også på sigt til naturgassen. Som bekendt tager atomkraft også lang tid at etablere, og det vil næppe kunne konkurrere prismæssigt med de havvindmølleparker, som vi ser i en dansk kontekst.

Så det er svært at se den her brændende platform, og hvorfor det er så vigtigt for Danmarks grønne omstilling, at der står et dansk atomkraftværk, som jo nok først ville kunne være færdigt i slutningen af 2030'erne eller starten af 2040'erne: Hvorfor er det så vigtigt for den danske klimaindsats og for de mål, som vi har i den danske klimalov? Det fremstår stadig væk ret utydeligt for os.

Men hvorfor ikke bare nedsætte en kommission alligevel? kan man jo så spørge om. For er det ikke altid godt med mere viden, som forslagsstillerne efterspørger her? Og jo, det kunne man jo måske sige, hvis vi havde uanede ressourcer, men kommissioner er ressourcekrævende; de tager tid, de koster penge.

Siden vi lavede aftalen om klimaloven og 70-procentsmålsætningen, har vi sat gang i uendelig mange konkrete initiativer og analysearbejder, og det kræver virkelig mange ressourcer, det kræver virkelig meget mandskab, og der er rigtig, rigtig meget pres på med de ting, som vi allerede har sat i gang, og som vi ved er vigtige for, at vi kan nå vores klimamål.

Så lad os bruge kræfterne og ressourcerne der, hvor det gør en forskel og er med til at rykke os endnu tættere på at nå de mål, vi har sat i klimaloven. Det er store, vigtige projekter som f.eks. den udbygning af havvind i Nordsøen, Østersøen, som vi ved kan være med til at sikre grøn strøm til millioner af danske og europæiske hjem. Derfor støtter Socialdemokratiet ikke B 91.

Kl. 22:09

Fjerde næstformand (Karina Adsbøl):

Tak til ordføreren. Der er en række korte bemærkninger. Først er det hr. Kim Edberg Andersen, Nye Borgerlige. Værsgo.

Kl. 22:09

Kim Edberg Andersen (NB):

Tak for det. Altså, det er jo overraskende at høre fra Socialdemokratiet, at vi ikke skal nedsætte en kommission. Det er nok, fordi Socialdemokraterne i det her ikke har lyst til at nedsætte en kommission, for der det passer bedst ind, at vi ikke nedsætter den, for vi har bestemt, at det er, når vinden blæser og solen skinner, at vi skal have lov til at stege anden.

Jeg mangler stadig at høre om det forjættede ptx. Jeg er nordjysk, jeg forstår ikke, hvad x er endnu. Kan ordføreren ikke forklare det? Det er jo det, der skal til. Vi mangler jo lagring. For vi skal jo ikke være afhængige af, om der bliver krig tættere på Danmark næste gang, og vi så ikke kan få vores strøm fra Norge, Sverige eller Tyskland. Det er vigtigt, at vi kan lave det selv. Så det her x, lagringskapaciteten, hvad er det? Hvad er x'et?

Kl. 22:09

Fjerde næstformand (Karina Adsbøl):

Ordføreren.

Kl. 22:09

Anne Paulin (S):

Jeg er fuldstændig enig i, at der er nogle udfordringer i vores elforsyningssituation, når vi overgår til et energisystem med rigtig mange fluktuerende energikilder. Det er jeg fuldstændig enig i. Og x'et i ptx står jo netop for, at det kan være forskellige ting – at man omdanner strøm til forskellige ting. Men i forhold til det konkrete spørgsmål om elforsyning, kunne det jo eksempelvis være, at vi i fremtiden, som Klimarådet også skriver i deres rapport, kunne have nogle turbiner, som kunne være drevet på nogle grønne brændstoffer, som var produceret via ptx-processer. Og det er jo heller ikke det eneste. Vi har også brug for at kigge på fleksibelt energiforbrug, og hvad vi f.eks. kan bruge batterier til. Kan vi skabe mere fleksibilitet i vores energisystem, som kan være med til, at vi kan balancere vores elforsyning?

Kl. 22:10

Fjerde næstformand (Karina Adsbøl):

Spørgeren.

Kl. 22:10

Kim Edberg Andersen (NB):

Det lyder rigtig godt fra en talerstol, men jeg ved, at i Kolding, dengang de tændte for elbilerne juleaften og de ikke kunne stege anden, var de fuldstændig ligeglade med at være fleksible med deres strømforbrug. Og da x'et også kun kan produceres, når vi har en strømtilgang, bliver det også en produktion af x, som fluktuerer. Det vil sige, at du skal have meget store lagre til x, fordi du skal kunne lagre det al den tid, det ikke blæser. Så kan vi ikke bare lige en gang til høre: Hvad er problemet med en stabil energikilde som atomkraft, som kører konstant, hele tiden, og som er grøn og ikke udleder CO2?

Kl. 22:11

Fjerde næstformand (Karina Adsbøl):

Ordføreren.

Kl. 22:11

Anne Paulin (S):

Jeg tror ikke heller ikke, at det ville være en hjælp for de her mennesker i Kolding, der fik spoleret andesstegningen, at der står et atomkraftværk klar om 15 eller 20 år på dansk jord. Der tror jeg sådan set, at vi er kommet videre ud af nogle af de løsningsspor, vi allerede har gang i.

Og i forhold til det her med, at man vil skulle lagre noget energi, som man så kan vælge at bruge den dag, hvor vinden ikke blæser eller solen ikke skinner, så er det jo allerede den måde, vores energisystem virker på. Det er bare biomasse og kul og naturgas osv. Det kunne jo være nogle grønne brændsler i fremtiden, som vi så i stedet kunne bruge.

Kl. 22:12

Fjerde næstformand (Karina Adsbøl):

Så er det hr. Søren Egge Rasmussen fra Enhedslisten. Værsgo.

Kl. 22:12

Søren Egge Rasmussen (EL):

Tak for klart at give udtryk for, at Socialdemokratiet ikke er for atomkraft i Danmark. Det er jo lidt grotesk, når vi med de nye rapporter ser, at vi er så tæt på at komme frem til noget, hvor vi kan have et elsystem, hvor vi i så høj grad har sol og vind som det bærende, og så er der måske 83 timer om året, hvor vi skal til at udvikle noget nyt. Det skal vi nok løse. Der ville det være lidt absurd, hvis det var et atomkraftværk, der skulle stå der og være på standby for 83 timer.

Nu nævner ordføreren det med kommissioner, og at det koster noget osv. Og det er jo egentlig lidt grotesk med det her beslutningsforslag, for det er jo et ufinansieret beslutningsforslag. Har ordføreren en idé om, hvad sådan en kommission skulle have for at lave et stykke arbejde? Jeg synes, det er lidt mærkeligt med en kommission, når nu vi har forskere i Danmark, der samler sammen på noget viden og laver et notat og siger, at de gerne vil lave et nyt notat, og vi har Klimarådet, som åbenbart også er dybt involveret. Kan ordføreren ikke se, at i stedet for at afvise en kommission, kunne vi måske finde en anden model?

Kl. 22:13

Fjerde næstformand (Karina Adsbøl):

Ordføreren.

Kl. 22:13

Anne Paulin (S):

Jeg ved ikke, hvad sådan en kommission ville koste, men jeg ved jo, at hver gang vi nedsætter kommissioner, er det også ressourcekrævende for det embedsværk, som skal være med til at servicere og understøtte en kommission. Så min betragtning er også lige så meget, at jo, i den bedste af alle verdener, kunne man altid nedsætte kommissioner til at give os endnu mere viden om det ene og det andet, men vi har jo også nogle begrænsede ressourcer. Der er jo rigtig meget analysearbejde, der allerede er blevet sat i gang på rigtig, rigtig mange områder, og der er rigtig mange store opgaver. Det ved hr. Søren Egge Rasmussen alt om, fordi han også selv sidder med i de forligskredse, som sidder med det her arbejde. Der er rigtig, rigtig meget pres på de instanser, som arbejder med den grønne omstilling i de her år. Så når potentialet for atomkraft ikke er større i en dansk kontekst, har jeg svært ved at se, hvorfor vi umiddelbart skulle bruge ressourcer på en kommission.

Kl. 22:14

Fjerde næstformand (Karina Adsbøl):

Tak. Spørgeren.

Kl. 22:14

Søren Egge Rasmussen (EL):

Jamen der er jeg sådan set enig, men det kunne jo være, at f.eks. Klimarådet hører det her og tænker: Den fikser vi lige, når forskerne ud over hele landet har samlet notat nr. 2. Og så har Klimarådet også noget.

Jeg synes, det her ender lidt med at blive en eldebat, og jeg synes egentlig, den skulle være om det samlede energisystem i Danmark, hvor vi jo har fjernvarmen som en væsentlig stor klump i det, og hvor vi har været rigtig dygtige over tid til at samle noget spildvarme op og bruge og have det samarbejde. Er ordføreren ikke enig i, at det, at vi har vores fjernvarme, og at det sådan set ser ud til at være udbygget meget langt, gør det endnu mere mærkeligt at snakke om atomkraft, når vi ligesom har vores varmeforsyning?

Kl. 22:15

Fjerde næstformand (Karina Adsbøl):

Ordføreren.

Kl. 22:15

Anne Paulin (S):

Jo, jeg er sådan set enig i, at i forbindelse med fjernvarme er der jo rigtig mange energikilder, altså udnyttelse af overskudsvarme fra forskellige virksomheder. Vi har jo gjort det lettere at udnytte den overskudsvarme. Og vi er også nu på vej med mere og mere geotermi, og der er jo også stadig væk en vis mængde affaldsenergi i fremtiden, det kommer vi ikke udenom. Så der er jo kilder til fjernvarmen også i fremtiden og i et grønt fjernvarmesystem.

Kl. 22:15

Fjerde næstformand (Karina Adsbøl):

Tak. Så er det hr. Steffen W. Frølund, Liberal Alliance.

Kl. 22:15

Steffen W. Frølund (LA):

Tak, og tak for talen. Det er ikke synderlig overraskende, at Socialdemokratiet stiller sig, hvor de gør. Men jeg vil alligevel spørge ordføreren om noget. Jeg blev under talen bekræftet i, at der stadig mangler mere objektiv viden om, hvad det er, vi snakker om her. For der bliver antaget, at der snakkes om storskalaatomkraftværker a la Barsebäck eller det, som er etableret i Finland, men som ingen kan udtale. Det er ikke nødvendigvis det, vi taler om. Så hvis beslutningen fra Socialdemokratiet har baggrund i, at man tror, det er noget, der først er klart i 2040, vil jeg sige, at det ikke nødvendigvis er det, vi taler om. Så derfor vil jeg bare spørge ordføreren, om Socialdemokratiet egentlig føler sig helt sikker på, at de ligger inde med den bedst mulige viden.

Kl. 22:16

Fjerde næstformand (Karina Adsbøl):

Ordføreren.

Kl. 22:16

Anne Paulin (S):

Jeg går ud fra, at det, ordføreren refererer til, er, at der jo også er en udvikling med den her fjerdegenerationsatomteknologi, som bl.a. Seaborg forsker i. Der er det jo også bare sådan, at vi endnu ikke har set det blive bredt ud på kommerciel skala. Jeg synes da, det er positivt, at der er nogle, som prøver at udvikle en form for atomenergi, som både er billigere og mere sikker – det synes jeg kun er positivt. Men det er jo stadig væk lidt fugle på taget, når det ikke er noget, som vi har endnu i den skala, som der skal til. Jeg ved godt, at Seaborg er fortalere for den her kommission, men som jeg forstår dem, er det jo heller ikke primært det danske marked, som de sigter på. Det var det i hvert fald ikke, sidste gang jeg talte med dem, men det er også ved at være lidt tid siden, men da var det snarere nogle af de her lande, f.eks. stillehavsøstater osv., hvor det ville være svært at finde vedvarende energiressourcer.

Kl. 22:17

Fjerde næstformand (Karina Adsbøl):

Spørgeren.

Kl. 22:17

Steffen W. Frølund (LA):

Tak. Det behøver ikke nødvendigvis lige at handle om Seaborgs fjerdegenerationsteknologier, det kan også handle om små modulære reaktorer, og der kan jeg bare kaste ind i arenaen, at Polen lige har bestilt 20 med leveringsdato inden 2030. Så der er en mulighed for det. Det kan godt være, at det lidt er fugle på taget, og de er ikke kommercialiseret og etableret endnu, så det kan godt være, at sådan en tidsplan også skrider. Men apropos fugle på taget er Klimarådets rapport baseret på, at vi skal bygge helt vildt store mængder termisk ladet batterikapacitet for at opsætte det her. Det findes ikke nogen steder, så det er også fugle på taget. Så vil ordføreren bekræfte mig i, at vi har den bedst mulige viden?

Kl. 22:18

Fjerde næstformand (Karina Adsbøl):

Ordføreren.

Kl. 22:18

Anne Paulin (S):

Der er jo ikke nogen tvivl om, at når vi skal lave en grøn omstilling, er vi også ude i, at der er nogle ting, som vi ikke har prøvet før. Jeg har stadig væk ikke set det helt gode argument for, hvorfor lige præcis atomkraft skulle være en vigtig løsning i Danmark, hvor vi jo er på vej med så store ambitioner på havvindsområdet. Så jeg har stadig væk svært ved at se, hvorfor der lige præcis er en brændende platform for, at det her er så vigtigt for det danske energisystem.

Kl. 22:18

Fjerde næstformand (Karina Adsbøl):

Tak. Så er det hr. Steffen Larsen, Liberal Alliance.

Kl. 22:18

Steffen Larsen (LA):

Nu kan jeg jo forstå på ordføreren, at man bruger nogle meget konkrete eksempler på, at atomkraft er en dårlig idé, fordi det tager for lang tid med dem. Men er ordføreren klar over, hvor lang tid Barsebäck tog om at blive bygget eller det svenske Ringhalsværket tog om at blive bygget? Jeg kan afsløre, at det tog lige lang tid for begge værker at blive konstrueret af det svenske energiagentur i sin tid, men hvor lang tid tog det? Er De klar over det?

Kl. 22:19

Fjerde næstformand (Karina Adsbøl):

Ordføreren.

Kl. 22:19

Anne Paulin (S):

Jamen så er det quiztid om et værk, som ikke rigtig fungerer længere. Jeg ved i hvert fald, at nogle af de store værker, som man har haft gang i i nyere tid, er blevet meget forsinket. Jeg ved ikke lige præcis, hvor lang tid det tog at bygge Barsebäck, men der er jo også nogle af de atomkraftværker, der blev bygget tidligere, som hører til tidligere generationer, og som også er lukket eller er blevet sat til at lukke, også fordi de måske ikke sådan rent sikkerhedsmæssigt holder ind i en ny tid. Det har jo været nogle af de overvejelser, som har gjort, at tyskerne har valgt at lukke ned for noget af deres a-kraft.

Kl. 22:19

Fjerde næstformand (Karina Adsbøl):

Så er der igen en kort bemærkning til hr. Steffen Larsen. Værsgo.

Kl. 22:20

Steffen Larsen (LA):

Jeg kan jo lige give svaret på quizzen. Det tog 5 år at bygge Barsebäck og Ringhalsværket, og Barsebäck nåede i sin levetid at producere 202 mia. kWh. Det svarer til 154.530.000 t CO2, der blev sparet, og derudover var der også ca. 30.000 mennesker, som undgik at skulle dø af partikelforurening fra kulkraftværker. Det synes jeg alligevel er noget af en gevinst, når vi tænker på, at det trods alt lå op og ned ad København og dermed sparede området der.

Kl. 22:20

Fjerde næstformand (Karina Adsbøl):

Ordføreren.

Kl. 22:20

Anne Paulin (S):

Jeg takker for indføringen i historierne omkring svensk atomenergi, men jeg synes stadig væk, at det er værd at bemærke, at det jo har taget lang tid med nogle af de her projekter, som vi ellers kunne spejle os i, hvis man skulle lave noget lignende i en dansk kontekst, og også at det er noget ret dyr energi, der kommer ud af mange af de her projekter. Når man sammenligner med nogle af de havvindmølleparker, som vi har lavet i Danmark i nyere tid, så er der også noget prismæssigt der, som jeg egentlig ikke forstår hvorfor Liberal Alliance er så optaget af at forfølge.

Kl. 22:21

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Linea Søgaard-Lidell fra Venstre. Værsgo.

Kl. 22:21

(Ordfører)

Linea Søgaard-Lidell (V):

Tak, formand, og tak til Liberal Alliance for at fremsætte forslaget. Det er ikke nogen hemmelighed, at jeg er varm tilhænger af atomkraft som en global klimaløsning, og det er heller ikke nogen hemmelighed, at jeg i mit virke som medlem af Europa-Parlamentet kastede en hel del kræfter ind i at sikre, at atomkraft som teknologi fik et reelt grønt stempel i EU's taksonomi for grønne investeringer i stedet for at blive kategoriseret som en overgangsteknologi.

Atomkraft er nemlig en grøn energikilde, og det er også en blivende energikilde, og hvis vi skal nå vores klimamål i EU og ikke mindst globalt, har vi brug for alle tilgængelige teknologier, som kan producere grøn energi. FN har slået fast, at vi ikke kan undvære atomkraft globalt, hvis vi vil leve op til Parisaftalen, og Europa-Kommissionens selvstændige forskningsenhed har slået fast, at atomkraft ikke har et større miljømæssigt aftryk end andre grønne energikilder, selv når man indregner affaldet. Allerede i dag er atomkraft jo en afgørende del af det europæiske energisystem, som hænger tæt sammen, og efter min overbevisning var det en ualmindelig dum beslutning for klimaet og for vores selvforsyning i Europa, at Tyskland lukkede sine atomkraftværker til fordel for fossil energi.

Vi tror og ser positivt på udvikling af ny teknologi, og hvis vi skal sikre grønne energikilder på europæisk plan og på verdensplan, mener vi ikke, at vi kan tillade os at udelukke bestemte teknologier. I Venstre støtter vi alligevel ikke beslutningsforslaget, for vi mener ikke, at nedsættelsen af en kommission er det rigtige sted at starte den her debat, som jo er forholdsvis ny i Danmark eller ligesom har fået en opblomstring. En kommission er en tung og en dyr affære, og jeg mener heller ikke, at det lige nu er særlig relevant at tale om konventionel atomkraft i Danmark. Jeg mangler stadig at se eksempler på, at opførelse af atomkraftværker i Vesten har været billigere og hurtigere end opførelsen af sol- og vindanlæg.

I Danmark har vi jo med Nordsøen rigtig gode forhold for vindenergi. Det er også den vej, vi er gået. Det er her, vi har kompetencerne inden for vedvarende energi, og vi har allerede anvist vejen til en grøn energisektor, som i 2030 vil stå for under 1 pct. af CO2-udledningen. Vi har også virksomheder, som er ved at udvikle den næste generation af atomkraft, og jeg køber fuldstændig ind på forhåbningen om den forskel, som de virksomheder kan gøre ude i verden med en bedre og billigere teknologi. Det skal vi klart følge udviklingen i. Jeg vil derfor foreslå, at vi i stedet laver en høring om den næste generation af atomkraft i regi af Klima-, Energi- og Forsyningsudvalget, og at vi sammen bliver klogere på, hvad fjerdegenerationsatomkraft kan bidrage med, når det kommer på markedet. Tak for ordet.

Kl. 22:24

Fjerde næstformand (Karina Adsbøl):

Tak til ordføreren. Der er korte bemærkninger til hr. Søren Egge Rasmussen, Enhedslisten. Værsgo.

Kl. 22:24

Søren Egge Rasmussen (EL):

Jeg er glad for, at ordføreren fik med, at ny atomkraft i Vesteuropa er væsentlig dyrere end den havvind, som vi opsætter i Danmark. For jeg kan ikke rigtig forstå, at der er borgerlige politikere, der gerne vil fremme noget atomkraft, hvorfra strømmen er dobbelt så dyr som det, som vi kigger ind i med de havvindmøller, vi sætter op nu. Jeg svært ved at forstå, at man vil belaste erhvervslivet og husstandene i Danmark med den slags.

Nu når ordføreren har lidt indsigt i europæiske forhold, kunne jeg da godt tænke mig at høre om, hvordan ordføreren ser på situationen i Frankrig med deres atomkraftværker, som åbenbart sidste sommer har været med til at påvirke elforsyningssikkerheden i Frankrig i negativ retning. Er det, fordi Frankrig har nogle atomkraftværker, som ikke er blevet vedligeholdt ordentligt, og at man ikke har styr på sin planlægning? For det gør mig jo lidt utryg, hvis det er sådan, at det er situationen. Altså, det bliver ligesom blæst op til af nogle, at atomkraft bare er løsningen. Har vi ikke nogen problemer i Europa med den måde, det kører på i øjeblikket?

Kl. 22:25

Fjerde næstformand (Karina Adsbøl):

Ordføreren.

Kl. 22:25

Linea Søgaard-Lidell (V):

Jeg er sådan set enig i, at der selvfølgelig er nogle udfordringer med driftssikkerheden i atomkraft. Det har vi jo set i Frankrig, som ordføreren også nævner. Jeg tror ikke, at jeg er den rette til at redegøre præcist for det franske energisystem.

Kl. 22:25

Fjerde næstformand (Karina Adsbøl):

Spørgeren.

Kl. 22:25

Søren Egge Rasmussen (EL):

Hvis nu man skulle inddrage ny viden, har jeg det ikke godt med, at der lige pludselig ligger atomkraftværker midt i en krigszone i Ukraine. Jeg ville have det lidt bedre med det, hvis det var 20 vindmøller, der stod der. De kunne nok godt tage skade, men så ville der ikke være en varig skade omkring dem. Hvordan ser ordføreren på, at vi lige pludselig kan have en sikkerhedspolitisk situation, hvor vi kan have atomkraftværker, som lige pludselig ligger i noget, som kan blive meget udsat i en krig?

Kl. 22:26

Fjerde næstformand (Karina Adsbøl):

Ordføreren.

Kl. 22:26

Linea Søgaard-Lidell (V):

Jeg tror, det er ualmindelig vigtigt, at vi tænker sikkerhed ind, uanset hvad for en vej vi vælger at gå med energiforsyningen. Altså, jeg er også meget optaget af, at vi tænker sikkerhed ind omkring den vej, vi har valgt i Danmark, nemlig vind og sol.

Kl. 22:26

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige.

Kl. 22:26

Kim Edberg Andersen (NB):

Tak for det. Jeg ændrer lige spørgsmålet, efter at jeg har hørt det her. For det er derfor, at vi skal have en kommission, altså når Enhedslisten begynder at fortælle, at vi ikke kan få atomkraft i Danmark, hvis vi nu lige pludselig ligger i en krigszone. Hvis det skulle være en begrundelse for det, vil jeg bare sige, at så vil jeg da gerne have, at vi lægger dem på Sjælland, hvis vi skal til at have en krig der, hvor vi lægger vores atomkraftværker. Altså, det er derfor, at det bliver så langt ude, og derfor har vi brug for en kommission. Men når nu ordføreren egentlig er ret godt inde i stoffet og også er fortaler for atomkraft, sådan som jeg har forstået det efter at have fulgt med, så er problemstillingen bare, hvorfor atomkraft ikke også er godt i Danmark. For det handler jo om stabiliteten; atomkraft er stabil energi hele tiden. Det behøver ikke at blæse, og solen behøver ikke at skinne, for det er jo stabiliteten, vi mangler. Jeg mangler stadig svaret på, hvad det her x er. Altså, fuglen på taget er x lige nu, og atomkraft er stabil energi hele tiden. Det er ordføreren vel ikke uenig i?

Kl. 22:27

Fjerde næstformand (Karina Adsbøl):

Ordføreren.

Kl. 22:27

Linea Søgaard-Lidell (V):

Jeg er egentlig ikke enormt bekymret for stabiliteten i det danske energisystem. Og jeg må også sige, at når jeg ser på de udfordringer, Danmark har med at sikre en grøn omstilling af samfundet, så er det ikke vores energisystem, som jeg ser som den helt store udfordring. Vi er på en sti mod en dekarbonisering, som jeg har en stærk forventning om kommer til at fungere for os, hvorimod der jo er andre sektorer, hvor vi mangler at finde de gode løsninger. Vi er en del af et europæisk energisystem, og derfor får vi også noget af den stabilitet, som ordføreren efterspørger. Men jeg synes klart, at vi skal være åbne over for den udvikling, der sker, og det er også derfor, at jeg synes, at vi måske skal starte med en høring i stedet for en kommission.

Kl. 22:28

Fjerde næstformand (Karina Adsbøl):

Spørgeren.

Kl. 22:28

Kim Edberg Andersen (NB):

Jeg synes, at en kommission er en rigtig god idé, for det er ikke ret lang tid siden, at jeg hørte regeringspartier herinde begynde at sige, at vi nok skulle til at blive sanktioneret på vores el, fordi vi ikke rigtig længere kunne regne med, at vi fik den strøm op fra Europa, og at det var meget, meget besværligt. Og der er jeg bare som en god borgerlig dansk politiker rigtig interesseret i, at vi bare går tilbage til det basale og siger: I Danmark kan vi levere den strøm, vi har brug for, hele tiden. Så har jeg det fint med, at vi sælger det til andre. Men jeg ville have det fint med, at vi havde strøm hele tiden, men det har vi ikke, for vi har ikke et stort nok geografisk område at sætte vindmøller op på, i forhold til at det altid blæser et eller andet sted. Og det ville atomkraft give os.

Kl. 22:29

Fjerde næstformand (Karina Adsbøl):

Ordføreren.

Kl. 22:29

Linea Søgaard-Lidell (V):

Den usikkerhed, der har været omkring energiforsyningen, handler jo om vores afhængighed af naturgas udefra. Og jeg er sådan set ikke bekymret over den sti, vi har valgt, med vedvarende energikilder, og det smukke ved vedvarende energi er jo, ud over at det er pålideligt, billigt og sikkert, at det også er vores egen.

Kl. 22:29

Fjerde næstformand (Karina Adsbøl):

Hr. Steffen W. Frølund, Liberal Alliance.

Kl. 22:29

Steffen W. Frølund (LA):

Tak for det. I første omgang vil jeg faktisk lige takke ordføreren for det arbejde, der tidligere er lagt i europæisk regi på vegne af atomkraft. Det synes jeg godt kan tåle en lille applaus.

Derefter vil jeg så spørge, om ordføreren vil medgive, at det jo ikke nødvendigvis er et enten-eller med vind- og solenergi. Der kan jo godt være konstellationer, som atomkraft indgår i. Og derved bliver de her priskalkuler og tidsaspekter i det ikke nødvendigvis super relevante, altså når man skal tænke på, hvad det egentlig er, det erstatter. Har ordføreren nogen tanker om det?

Kl. 22:30

Fjerde næstformand (Karina Adsbøl):

Ordføreren.

Kl. 22:30

Linea Søgaard-Lidell (V):

Jeg synes sådan set, det er fint, at vi har en drøftelse af den næste generation af atomkraft, og den drøftelse synes jeg vi skal tage herfra. Den mener jeg ikke nødvendigvis behøver at være forankret i en kommission, som jo er en tung og dyr størrelse.

Kl. 22:30

Fjerde næstformand (Karina Adsbøl):

Så er det fru Signe Munk, Socialistisk Folkeparti.

Kl. 22:30

Signe Munk (SF):

Tak for ordførerens tale, det var nogle interessante pointer. Det synes jeg bl.a. gælder ordførerens perspektiver på den udfordring, der har været i den europæiske el- og varmeforsyning, med den stærke afhængighed, der er af russisk naturgas. Men virkeligheden er jo også den, at der er en stor afhængighed af russisk uran, og det er jo netop et af de områder, der bliver diskuteret nu som et af de næste områder, der kan overvejes at lægge restriktioner på. Det er ikke sket indtil nu, fordi atomkraftproduktionen i Europa er dybt afhængig af russisk uran.

Så jeg vil egentlig bare, når ordføreren taler så varmt for atomkraft i en europæisk kontekst, høre, om ordføreren har nogen bekymringer i forhold til den afhængighed, der er af Rusland i forhold til import af uran.

Kl. 22:31

Fjerde næstformand (Karina Adsbøl):

Ordføreren.

Kl. 22:31

Linea Søgaard-Lidell (V):

Jeg er ekstremt bekymret for den afhængighed, vi har helt generelt set har i EU, hvad angår kritiske materialer og kritiske komponenter til vores produktion og energiforsyning fra andre lande. Det mener jeg ikke er noget, som begrænser sig til naturgas og atomkraft.

Vi har jo haft som politisk opdrag i EU, og man har været enige om, at det har været vigtigt for vores forsyningssikkerhed, at vi satsede på mange forskellige leverancer af energi. Det har vi bare ikke efterlevet. Der har heldigvis været et wakeupcall i forhold til det, og jeg tror også, at vi skal holde fast i fremover, at vi ikke skal satse på én energikilde, men have et bredere spekter i EU. Og det mener jeg sådan set heller ikke er det, vi taler om i dag.

Kl. 22:32

Fjerde næstformand (Karina Adsbøl):

Tak. Jeg kan ikke se, at der er flere, der ønsker korte bemærkninger. Vi siger tak til ordføreren og går videre i ordførerrækken til fru Karin Liltorp, Moderaterne.

Kl. 22:32

(Ordfører)

Karin Liltorp (M):

Tak for ordet i denne sene aftentime. For et par måneder siden var jeg som så mange andre af jer på besøg hos Seaborg Technologies på Nørrebro, og jeg var så heldig at komme med ind i laboratoriet, og det var jo helt fantastisk for en gammel kemiker som mig – det var med kittel, briller og det hele, og vi fik os nogle meget nørdede snakke om de muligheder, der lå i det her.

De her nye værker – og det er jeg sikker på at nogle af jer godt ved – har jo en helt anden grad af sikkerhed end de tidligere værker. De er meget langt fra de konventionelle værker, vi kender, bl.a. det i Frankring, som hr. Søren Egge Rasmussen nævnte. Det er en helt anden type anlæg, vi snakker om i dag. Og grunden til, at man i dag kan bygge atomkraftværker med en meget højere grad af sikkerhed end tidligere, er, at man har gentænkt de grundlæggende principper. Man ligesom indkapsler det radioaktive materiale i flydende salte.

På nuværende tidspunkt er man i hvert fald på Seaborg Technologies i gang med at undersøge forskellige salte og deres specifikke egenskaber ved høje temperaturer for at finde ud af, nøjagtig hvilke betingelser der er de optimale. Det er ikke, fordi jeg vil trætte jer med en masse kemi, men det er faktisk for at komme frem til, at man med deres teknologi på nuværende tidspunkt slet ikke er kommet frem til at tilsætte det radioaktive materiale. Det vil sige, at man på det her område i virkeligheden stadig væk er på et tidligt stadie, og derfor er det også svært at spå om, hvordan det udvikler sig, og hvad der kommer til at lykkes i det her.

I Moderaterne elsker vi ny teknologi, og vi følger med stor spænding med i udviklingen. Vi ved nemlig, at atomkraft kommer til at være en del af den grønne omstilling i meget af verden, og derfor synes vi også, det er supergodt, at virksomheder som Seaborg Technologies og Copenhagen Atomics er med helt forrest i feltet, når det handler om at udvikle smartere atomkraft. Det kan komme rigtig mange lande til gode.

Vi har dog ofte udviklet teknologiske løsninger i Danmark uden kommissioner. Det gælder geotermi, power-to-x og ccs – ja, vindenergi er også blevet fremmet uden brug af kommissioner. Derfor ser vi det ikke som et nødvendigt tiltag. Man kan sagtens følge teknologiudviklingen og have dialog med aktører uden at nedsætte kommissioner, da kommissioner som bekendt oftest er dyre og tunge. Derfor vil jeg sige, som det allerede er blevet sagt et par gange heroppe fra talerstolen, at en høring absolut vil være velkommen og interessant, så vi kan høre, hvor man er henne, men vi mener i Moderaterne ikke, at der er brug for en kommission for at fremme udviklingen af testanlæg med henblik på nye atomkraftanlæg i Danmark. Men hvis der er noget, der af regulatoriske grunde forhindrer, at danske virksomheder kan skabe et eksportpotentiale på de små modulære anlæg og bidrage til den globale klimaindsats, så lytter vi meget gerne, for så vil vi gerne være med til at rydde disse hindringer af vejen.

Med disse ord støtter vi ikke op om forslaget om en kommission.

Kl. 22:35

Fjerde næstformand (Karina Adsbøl):

Tak til ordføreren. Der er ikke nogen korte bemærkninger – jo, der kom lige en her på falderebet. Hr. Steffen W. Frølund, Liberal Alliance.

Kl. 22:35

Steffen W. Frølund (LA):

Tak for talen. Og tak for imødekommenheden over for teknologinysgerrigheden i det hele taget. Jeg har egentlig en lille, hurtig trepunktsquiz, som jeg vil fyre af her. Det ene spørgsmål er, om Moderaternes ordfører vil fortælle, hvad Moderaternes kandidater har svaret ved en kandidattest om et meget tilsvarende spørgsmål; det andet er, om Moderaternes ordfører ved, at det krigshærgede Ukraine for få uger siden faktisk har bestilt 20 nye atomkraftværker; og det sidste er, om Moderaternes ordfører måske ved, hvilken andel af den importerede uran til EU der egentlig kommer fra Rusland.

Kl. 22:36

Fjerde næstformand (Karina Adsbøl):

Ordføreren.

Kl. 22:36

Karin Liltorp (M):

Altså, det første spørgsmål var sådan relativt let. Jeg tror, de fleste af kandidater fra Moderaterne har svaret positivt på, at de ønsker atomkraft på et tidspunkt, eller at de er positive over for atomteknologien i det hele taget – så det er jeg ikke i tvivl om. Det andet spørgsmål var vel ikke så meget en quiz, for der fik jeg vel allerede svaret, men, nej, jeg vidste ikke, at Ukraine lige havde bestilt 20 anlæg – men stor respekt for det. Og i den forbindelse vil jeg selvfølgelig gerne sige, at vi i Danmark jo har en anden plan for at blive grønne, og det er jo derfor, vi ikke ser det som relevant lige at kaste os i den retning nu. Men nej, jeg vidste ikke, at de lige havde bestilt 20 anlæg. Det sidste quizspørgsmål har jeg glemt.

Kl. 22:37

Fjerde næstformand (Karina Adsbøl):

Ordføreren får chancen igen, for spørgeren har endnu en kort bemærkning. Værsgo.

Kl. 22:37

Steffen W. Frølund (LA):

Tak for det. Så vil jeg lege videre her og bare benytte chancen til at sige, at svaret på andelen af uranimporten fra Rusland faktisk kun er 19 pct.; så det er ikke uoverkommelige mængder, vi skal finde andetsteds, som i øvrigt er sådanne steder som Niger eller Kasakhstan eller Canada. Så mon ikke det kan lade sig gøre? Og det er jo selvfølgelig interessant at vide, at Ukraine har bestilt de her 20 reaktorer, fordi andre ordførere kommenteret, at vi aldrig nogen sinde skal lave reaktorer, fordi der måske kunne komme krig engang. Men altså selv dem, der er udsat for krig, bestiller altså flere, mens de udsat for krig.

Kl. 22:37

Fjerde næstformand (Karina Adsbøl):

Ordføreren.

Kl. 22:37

Karin Liltorp (M):

Jeg er slet ikke i tvivl om, at sikkerheden er supergod på de her nye anlæg, og jeg vil også bare i den henseende nævne, at thorium jo også er et radioaktivt materiale, man har tænkt sig at benytte i fremtiden. Så vi behøver måske ikke at være så fokuseret bare på uran.

Kl. 22:37

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Signe Munk, Socialistisk Folkeparti. Værsgo.

Kl. 22:38

(Ordfører)

Signe Munk (SF):

Tak for det. Atomkraftdebatten er spændende nok sådan teoretisk set, og der kommer jo hele tiden mere viden ind i debatten. For nylig var den overordnede konklusion fra en række energiprofessorer i det her land, at det giver hverken økonomisk eller tidsmæssig mening at indføre atomkraft i det danske energimiks. Jeg kunne egentlig godt være nysgerrig på at vide noget mere. Det kan vi alle sammen om mangt og meget, både i energidebatten og i det hele taget i den politiske debat.

Men det er jo ikke ensbetydende med, at vi skal nedsætte en kommission om alt, som vi synes er spændende at vide noget mere om. For alle i det her rum ved jo, at hverken tid, penge eller ressourcer generelt er uendeligt, og selvfølgelig vil en kommission både trække på arbejdstid og økonomi, også selv om der i det pågældende beslutningsforslag ikke er redegjort for, hvad man forestiller sig om den økonomi, der skulle gives til sådan en kommission.

Der er lavet en faktabaseret opsamling af viden omkring atomkraft i dansk sammenhæng, og der er konklusionen jo ret tydelig, at det ikke er egnet til dansk energiforsyning. Så har der efterfølgende været noget debat, og det er jo sådan set fint nok, bl.a. af Bent Lauritsen ude fra DTU, og der bliver arbejdet på en ny rapport, som også Enhedslistens ordfører henviste til, hvor man jo bl.a. forholder sig både til kapacitetsforholdene og til, om økonomien vil bedres i et atomkraftværk, hvis man producerede fjernvarme. Jeg kan så forstå på artikler i Ingeniøren, at konklusionen sådan set er den samme, nemlig at det giver stadig ikke mening i en dansk sammenhæng.

I dag har Klimarådet så været fremme med en analyse om den danske elforsyningssikkerhed. Man skal jo bare notere sig, at den danske elforsyningssikkerhed i kontekst med både Europa og resten af verden er meget, meget høj; Danmark er et af de steder, hvor vi har indpasset allermest vedvarende energi i form af sol og vind. Men når man kigger fremad, er deres anbefaling heller ikke, at det ville give mening at anvende atomkraft i den danske elforsyning.

Man kan jo sige, at hvis man skulle tænke den tanke at nedsætte en kommission, er det jo heller ikke bare sådan lige at sige, hvordan skulle starte og slutte arbejdet, for hvis man skal kigge på økonomien i et atomkraftværk, bliver man jo nødt til at forholde sig til, hvad der ellers er i det danske elmiks, og hvad der ellers er på vej til at blive besluttet. Og når vi så samtidig er i gang med f.eks. at træffe store beslutninger om 9 GW havvind, der skal stå klar i 2030, og som skal føde ind til både til det danske og det tyske net, hvad skulle vi så egentlig gøre med de beslutninger, og hvordan skulle kommissionen forholde sig til dem? Det ville i mine øjne være ret katastrofalt, hvis vi tabte omgangshøjde på udvikling af vedvarende energi i Danmark.

Nu ved jeg ikke, om hr. Kim Edberg Andersen var her, for det kan godt være, at han kvier sig lidt ved ordet ptx, som jeg plejer at kalde strøm til noget, hvis man skal oversætte det til dansk, og det kan måske for nogle gøre det lidt mere forståeligt og jordnært, men det korte af det lange er, at når man kigger på hele ptx-teknologien, er man på vej til at sætte elektrolyse op i Danmark, som kan producere brint. Der er et udbud, der allerede er i gang nu – hvad skulle vi også gøre med det? Og hvad med vores udlandsforbindelser?

Jeg kan også høre, at der er mange andre ordførere herinde, som faktisk gerne vil være imødekommende over for forslagsstillerens jo egentlig meget, meget fine ambition om at få belyst emnet mere, også i dansk sammenhæng. Og mit forslag, kan jeg jo høre, ligner de andres, nemlig at få lavet en høring. Så kan vi jo diskutere i Klima-, Energi- og Forsyningsudvalget, hvad det er, vi gerne vil have ud af den der høring, for der er jo ikke nogen i det her rum – det oplever jeg i hvert fald ikke – som ikke er interesseret i en faktabaseret diskussion om emnet.

Derfor vil jeg også bare appellere til, at man stopper med at lave de her fortegninger i debatten om, at nogle skulle have særlige følelser over for atomkraft. Jeg oplever det i forhold til venstrefløjens forbehold, og det oplever højrefløjen sikkert også i forhold til deres tilgang til atomkraft. Jeg tror ikke, det er mest givtigt for debatten. Da jeg også hørte forslaget her blive motiveret med, at der var mange følelser ved det, så håber jeg ikke, at det var med sigte på, at det var sådan, debatten skulle foregå herinde. For jeg tror i bund og grund, at vi alle sammen står et sted, hvor vi på et oplyst grundlag forholder os både til det her beslutningsforslag og i det hele taget til diskussionen om atomkraft i Danmark.

Kl. 22:43

Fjerde næstformand (Karina Adsbøl):

Tak til ordføreren. Der er en kort bemærkning til hr. Steffen Larsen, Liberal Alliance.

Kl. 22:43

Steffen Larsen (LA):

Jeg bemærker, at ordføreren taler om sol og vind som værende ting, man kan bruge i stedet for atomkraft. Men idéen med atomkraft er jo den permanente baseload – undskyld det engelske udtryk, men der er ikke andet dansk udtryk for det end grundlast – og det er her, atomkraft vil forskubbe kul, gas og affaldsafbrænding i den danske energimiks og altså ikke skulle forskubbe sol og vind, for sol og vind er jo ganske udmærket. Men sol og vind er jo ikke permanent og konstant. Så er spørgsmålet selvfølgelig om p-t-x, men p-t-x er jo ekstremt dyrt og indtil videre også fugle på taget. Vi kan jo bare kigge til vores naboland Sverige, vi kan kigge til Tyskland, vi kan kigge til alle lande omkring for at se, at atomkraft er i brug i Europa. Så kunne en kommission, der kunne se på den fremtidige brug af atomkraft, jo være spændende. Kunne den ikke det?

Kl. 22:44

Fjerde næstformand (Karina Adsbøl):

Ordføreren.

Kl. 22:44

Signe Munk (SF):

Der var mange spørgsmål undervejs i indlægget der. Først og fremmest vil jeg angribe præmisser med p-t-x og fugle på taget. p-t-x bygger jo på, at man har en elektrolyse, og det er sådan set en gammel teknologi. Så er finten jo bare her, at vi vil lave den elektrolyse på grøn strøm og ikke på naturgas. Det at lave en p-t-x er så at sige, hvad det så er, man vil putte den strøm til. Det kan både være at sætte det til kulstof, men det kan også være noget helt banalt som at sætte det til sten og varme dem op og på den måde lagre energi. Så jeg mener ikke, at det, hvis man bare rejser lidt rundt i Danmark, og hvis man ser på elektrolyseudviklingen og brintproduktionen, er fugle på taget.

Så vil jeg også angribe det andet omkring grundlast. Jeg vil sige, at Klimarådet faktisk forholder sig til det i rapporten i dag. I bund og grund, når man kigger på, hvordan vi placerer havvind nu og egentlig også har decentral placering af både sol og vind på land, oplever vi, at produktionen af vind er forskellig og får karakter af grundlast.

Kl. 22:45

Fjerde næstformand (Karina Adsbøl):

Spørgeren for sin anden korte bemærkning.

Kl. 22:45

Steffen Larsen (LA):

Spørgsmålet bliver jo, om vind kan opnå en karakter af grundlast. Det vil være meget ekstreme mængder vind, der skal til for det, for der er jo stadig det grundlæggende problem med vinden, at den ikke altid er der, og den er der heller ikke altid på forskellige tidspunkter i vores områder. Men hvordan får vi så den grundlast til at fungere ordentligt, hvis ikke vi også har kraftværker, der brænder ting af?

Kl. 22:45

Fjerde næstformand (Karina Adsbøl):

Ordføreren.

Kl. 22:45

Signe Munk (SF):

Der er jo ikke nogen, heller ikke Klimarådet, der siger, at man kan klare sig uden noget termisk kapacitet. Jeg har heller ikke set en analyse fra Energistyrelsen, der siger, at man kan klare sig uden termisk kapacitet, altså den kapacitet, man kan skrue op og ned og tænde og slukke for. Det, Klimarådet siger meget tydeligt, er, at det egner atomkraft sig ikke til, for det skal fungere i en grundlast, hvis man skal have det ind i sit energisystem på en økonomisk ansvarlig måde. Det, der så bare er ret interessant, er, hvor hurtigt du faktisk kan skrue op og ned på elektrolyse, og det vil jeg opfordre ordføreren til at følge med i, for det kommer til at gøre en masse. Ellers skal vi bare have vores udlandsforbindelser ud over den termiske kapacitet.

Kl. 22:46

Fjerde næstformand (Karina Adsbøl):

Så er det hr. Steffen W. Frølund, Liberal Alliance. Værsgo.

Kl. 22:46

Steffen W. Frølund (LA):

Tak. Og tak for ordførertalen. Jeg synes, der danner sig et indtryk af, at en høring måske kunne være en god idé for at bringe hele debatten her et skridt videre frem.

Så vil jeg høre, om ordføreren, som jo har læst Klimarådets rapport, ved, hvad den samlede omkostning vil være ved den offsettingstrategi, som skal til for at have de tre hovedelementer, som Klimarådet anbefaler, for at vi kan sørge for, at vi har den energiforsyningssikkerhed, som vi skal have.

Kl. 22:47

Fjerde næstformand (Karina Adsbøl):

Ordføreren.

Kl. 22:47

Signe Munk (SF):

Hvis jeg forstår spørgerens spørgsmål rigtigt, vil jeg sige, at det, de sætter to streger under, sådan som jeg i hvert fald kan huske det, er, at det vil koste 100 kr. pr. husstand i Danmark om året, hvis man skal ramme og bygge den termiske kapacitet, der skal til.

Kl. 22:47

Fjerde næstformand (Karina Adsbøl):

Ønsker spørgeren en kort bemærkning? Ja. Værsgo.

Kl. 22:47

Steffen W. Frølund (LA):

Jeg troede, at jeg havde trykket på knappen, men det havde jeg åbenbart ikke. Det beklager jeg. Men jeg håber, at jeg lige kan få lov til at komme med en sidste ting.

Ja, lige præcis, for den termiske energi havde man lavet nogle beregninger, som i Klimarådets rapport viste, at det ville beløbe sig til 3 mia. kr. om året i det danske energisystem for 2040. Det er selvfølgelig også en sjat penge. Men det tog ikke højde for det, som vi med newspeak kalder fleksibelt forbrug – altså, hvad er det for en alternativ omkostning, vi skal have, ved ikke at producere på de tidspunkter, hvor vinden ikke blæser? Det er der et stort x ved stadig væk.

Kl. 22:47

Fjerde næstformand (Karina Adsbøl):

Ordføreren.

Kl. 22:47

Signe Munk (SF):

Det der med fleksibelt forbrug er meget interessant, og man kan sige, at det jo er noget, danskerne faktisk har lært her med de stigende energipriser. Og det, man skal være opmærksom på, er, at de nye tarifmodeller bl.a. fordrer, at man bruger uden for kogespidsen, altså der, hvor vi alle sammen skal lave mad, og også at man får nogle elprodukter, som gør det. Men derudover kan man sige, at spotprisen på elmarkedet jo medvirker til, at man bruger det der, hvor der er mest el på markedet, for der er det billigst.

Kl. 22:48

Fjerde næstformand (Karina Adsbøl):

Så er det hr. Lean Milo, Moderaterne

Kl. 22:48

Lean Milo (M):

Tak for ordet. Min tidligere svigermor var SF'er, og jeg havde mange gode debatter med hende omkring netop klimaet. Jeg fik en oplevelse af, at miljøforkæmpere til tider godt kan være lidt farveblinde, og jeg kunne godt tænke mig lige først at få bekræftet, om SF mener, at atomkraft er en grøn energikilde.

Kl. 22:48

Fjerde næstformand (Karina Adsbøl):

Ordføreren.

Kl. 22:48

Signe Munk (SF):

Jeg kom til at tænke: Gad vide, om spørgeren bare ikke har den svigermor mere, eller om hun ikke er SF'er mere. Men det var ikke det, der blev spurgt til. Nej, vi betegner ikke atomkraft som en grøn energikilde. Jeg anerkender, at den er CO2-neutral, men der er jo stadig væk et affaldsproblem med atomkraft.

Kl. 22:49

Fjerde næstformand (Karina Adsbøl):

Spørgeren.

Kl. 22:49

Lean Milo (M):

Ja, det var også den oplevelse, jeg ofte fik over julemiddage, og hvad vi ellers oplevede sammen. Når farven grøn betragtes gennem røde briller, sker der noget mærkeligt. Den utrolig indbydende grønne farve, bliver lige pludselig lidt sort, grå, kedelig. Og jeg kunne godt tænke mig at spørge ordføreren om den natur, vi skal give videre til vores børn. Nu snakker vi havvindmøller, men vi har jo også solcelleparker – skal den grønne natur være sort, hvis det står til SF, og være fyldt med solcelleparker?

Kl. 22:49

Fjerde næstformand (Karina Adsbøl):

Ordføreren.

Kl. 22:49

Signe Munk (SF):

Jeg tænker, at det har været nogle spændende juleaftener. Jeg vil dog opfordre til, at man, når man tager nogle af de her debatter, ikke går derfra med en fordom.

Men spørgsmålet går på, hvor meget af det danske areal vi skal bruge på at opsætte solceller. Og hvis man kigger på, hvad der er behov for for at nå de mål, vi selv har sat – Liberal Alliance er også med i aftalen – skal man bruge 2 pct. af det danske areal. Det er jo forsvindende lidt i forhold til så meget andet. Jeg synes ikke, det skal placeres på steder med værdifuld natur, men jeg synes godt, man kan placere det på noget landbrugsjord bl.a.

Kl. 22:50

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til fru Lise Bech fra Danmarksdemokraterne. Værsgo.

Kl. 22:50

(Ordfører)

Lise Bech (DD):

Tak, formand. Det er ved at være sidst på dagen at have den her debat. Liberal Alliance har jo foreslået, at regeringen skal pålægges at nedsætte sådan en Niels Bohr-kommission inden udgangen af 2023.

Atomkraft er nok ikke det, der står øverst på Danmarksdemokraternes ønskeliste. Vi mener faktisk slet ikke, at Danmark skal have atomkraft. Vi mener ikke, det er vejen frem i Danmark. Det er dyrt at etablere, og det er dyrt at drive, og vi mener, vi i forvejen har nogle virkelig gode energikilder med vindmøller og solceller. Det, vi mener der skal gøres, er, at der skal fokuseres på at få fjernet noget af alt det unødvendige bureaukrati, der er forbundet med de energikilder, vi har i forvejen. Men vi er enige i, at beslutningerne skal træffes ud fra fakta og ikke bare ud fra fordomme. Så derfor har vi kigget ned i det.

I Danmarksdemokraterne læner vi os derfor op ad det notat om atomkraft, der kom fra de 16 energiforskere fra Aalborg Universitet, DTU, Syddansk Universitet, Aarhus Universitet og Københavns Universitet, og det var i november 2022. Så det er jo ikke så længe siden, og notatet, der hed »Fakta om atomkraft i Danmark«, konkluderede, at den grønne omstilling vil blive både markant langsommere og dyrere, hvis vi erstatter den igangværende VE-udbygning med atomkraft herhjemme. Notatet viser desuden, at atomkraft er væsentlig dyrere end vind- og solenergi.

Vind- og solenergi i Danmark kræver ikke tilskud, og det kræver heller ikke en prisgaranti fra staten. Ved det seneste udbud af Thor havvindmøllepark på 1.000 MW fik staten 2,8 mia. kr. ind på grund af, at der var så stor konkurrence, og til sammenligning har jeg læst, at opførelsen af et atomkraftværk i England kræver en garanti på omkring 80 øre pr. kilowatt-time i 35 år. Desuden vil det tage over 20 år. Det er der så – kan jeg høre – nogle der i dag ligesom siger ikke er helt rigtigt. Men det er ud fra det beslutningsforslag, vi har set. Og det vil så sige, at det tager over 20 år at opføre et atomkraftværk, og at det til sammenligning tager mindre end den halve tid at opføre et solanlæg eller en vindmøllepark.

Men jeg kan også godt høre, hvad der tegner sig i dag, altså at der ikke tegner sig et flertal for det her. Men som jeg sagde i min tale, skal vi stå på fakta, og en høring med både det ene det andet synes jeg kunne være helt fint. Men som forslaget ligger her, kan vi ikke støtte det.

Kl. 22:53

Fjerde næstformand (Karina Adsbøl):

Tak til ordføreren. Der er en kort bemærkning til hr. Steffen W. Frølund fra Liberal Alliance.

Kl. 22:53

Steffen W. Frølund (LA):

Tak for talen, og tak for imødekommenheden over for det, der ligesom dukker op her – en mulighed for en høring. Det kan vi da godt se om vi ikke skulle gå videre med, som minimum i hvert fald. Men jeg vil alligevel tillade mig at spørge, om ordføreren kender til kritikken af de nævnte 16 energiforskeres partsindlæg i atomkraftdebatten?

Kl. 22:54

Fjerde næstformand (Karina Adsbøl):

Ordføreren.

Kl. 22:54

Lise Bech (DD):

Ja, det gør jeg. Men der har de 16 forskere – de her kernefysikere – jo også tilbudt at komme med noget data og nogle fakta, og så laver man en opdateret publikation. 

Kl. 22:54

Fjerde næstformand (Karina Adsbøl):

Spørgeren.

Kl. 22:54

Steffen W. Frølund (LA):

Tak. Ja, og det er jo ganske venligt af dem, at de prøver at skaffe sig definitionsretten til, hvad der er rigtigt og forkert og op og ned i debatten. Det har jeg nogle bekymringer for. Deler Danmarksdemokraternes ordfører bekymringen over at lade 16 tilfældige forskere i Danmark, der har sat sig sammen og lavet et papir, have definitionsretten over den danske energipolitik?

Kl. 22:54

Fjerde næstformand (Karina Adsbøl):

Ordføreren.

Kl. 22:54

Lise Bech (DD):

Jeg synes, det er lidt frækt at sige, at det er 16 tilfældige. Det er jo altså professorer og lektorer osv. i energiplanlægning. Det er altså forskere; det er ikke bare nogle tilfældige, der ligesom har fundet på det. Og de inviterer jo lige præcis de her kernefysikere ind for at være med i det her, så man har en balance i det.

Kl. 22:55

Fjerde næstformand (Karina Adsbøl):

Så er det hr. Steffen Larsen, Liberal Alliance.

Kl. 22:55

Steffen Larsen (LA):

Nu kan jeg jo bemærke, at ordføreren nævner prisen på atomkraft som værende en hindring. Jeg kan i dagens anledning nævne, at der ifølge www.finans.dk i dag er 738 pct. dyrere elektricitet i Jylland end her på Sjælland. Det er der jo, fordi der ikke er så meget vind i Nordsøen, men til gengæld er der billig svensk atomkraft, og det gør, at sjællænderne har billig energi, mens jyderne skal finde ud af, hvordan de skal varme op med utrolig dyr energi.

Er det ikke et problem, at vi har et energinet, hvor vi har en svensk side, kan man næsten sige, på energifronten, som får billig energi, og en jysk eller tysk side, om man vil, hvor man ikke kan importere billig atomkraft?

Kl. 22:56

Fjerde næstformand (Karina Adsbøl):

Ordføreren.

Kl. 22:56

Lise Bech (DD):

Jeg synes da, det er fint, at sjællænderne har billig energi, fordi det kommer fra Sverige. Der er ingen problemer med det. Jeg glæder mig da til, at vi får noget mere havvind i Jylland, i Nordjylland – jeg bor i Nordjylland. Så jeg vil også gerne have billig energi, selvfølgelig vil jeg det.

Men altså, inden vi kommer så langt, at man er klar til det i Danmark – og det har vi også hørt flere ordførere sige i aften – så har teknologien for vedvarende energi jo overhalet det. Jeg mener ikke, det er ressourcerne værd. Men jeg er villig til at være med på en høring for at få tingene belyst.

Kl. 22:56

Fjerde næstformand (Karina Adsbøl):

Spørgeren.

Kl. 22:56

Steffen Larsen (LA):

Nu er det jo ikke kun vedvarende energi, der udvikler sig. Det er jo også de teknologier, der er i atomkraft, der udvikler sig, kan vi afsløre. Men det er nu sådan, at selv hvis vi havde mere vindkapacitet i Nordjylland f.eks., ville prisen i dag jo stadig være højere. Den ville endda være endnu højere, for nu ville der være endnu mere kapacitet, som der så stadig skulle betales for, men som nu bare ville stå og ikke producere noget. Det er jo der, problemet ligger.

Kl. 22:57

Fjerde næstformand (Karina Adsbøl):

Ordføreren.

Kl. 22:57

Lise Bech (DD):

Vi kan jo blive ved med at diskutere den her balance. Jeg har bare den holdning på nuværende tidspunkt – og det kan være, det ændrer sig med en høring – at vindenergi og solcelleanlæg og sådan noget overhaler produktionen, og bygningstiden på dem er det halve af, hvad det er for et atomkraftværk.

Kl. 22:57

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Mona Juul, Det Konservative Folkeparti

Kl. 22:58

(Ordfører)

Mona Juul (KF):

Tak for ordet, og tak til forslagsstillerne. Der skal ikke lyde ros for et velbeskrevet eller finansieret forslag, men ros for selve forslaget, selve idéen i det, for at tage kernekraft op på en seriøs måde – på en måde, hvor vi ikke skal stemme for eller imod kernekraft, men tage et seriøst input. Tak også til de mange, der har skrevet mails til mig her på det seneste – mere eller mindre enslydende mails om kernekrafts fortræffeligheder. Tusind tak for det. Et godt tip til dem, der skulle have fundet på at lytte med her i dag, er: Lad være med det, og undlad venligst belæringer, for det hjælper ikke, og det har den modsatte effekt, i hvert fald på sådan en som mig.

Det Konservative Folkeparti er for teknologineutralitet. Vi mener, viden er vejen, og vi kan ikke finde nogen argumenter for, hvorfor vi dog ikke skulle være for en kommission, der løfter sig op over forskellige skolers særinteresser, og som skal liste reelle muligheder eller det modsatte ved at tænke kernekraft ind i den danske energiforsyning. Vi får jo allerede energi fra kernekraft, så det ville ærlig talt efter min mening – nu spurgte jeg ministeren om det, men efter min mening – være dobbeltmoralsk at undlade at vurdere det på ny. Hvorfor dog ikke komme i gang med det?

Som det er nu, ser vi egentlig ikke for os, at vi i Danmark skal spille en væsentlig rolle inden for kernekraft i forhold til at placere anlæg i Danmark. Klimarådet har også lige bekræftet det i deres rapport. Ordføreren fra Enhedslisten har nævnt det flere gange. Man konkluderer ligesom, at det er unødigt, at det er dyrt, og man konkluderer også, at det er langsomt i forhold til den plan, vi er i gang med. Og vi har jo også i Danmark for årtier siden satset anderledes og valgt en anden vej. Det betyder ikke, at vi er imod, at andre lande udvikler anlæg, og vi bakker selvfølgelig de dygtige danske virksomheder op, der er innovative og kan løbe foran.

Men måske er tiden også kommet til at tænke energi lidt på tværs af landegrænser, tænke lidt større. Vi kan jo det her med vind i Danmark, i hvert fald når vi får lov til det. Norge kan noget med vand, og Sverige har jo kunnet noget med kernekraft, længe før vi overhovedet overvejede det her i Danmark. Måske skulle vi prøve at tænke energiforsyning på tværs og sammen og ikke så snævert nationalt. Måske er det den slags overvejelser, der er endnu mere relevante for en fremtidig forsyningssikkerhed. Uanset hvad, vil vi rigtig gerne vil stemme for forslaget og håber, inden vi skal det, at forslagsstillerne så også har fremlagt en eller anden form for finansiering, for det synes vi er god stil. Tak.

Kl. 23:00

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Søren Egge Rasmussen, Enhedslisten. Værsgo.

Kl. 23:00

(Ordfører)

Søren Egge Rasmussen (EL):

Der bliver ligesom efterspurgt noget fakta, og der er vi jo så så heldige, at vi har »Fakta om atomkraft i Danmark«. Her har vi fået første notat, hvor forskere fra hele landet har samlet viden, og som jeg kunne høre i P1 i morges, bliver der lavet en version to om et par uger. Der var sådan set en åben invitation til, at hvis man har noget viden, som man ikke synes er blevet læst nok eller inddraget nok, kan man sådan set sende det til forskerne, så vil kigge på det, og så har de så andet notat. Har vi så brug for en kommission? Det synes jeg er lidt svært. Jeg synes sådan set, det ville være bedre at lytte til Klimarådet. Der er det jo interessant, at Klimarådet lige er kommet med deres rapport omkring forsyningssikkerhed på elsiden, der påpeger, at vi har måske 83 timer om året, hvor vi skal have fundet en eller anden løsning. Jeg kan overhovedet ikke se, at man skulle bygge et atomkraftværk for at sikre en eller anden elforsyning i 83 timer om året. Der er noget spidsbelastning, som vi skal have fundet en løsning på. Det skal vi nok klare.

Jeg kan se, at Klimarådet for første gang sådan over flere sider forholder sig til atomkraft og kommer frem til, at det ikke er nødvendigt med hensyn til vores elforsyning, fordi vi er så langt med sol og vind. De påpeger også, at det jo er til den halve pris holdt op imod et nyt atomkraftværk. Jeg synes, at de konklusioner, der kommer frem i forskernes notat, er meget klare, og man må sige, at elektricitet fra vind og sol har en faldende tendens i pris, og at så har vi atomkraften, som har en stigende pris, og så kan jeg ærlig talt ikke se, hvorfor man skulle satse på atomkraft i Danmark, også når der er en udsigt til, at det nok ville tage 15 år at bygge sådan et værk og med kæmpe anlægsomkostninger. Der er ikke nogen ekspertise i Danmark til at bygge den slags anlæg. Så vi står altså i en situation, hvor vi er meget langt med at komme i mål med den vedvarende energi, og hvor det er lidt mystisk at skulle debattere et forslag, der ligesom skal samle viden om at få atomkraft ind i den danske energiforsyning.

Men jeg vil egentlig godt være lidt positiv over for det her forslag. Det er derfor, jeg synes, at en løsning kunne være, at det var Klimarådet, som af fri vilje skrev videre på de der tre sider, de har i deres rapport, og tog det, der var i det næste notat fra forskerne, ind, kiggede kritisk på det og kom frem med en eller anden konklusion. Det tror jeg sådan set ville være gavnligt for den debat, der er i Danmark.

I Enhedslisten er vores holdning klart, at vi er imod atomkraft i Danmark, og vi er også imod, at atomkraft bliver øget i verden. Vi kan kigge ind i, at det er for dyrt med atomkraft, og at det er alt for langsomt i forhold til klimakampen, og så har vi altså et affaldsproblem. Vi har ikke engang i Danmark kunnet finde ud af at finde en placering til et lettere radioaktivt affald fra Risø. Altså, hvordan vil det blive modtaget derude? Jeg er godt klar over, at Liberal Alliance havde en tidligere formand, som syntes, at et atomkraftværk skulle ligge i hans baghave, da han boede i Horsens. Jeg ved ikke, om han mente det helt alvorligt, og jeg ved heller ikke, om han stadig væk mener det.

Vi ville sådan set være positive, hvis man kunne finde en løsning, hvor Klimarådet samlede viden. Vi synes ikke, at sådan en kommission skal hedde en Niels Bohr-kommission. Jeg synes ikke, at man skal bruge folks navne uden at kunne spørge dem. Og så er det jo lidt spøjst, at det er et ufinansieret forslag. Vi har jo haft nogle kommissioner for nylig, bl.a. Minkkommissionen, som ikke var helt billig, og nu kommer Liberal Alliance så og foreslår en kommission. Jeg ved ikke, om man sådan er vant til, at det er Saxo Bank, der betaler for undersøgelser. Det er vel ikke helt gratis at lave en kommission, hvis det er et eller andet, der skal være noget større. Jeg ved ikke, om forslagsstillerne har en vurdering af, hvor mange millioner det vil koste, og hvor hurtigt man ville kunne lave det. Altså, det kunne det da være rart at vide i det mindste. Det er tit sådan, at beslutningsforslag her i Folketinget bliver skudt fuldstændig ned, når der ikke er angivet finansiering. Det er i hvert fald den praksis, vi har i Enhedslisten, at vi altid tænker i finansiering, hvis det er sådan, at vi vil fremsætte et beslutningsforslag.

Så synes jeg, jeg var interessant at høre ordføreren for forslagsstillerne af det her forslag i P1 i morges. Det var, som om ordføreren for forslagsstillerne sådan set kendte lige så mange forskere, som var for atomkraft, som de her 16 på Aalborgrapporten, som så var kommet frem til nogle konklusioner om, at man ikke anbefalede atomkraft. Så blev der nævnt 4 forskere fra DTU, og så man nok sige, hvis man skal være faktanær, at i min talrække er 16 fire gange så stort som 4. Men det skal jo ikke afgøre det her. Jeg er sådan set med på, at vi samler noget viden, og at så kan vi vurdere tingene omkring atomkraft i Danmark.

Kl. 23:06

Fjerde næstformand (Karina Adsbøl):

Tak til ordføreren. Der er en kort bemærkning til hr. Steffen W. Frølund, Liberal Alliance.

Kl. 23:06

Steffen W. Frølund (LA):

Tak. Det er jo første gang, jeg prøver at få råd fra Enhedslisten omkring økonomisk frås med skatteborgernes penge, men det tager vi også med. IPCC-rapporten siger, at vi ikke kommer udenom at have atomkraft i hvert fald internationalt. Jeg hører ordføreren sige, at Enhedslisten er imod atomkraft internationalt. Det synes jeg at jeg gerne vil bore lidt i om ordføreren står ved. Og så vil jeg bare nævne, at da Galileo kom med nogle nye opdagelser om, hvordan man skulle forstå vores himmellegemer, var han ret meget ene mand mod et meget stort – mere end 16 mand stort – etablissement. Så spørgsmålet er, om antallet af mennesker, der mener det ene eller det andet, i virkeligheden er så afgørende for den videnskabelige metode.

Kl. 23:06

Fjerde næstformand (Karina Adsbøl):

Ordføreren.

Kl. 23:06

Søren Egge Rasmussen (EL):

Nej, det er det sådan set ikke. Men når en ordfører siger, at der er lige så mange, der er for atomkraft som imod, og så kommer med tallet fire, og man har en rapport i hånden, hvor der er 16 forskere, der har kloget sig på noget alvorligt, så må jeg bare sige, at så hang det, jeg hørte i radioen, ikke helt sammen. Men jeg er helt med på, at én kan være meget klog. Jeg har tit oplevet, at jeg selv er i fuldstændig mindretal, så det kan vi sådan set godt bekræfte. (Munterhed).

Vi er fra Enhedslistens side fuldt med på at give gode råd til andre partier. Og der må man bare sige, at et godt råd er, at hvis man fremsætter beslutningsforslag, har man en finansiering med, så man ligesom kender konsekvenserne. Sæt nu, det blev vedtaget, og man så skulle til at være med i en finanslov, bare fordi man har fremsat et beslutningsforslag. Så pas på med det.

Omkring IPCC og atomkraft anerkender vi, at der nu eksisterer atomkraft. Vi ser gerne, at det bliver udfaset. Altså, det er solenergien, der er fremtiden.

Kl. 23:07

Fjerde næstformand (Karina Adsbøl):

Spørgeren.

Kl. 23:07

Steffen W. Frølund (LA):

Jamen det var da ærlig snak. Enhedslisten, som kalder sig selv et grønt parti, og som har et ungdomsparti, der hedder noget med grøn, viser sig nu faktisk ikke at gå ind for de ting, som den internationale guldstandard for klimaforandringerne IPCC rent faktisk siger. Så det ville jeg bare nævne højt.

Kl. 23:08

Fjerde næstformand (Karina Adsbøl):

Ordføreren.

Kl. 23:08

Søren Egge Rasmussen (EL):

IPCC er ikke medlem af Enhedslisten, så det er sådan set helt okay. Jeg lægger meget vægt på, at IPCC har præciseret, at vi er bagud i klimakampen. Det er altså den vedvarende energi, som jeg synes vi skal satse massivt på. Og jeg har et stort håb med hensyn til, at den solenergi, der kommer ned på jordkloden, sådan set rækker til langt mere end det, vi har brug for i vores energisystemer. Så vi er egentlig godt stillet. Tænk nu, hvis vi var totalt afhængige af kul, og vi kunne se, at det løb ud om nogle få år, og så skulle vi til at fryse for alvor. Der står vi i en anden situation. Så jeg er optimist med hensyn til at have vedvarende energi i vores energisystemer.

Kl. 23:08

Fjerde næstformand (Karina Adsbøl):

Så er det hr. Steffen Larsen, Liberal Alliance.

Kl. 23:08

Steffen Larsen (LA):

Jeg forstår på ordføreren, hr. Søren Egge Rasmussen, at han mener, det er et problem i forhold til at kunne få atomkraft her i landet, at vi ikke har vores egen kapacitet eller vores egen evne til at bygge vores egne anlæg for nuværende. Men årsagen til, at vi ikke har det, er jo, at man bl.a. her i salen har indført forbud mod, at man skulle have en sådan kapacitet her i landet. Er det ikke en mærkelig argumentation at sige, at fordi man her i salen har forbudt noget, har vi det ikke, og derfor skal vi aldrig have det? Er det ikke lidt mærkeligt?

Kl. 23:09

Fjerde næstformand (Karina Adsbøl):

Ordføreren.

Kl. 23:09

Søren Egge Rasmussen (EL):

Nej, jeg synes ikke, det er mærkeligt. Men når den svenske regering siger, at de sådan set vil til at planlægge noget mere atomkraft, må man jo sige, at der er firmaer i Sverige, som kender noget til det. Hvis man skulle starte med fra bunden af at lave et eller andet atomkraftværk – jeg ved ikke lige, hvor det skulle ligge; om det var i Horsens, eller det var på Amager Fælled eller et eller andet sted i Nordsjælland – skulle man nok placere det et sted, hvor der er megen fjernvarmemulighed lige i nærheden. Det er så en planlægning, vi ikke har en tradition for i Danmark, og vi er ved at udfase de sidste kulkraftværker, og så er det passé, og så har vi geotermi og store varmepumper og lidt biomasse, som bør være en del af løsningen. Altså, jeg kan slet ikke forstå, at man er så meget fortaler for atomkraft i Danmark, når vi er kommet så langt med den vedvarende energi i Danmark, at vi sådan set har et helt andet energisystem, og det er godt, at det er funderet på en beslutning fra 1995.

Kl. 23:10

Fjerde næstformand (Karina Adsbøl):

Spørgeren.

Kl. 23:10

Steffen Larsen (LA):

Vattenfall, et svensk firma, driver atomkraftværker rundtomkring i verden, har også drevet tyske atomkraftværker og skal formodentlig stå for oprettelsen af nogle af de svenske værker, som skal til at bygges, alt efter om de vinder udbuddene. De kunne jo sagtens vinde et udbud i Danmark, hvis vi udbød en sådan aftale. Men det handler jo sådan mere om det konkrete. Nu er det her en kommission, hvor vi beder om at få belyst de her ting. Er det ikke en god idé, at vi i hvert fald får det belyst?

Kl. 23:10

Fjerde næstformand (Karina Adsbøl):

Ordføreren.

Kl. 23:10

Søren Egge Rasmussen (EL):

Det har jeg sådan set også sagt. Jeg har jo udfrittet klima-, energi- og forsyningsministeren om, om ikke han kunne se nogen idé i, at det var Klimarådet, der skulle rådgive Folketinget også i den her sammenhæng. Jeg ved ikke, om Klimarådet sidder og lytter med nu, men jeg håber da, at de så ser i morgen, hvad der er blevet sagt i salen, og at der er en vis efterspørgsel på at samle noget viden. Så det er jeg sådan set for. Men jeg er altså ikke for at oprette en ufinansieret kommission til at undersøge noget. Jeg synes, vi skal lytte til Klimarådet i stedet for.

Kl. 23:11

Fjerde næstformand (Karina Adsbøl):

Tak så er det hr. Lean Milo, Moderaterne. Værsgo.

Kl. 23:11

Lean Milo (M):

Ordføreren fortæller, at Enhedslisten ønsker at udfase kernekraft, og det må forstås er på verdensplan. Det sker lige nu i stor stil i Tyskland, og det erstatter man så med kul. Jeg spørger så her ordføreren, om det er en ideologisk kamp, eller om det er en beslutning, som ordføreren anser som truffet ud fra sund fornuft.

Kl. 23:11

Fjerde næstformand (Karina Adsbøl):

Ordføreren.

Kl. 23:11

Søren Egge Rasmussen (EL):

Jeg synes, at de enkelte lande selv skal beslutte deres udfasning af energikilder. Altså, jeg ønsker heller ikke, at tyskerne skal blande sig i, at vi udfaser noget kulkraft i Danmark, men vi har jo et internationalt samarbejde om at komme frem til at leve op til Parisaftalen og komme i mål med det. Så det er selvfølgelig styrende for det.

Men jeg noterer mig bare, at der er nogle lande i Europa, der tager nogle vidtgående beslutninger. Og det er ikke, fordi jeg synes, det er en god idé, at man i Tyskland kommer frem til en situation, hvor man brænder mere brunkul af, og det er jo da også derfor, at et energisamarbejde på tværs af grænser kan være fornuftigt. Vi sidder nu lige og forhandler lidt omkring et nyt kabel fra en havvindmøllepark ved Bornholm til Tyskland, som er en del af en energiløsning, og vi drøfter power-to-x, hvor brinteksport til Tyskland jo også er en del af løsningen. Så der er et internationalt samarbejde, hvor vi kommer til at være energieksportører i Danmark, og som kan gøre en omstilling af andre lande nemmere.

Kl. 23:12

Fjerde næstformand (Karina Adsbøl):

Spørgeren.

Kl. 23:12

Lean Milo (M):

Jeg lytter mig så til, at det i hvert fald ikke er sund fornuft, at det er båret af en pendant til Enhedslisten i Tyskland, at man lukker de her kernekraftværker for så erstatte det med kul.

Anerkender ordføreren så, at vi har to danske virksomheder, der kan gå hen og blive et eksporteventyr for Danmark på lige fod med Novo Nordisk, hvis vi giver dem muligheden for at udvikle sig færdigt, hvis vi sikrer, at myndighederne kan løfte opgaven med at genbruge det atomaffald, som de her reaktorer i Tyskland eller Sverige så eventuelt kan levere ind i Danmark? Vil ordføreren anerkende, at vi har brug for, at myndighederne giver mulighed for, at danske iværksættervirksomheder kan levere den nye energikilde i Danmark?

Kl. 23:13

Fjerde næstformand (Karina Adsbøl):

Tak. Ordføreren.

Kl. 23:13

Søren Egge Rasmussen (EL):

Næh, det jeg har ikke. Jeg kender ikke deres forretningsplan, så det har jeg ikke en indsigt i.

Kl. 23:13

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige.

Kl. 23:13

Kim Edberg Andersen (NB):

Det er jo bare et enkelt spørgsmål. For nu har ordføreren jo brugt den her historie om, at det er farligt med atomkraft, og man kan jo sige, at det, hvis der nu blev krig, så ville være frygteligt. Men det er jeg ikke så bange for.

Men en helt reel trussel er jo, at de der vindmølleparker skal have et kæmpestort elkabel ind til land. Så der tænker jeg, at et parti, der er så stålfast i forhold til atomkraft, i hvert fald ikke er en løsning på noget. Hvordan sikrer vi det kabel, hr. Søren Egge Rasmussen? Hvordan sikrer vi kablet fra det, som skal drive den eneste strøm, som åbenbart er saliggørende for Enhedslisten?

Kl. 23:14

Fjerde næstformand (Karina Adsbøl):

Ordføreren.

Kl. 23:14

Søren Egge Rasmussen (EL):

Vi står her og diskuterer et beslutningsforslag om, at vi skal undersøge atomkraftens mulighed i et dansk energisystem, og vi står med et energisystem, hvor sol og vind kommer til at fylde rigtig meget, og jeg er også stor fortaler for, at vi har en decentral udbygning. Jeg har kæmpet for, at vi i langt højere grad skal have solceller op på tagene i Danmark. Det er ikke lykkedes for mig indtil nu at overtale den nuværende minister eller den tidligere minister til det, men jeg kæmper sådan set videre der.

For det ville sådan set være en endnu bedre løsning, hvis vi havde en større del af vores elforsyning på land, og det kan vi sådan set godt. Altså, vi kan nå meget langt med vores solcelleudbygning på de eksisterende tage, og det er ikke, fordi jeg er hellig omkring det at bruge 1 pct. eller 2 pct. af vores landbrugsareal til at sætte solceller op og også lidt i forhold til landvind – det tager vi også med – og det vil sådan set, når det står på land, være noget, der er lidt mere sikkert. Altså, Putin og hans hjælpere skal ud med en knibtang ret mange steder, hvis det skal spoleres.

Kl. 23:15

Fjerde næstformand (Karina Adsbøl):

Spørgeren.

Kl. 23:15

Kim Edberg Andersen (NB):

Det er godt, for så kan jeg forstå, at solcellerne skal gøre det. Men i de borgerlige partier gør vi jo også tingene. Jeg kører i elbil, jeg har solceller, og virkeligheden er jo, at jeg i november, december, januar og det meste af februar producerer 3 pct. af strømmen. Så vi skal da i hvert fald ikke basere vores varmepumper på den her solcellestrøm. For solen skinner ikke ret meget om vinteren. Så det er jo ikke en løsning. Og det er jo egentlig bare det, vi argumenterer for, altså at lad os da få en kommission og tænke positivt på, hvordan vi får en stabil elforsyning.

Kl. 23:16

Fjerde næstformand (Karina Adsbøl):

Ordføreren.

Kl. 23:16

Søren Egge Rasmussen (EL):

Altså, Klimarådet har lige udarbejdet en rapport omkring elforsyningssikkerhed i Danmark. Så længere væk end 2 dage siden er det sådan set ikke, at der kom en opsamling på det, hvor de konkluderer, at det scenarie, vi kigger ind i, er, at sol og vind fylder ret meget i vores elforsyning, og at det er den virkelighed, som vi godt kan klare os med. Så skal vi løse noget i forhold til 83 timer om året, og der tror jeg sådan set godt, vi kan udvikle noget, der klarer det.

Kl. 23:16

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til fru Samira Nawa, Radikale Venstre. Værsgo.

Kl. 23:16

(Ordfører)

Samira Nawa (RV):

Mange tak. Tak til Liberal Alliance for beslutningsforslaget her, som jo har inviteret til en fornyet og – det må jeg også sige – rigtig sober debat om temaet her.

I Radikale Venstre er vi ikke imod atomkraft. Faktisk er atomkraft i vores øjne uundgåeligt i en global kontekst, og vi anskuer moderne atomkraft som en god og grøn energikilde, som ikke optager store arealer, og som leverer meget energi med et relativt lavt CO2-udslip. Men er det så noget, vi skal have i en dansk kontekst?

Der er, som flere andre ordførere før mig også har nævnt, 16 forskere fra fem forskellige universiteter i Danmark, der har lavet et faktanotat, som peger på, at det både er for dyrt og for langsommeligt i forhold til de vedvarende energikilder, vi har i Danmark, og som vi i dag også har en spidskompetence inden for. Ligeledes er der i går kommet en rapport fra Klimarådet, som når frem til det samme resultat, når man ser på elforsyningssikkerheden.

Jeg vil lægge mig op ad de andre ordførere, der har været på talerstolen, i forhold til en høring i Klima-, Energi- og Forsyningsudvalget. Det synes jeg er en rigtig god idé, og samtidig vil jeg også foreslå – og det håber jeg også at forslagsstillerne synes kunne være en god idé – at vi arbejder os hen imod en beretning, hvor vi anerkender atomkraft som en grøn energikilde, og hvor vi måske også har fokus på forskning og udvikling af teknologien. For i Radikale Venstre synes vi jo ikke, det skal være en stopklods, at teknologien udvikler sig, at danske virksomheder dygtiggør sig, og at de også kan bidrage til den grønne omstilling rundtomkring i verden. Tak for ordet.

Kl. 23:18

Fjerde næstformand (Karina Adsbøl):

Tak til ordføreren. Der er ikke nogen bemærkninger. Vi går videre til den næste ordfører i rækken, som er hr. Morten Messerschmidt fra Dansk Folkeparti. Værsgo.

Kl. 23:19

(Ordfører)

Morten Messerschmidt (DF):

Tak, formand. Et af de spørgsmål, der jo ofte optager journalister, er ikke så meget kernekraft, men det er, om vi kan blive enige om noget i blå blok, og det lader det da til at vi kan. Så allerede derfor vil jeg da gerne takke Liberal Alliance for at fremsætte det her glimrende forslag, som vi i Dansk Folkeparti i hvert fald sagtens kan bakke op.

Vi har jo lykkeligvis masser af kernekraft i Danmark. Det kan endda være lige her i salen. Det er jo lidt svært at sige, vi skal ind og se på elregningerne for at finde ud af det. Men der er masser af kernekraft, og det er jo intet problem. Tværtimod er det, som jeg også synes at flere af ordførerne har beskrevet det, faktisk det modsatte af et problem. Det er nemlig stabilt, og det er i dag, også med de nye teknologier, som venter lige om hjørnet, sikkert og grønt og klimavenligt, og det er derfor på næsten alle måder et bedre alternativ end de fleste andre energikilder. Det, jeg tror er vigtigt, er selvfølgelig, at vi har et miks i Danmark, sådan at vi sikrer os i forhold til alle eventualiteter, og jeg har ikke på nogen måde de faglige forudsætninger for at sige, om man så skal bygge et fjerdegenerationskernekraftværk et eller andet sted. Men det er der jo heldigvis andre mennesker der har, og at nedsætte en sådan kommission, sådan at vi også træffer kloge beslutninger i energipolitikken, synes jeg ligger lige til højrebenet.

Så i Dansk Folkeparti vil vi gerne bakke op om det her forslag, og det er jo velkendt, at der både er et rødt flertal, og at regeringen har flertal, og at det, kan man sige, er trange tider at være borgerlig i, i hvert fald indtil et valg. Så er der alternativer, hvor vi kan fremme den her sag i udvalget i form af høringer og andet, så kan man fra forslagsstillernes side der også regne med os.

Kl. 23:20

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Noah Sturis fra Alternativet. Værsgo.

Kl. 23:21

(Ordfører)

Noah Sturis (ALT):

Tak, og tak for ordet. Og tak til Liberal Alliance for at fremsætte forslaget, som, hvis det blev vedtaget, kunne gøre os klogere på fordommene og gøre det muligt at analysere fordelene og ulemperne ved at indføre atomkraft i Danmark.

I dag erkendte klima- og energiministeren i kølvandet på Klimarådets rapport, at vi nok ikke når vores 2025-delmål. En af hovedårsagerne er, at regeringen har satset på CO2-fangst som det primære middel. Det er en satsning, som Alternativet advarede imod. Således sender vi endnu en gang regningen for klimakrisen videre til de næste generationer ved at satse på en umoden teknologi som løsningen i stedet for at tage de værktøjer, som vi ved virker, i brug. Det er ikke godt nok.

Atomkraft er nu en velkendt teknologi, der er udbredt rundtom i verden, men alligevel er debatten fyldt med fordomme: Den nuværende generation af atomkraft er for dyr og for langsom at bygge; det ser man f.eks. i Frankrig, men det er måske især tilfældet i et land som Danmark, som rigtignok har ekspertise inden for nuklear fysik, men ikke industrikompetencerne. Der er også håndtering af atomaffald, som måske kan være lettere i Finland eller Sverige grundet deres geografi, eller sikkerhedsrisikoen forbundet med at have en reaktor med radioaktivt materiale under højtryk.

Men atomkraft er samtidig CO2-neutral, og dødstallene ved atomkraft er på niveau med dem ved vind og sol. Er det hele blot fordomme, eller er det bare fakta? Som det har været nævnt, er der også den næste generation af atomkraft, som er spændende, og som lover at løse mange af de her problemer: pris og hastighed, håndteringen af affald, sikkerhedsrisikoen, thorium, små modulære reaktorer, kompakte, flydende saltreaktorer. Altså, næste generation står i kø med løsningerne.

Danmark har også dygtige virksomheder som Seaborg Technologies og Copenhagen Atomics, der arbejder hårdt på den næste generation af atomkraft. Men for blot to år siden var meldingen fra Seaborg Technologies, at de ville være klar med reaktoren i 2025. Nu er tidshorisonten for den første reaktor sat til 2028, og det er forståeligt, når det kommer til umoden teknologi, at der vil være forsinkelser.

Men vores største bekymring ved en kommission er, at det bliver en sovepude, at det kan blive endnu en undskyldning for ikke at gøre, hvad vi ved der virker, for at satse på noget, som vi håber gør det. Derfor er det her nok mere techpolitik, end det sådan er dansk klimapolitik. Måske er det global klimapolitik, og forhåbentlig er det global klimapolitik, men vi ved det ikke, før vi har undersøgt det grundigt.

I Alternativet har vi ikke en helt klar holdning til, om vi skal have atomkraft i Danmark. Danmark er også stadig splittet, selv om den yngre generation er mere positiv end den ældre, og måske er det på grund af fordomme. Uanset hvad det er, vil vi gerne have mere viden, om det så er ved en kommission eller en høring, og bruge resultatet som et bidrag til en grundig politisk tænkeboks i partiet baseret på videnskab og fakta, hvilket så kan ende ud i en afklaring omkring vores holdning til atomkraft.

Men – for lige at kritisere en lille smule – hvorfor kalde det en Niels Bohr-kommission? Altså, det er jo historieforvanskning og en udnyttelse af hans navn; det er altså ikke noget, vi kan støtte i Alternativet, og vi ville virkelig ønske, at I ville ændre navnet. Men alle sejl skal sættes til for at skabe en fossilfri fremtid, så Alternativet vil gerne undersøge, om de sejl, der også driver amerikanske hangarskibe, også kan bidrage til at skabe den. Så lad os have en debat omkring atomkraft på et mere oplyst grundlag. Tak.

Kl. 23:24

Fjerde næstformand (Karina Adsbøl):

Tak. Der er en kort bemærkning til hr. Steffen W. Frølund, Liberal Alliance. Værsgo.

Kl. 23:24

Steffen W. Frølund (LA):

Tusind tak for imødekommenheden til hr. Noah Sturis og Alternativet. Det sætter jeg stor pris på. Hvis vi ender med at lave en høring, kunne vi jo kalde den Manhattan Project-høringen.

Kl. 23:24

Fjerde næstformand (Karina Adsbøl):

Ordføreren.

Kl. 23:24

Noah Sturis (ALT):

Det lyder næsten lige så slemt, men tak for bidraget.

Kl. 23:24

Fjerde næstformand (Karina Adsbøl):

Så er der ikke flere korte bemærkninger, og så går vi videre i ordførerrækken til hr. Kim Edberg Andersen, Nye Borgerlige.

Kl. 23:25

(Ordfører)

Kim Edberg Andersen (NB):

Tak for det. Jeg kan til at starte med godt afsløre, at Liberal Alliance naturligvis får opbakning til forslaget. I Nye Borgerlige havde vi nok ikke set det nødvendigt at være så fodslæbende, at det ligefrem skal undersøges igen, men det er da rart, at Liberal Alliance flytter sig lidt og kommer efter det, og I er velkomne ned ad gangen, når vi så skal skridtet videre. For i Nye Borgerlige mener vi, at vi naturligvis skal åbne op for atomkraft – selvfølgelig skal vi det. Det er en gennemtestet teknologi, det er CO2-frit, det er godt for klimaet, og vi vil gerne bruge strømmen allerede, men vi vil bare gerne have, at den ligger andre steder. Så er det jo, lamperne begynder at lyse, for hvad handler det her om? Er det, fordi vi ikke kan lide atomkraft? Nej, det kan vi godt lide, vi kan godt lide atomkraft, men det skal bare ikke være her. Nu er det så også for dyrt at lave atomkraft i Danmark, og hvis det er for dyrt at lave atomkraft i Danmark, skal vi selvfølgelig ikke lave det, for det er ikke noget, der skal støttes af staten eller betales af skatteborgerne. Det skal være, hvis det er en god model, og hvis en privat investor kan se idéen i at bygge et atomkraftværk, så skal vi da gøre det, vi skal da åbne muligheden for det. Det er lidt dobbeltmoralsk, at vi vil alt det rigtige, og at det skal føles rigtig godt, men det skal bare være andre, der leverer.

Vi skal have et miks af energi. Det er ret presserende for mig at sige, at vi skal have et miks af energi. Vi har lige stået i en situation, hvor vi i årtier har sagt, at dem ovre i Rusland er bare nogle fine fyre, og dem kan vi stole på, så vi binder al vores energi op på deres gas. Og nu står vi så og siger, at vi binder al vores energi op på solceller og vindmøller, og det er fantastisk. En ting er helt sikkert, og det er, at når vi herinde siger, at noget bare er det eneste, der virker, bliver historien vores største dommer og kommer til at vise en gang til, at vi tager fejl. Vi skal blande energien.

En anden ting, der er helt sikkert, er, at selv når vi når vores 2030-mål og der er blevet bygget alle de her dejlige vindmøller derude, skal vi til at bygge endnu flere, for en ting, vi også ved, er, at hvis vi vil udvikle os og blive rigere og friere, kommer vi til at bruge endnu mere energi i fremtiden, end vi bruger nu. Der er skalaer, der fortæller, hvor meget en civilisation har udviklet sig, bare ud fra hvor meget energi vi har forstået at høste. Og vi skal da udvikle os, vi skal ikke afvikle os. Jeg er træt af, at jeg, hver gang vi har begået en fejl herinde, skal sidde i Nordjylland og fryse, for så bliver der talt om rationeringer, og man sætter elprisen helt ublu op. Faktisk sætter man den så højt op, at det kunne svare sig for mig at købe en dieselgenerator og lave el selv, for så dyr bliver strømmen, hvis man bliver så ensporet og kun sigter én vej. Havde vi haft atomkraft, havde jeg haft billig strøm her for ganske få måneder siden – meget billigere end det, som jeg er blevet lovet i skåltaler af Folketingspolitikere gennem årtier.

Jeg er gammel nok til at have gået på efterskole, og det var en Tvindskole. Jeg har set, hvor eventyret startede nede på Tvind, og jeg har været dernede og har set, hvordan de byggede dem. De byggede i øvrigt også en dråbeformet bil, så det kan godt være, at alle biler skal formes sådan, for de var meget, meget vindeffektive. Det var de altså. Til Enhedslisten vil jeg sige, at vi også kan have svenskere til at bygge i Danmark, de må gerne køre over broen nu, det må de gerne. Og vi siger, at vi bygger rigtig godt selv, og jeg sidder i en region, der er bebygget af kun danskere, og det er ikke gået ret godt, og det kunne godt være, vi skulle have haft et tysk firma op, der har bygget et stort hospital før. Vi skal jo lære af hinanden, men vi skal også vide, at energi er også sikkerhedspolitik. Det burde vi vide nu herinde. Og hvis det er sikkerhedspolitik, skal vi være selvforsynende og det bliver vi ikke, for de der 83 timer er trælse, hvis de ligger, når det er 20 graders frost. Det er jo godt og vel det bedste af en god uge. Jeg bliver rigtig træt af, at klima- og miljøministeren siger, at vi ikke kan have stabil energi, for jeg skal vente på, at det blæser igen. Så indtil jeg kan få en forklaring på, hvad x'et betyder, og hvorfor der skal ligge et areal, hvor x skal ligge opmagasineret til 83 timer, synes jeg, vi skal have atomkraft. Og kan jeg ikke få det, støtter jeg naturligvis det her lidt fodslæbende forslag. Ellers bliver det det helt langsommelige snail mail-høringssvar, hvis vi slet ikke vil have ny viden i det danske Folketing.

Kl. 23:29

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til ordføreren for forslagsstillerne, hr. Steffen W. Frølund fra Liberal Alliance. Værsgo.

Kl. 23:29

(Ordfører for forslagsstillerne)

Steffen W. Frølund (LA):

Tak for det, formand. Tak for en god debat indtil nu, og jeg kan nikke meget genkendende til det, som andre ordførere har sagt, nemlig at det er blevet taget på en meget, meget redelig måde, hvor det jo tit kan være en debat, i hvert fald uden for Folketinget, som ender i skyttegravene. Det synes jeg ikke har været tilfældet her – så tak for det. Så beklager jeg tidspunktet for debatten. Det har jo været en lang debat, og det er en vigtig debat, som er værd at tage, så jeg er ked af at skulle stjæle 5 minutter mere af jeres tid, men det har jeg tænkt mig at gøre.

Regeringen har for nylig anklaget oppositionen for at have nejhatten på til trods for vores utallige forslag, udspil og konstruktive forhandlingsforløb; men her til aften kan vi da i hvert fald se, at det er regeringen, som har taget en nej tak-hat på. Og nu spekulerer jeg, ud fra hvad der er blevet fortalt i dag. Venstre er for, Moderaterne er for, Socialdemokraterne er imod, så derfor stemmer regeringen nej. Det kan man jo tænke om, hvad man vil.

Men jeg gad faktisk godt, at Socialdemokratiet kom lidt ud af skyttegravene ligesom deres søsterparti i Norge, Arbeiderpartiet, gjorde i den her weekend, hvor de har havde landsmøde. De har nemlig besluttet sig for som parti at ville undersøge mere om atomkraft. Så det synes jeg da er en positiv vind dér.

Når alle lande omkring os er positive over for atomkraft, giver det ikke meget mening, at vi forkaster det uden at have den bedste viden. Når IPCC, IEA og UNECE siger, at det er nødvendigt, så giver det ikke mening, at vi forkaster det uden videre. Når Greta Thunberg og AOC siger, at det er grønt, giver det ikke mening, at debatten skal have fløjmæssig slagside med socialistiske partier imod. Når de fremmeste eksperter siger, at vind og sol er super, men har udsving, giver det ingen mening på forhånd at afvise en grøn, stabil energiform i mikset. Og når klimaministeren siger, at det handler om godt købmandskab, så giver det ingen mening ikke at kende alle varerne på hylden ordentligt. Og når danskerne massivt støtter atomkraft, giver det ingen mening, at folkevalgte siger nej tak uden bedre kendskab.

Så er det også rigtigt, at Danmark gør en masse rigtigt på energifronten. Vind og sol er super at have en masse af – det er grønt, det er relativt billigt, og vi har som nation en komparativ fordel på vindindustrien. Det kan endda etableres støttefrit – det er supergodt. Det er bare ustabilt. På vindstille, overskyede dage har det her system brug for backup, og på solrige, vindblæste dage har vi overkapacitet. Det er store udsving, som kun bliver større, jo mere VE fylder. Derfor skaber vi sammen her i Folketinget fornuftig ptx-lovgivning for at bruge af overkapaciteten: Direkte linjer; vi skal have brintrør for at eksportere det; vores tankskibe kan bruge det. Overkapacitet er ikke noget problem at udnytte, det klarer vi helt sikkert sammen fortsat.

Så kom Klimarådet i går med en løsning på underkapaciteten på vindstille og overskyede dage. Stands industrien med uberegnede og kæmpemæssige samfundsøkonomiske omkostninger til følge; byg nogle utestede, gigantiske termiske batterilagre, som ingen nogen sinde har gjort før, og brug fortsat CO2-udledende naturgas. Helt utroligt dyre og superoptimale tiltag, hvis du spørger mig. Underkapaciteten får vi store problemer med at dække af på en god måde uden en masse negative konsekvenser, men det er super, at problemet erkendes og adresseres. Så lad endelig debatten om systemet i helheder og dens omkostninger fortsætte i andre regi – det bifalder vi virkelig.

Vi tænker ikke, det er smart at omgøre alt det gode, vi allerede gør; vi tænker i både-og her, det er ikke et hverken-eller. Et køkken er dyrere end et badeværelse, men det betyder jo ikke, at det ideelle hus ingen køkken har. Det er jo netop systemsamspillet i sin helhed, som vi ønsker at belyse. Så det undrer mig, at modstandere konstant slås med den stråmand, der hedder, at en vindmøllepark måske er billigere pr. gigawatt end et storskala og forsinket finsk atomkraftværk er. Det er jo ikke de alternativer, der skal vejes op mod hinanden. Et hus uden køkken kræver nogle andre måder at skaffe aftensmad på. Det er disse andre måder, som vi skal have beregnet os frem til for at finde det alternative system.

Et forslag er så nu, at vi ingen aftensmad skal have en gang om ugen. Vi skal fylde fryseren op med rester, og så skal vi have et campingblus klar, hvis vi ikke har nok i fryseren lige pludselig. Det er da ikke særlig god stil i mit hoved. Det er da værd at overveje, men det kan da godt være, at der var noget bedre, og det skal vi da helt sikkert regne sammen. Det kunne da være, at vi skulle have et hus med både køkken og badeværelse, fuldstændig som alle naboernes huse ser ud.

Men nu står energibrikkerne, som de gør, så hvad er det smarteste skaktræk herfra? Det ved jeg ikke, men det ved I heller ikke. Men det er med hundrede procents sikkerhed ikke det smarteste på forhånd at afvise og nægte at bruge tårnbrikkerne, altså det er den hurtigste vej til et energimæssigt skakmat. Lad os ikke misse toget. Fission bliver til fusion, som bliver til energirevolutioner. Og hvis det ikke skal være en kommission, så lad os da i det mindste enes om at fjerne så mange hindringer, vi overhovedet kan, for at atomkraft kan konkurrere på en fair spilleplade. Det ville jeg synes var rigtig kærkomment, hvis ministeren havde lyst til at debattere det på et tidspunkt.

Kl. 23:34

Tyskland er gået helt galt i byen ved at lukke deres værker. De udleder nu langt mere CO2, strømprisen stiger, afbrænding af kul skaber mere radioaktivitet i Tyskland, og deres kulminer udvides – endda i et tilfælde dér, hvor der stod en vindmøllepark, som nu har måttet må vige pladsen. Partikelforureningen har jeg ikke en gang nævnt endnu; den vil slå mange flere tusinde tyskere ihjel om året. Det er da helt vildt sørgeligt.

På den baggrund holder Greenpeace fester og jubler; NOAH roser det i pressemeddelelser; mange klimaaktivister lukker dog kløgtigt i, fordi det er en rigtig dårlig sag for dem at forsvare deres hidtidige modstand. Elon Musk kalder det galskab. En lang række nobelprismodtagere og klimaforskere kalder på, at tyskerne omgør deres nedlukninger. Greta Thunberg og AOC ryster på hovedet, og jeg tror, at de fleste i hele verden er ret forbløffet over irrationaliteten, vi har set i Tyskland.

På den måde har Atomkraft-nej tak-folkene vist sig stik imod intentionen at være meget værre for klimaet end nogle andre. Sverige har udvidet, Finland har netop åbnet meget mere, Frankrig har 50 års jubilæum i år for deres CO2-toppunkt, Holland har, England har, Japan har, Schweiz har, Tjekkiet har, Spanien har, USA har, Baltikum har, og Italien har i går stemt for, at nu vil de også have. I Norge har man netop vedtaget at give 200 mio. kr. til mere forskning i deres forskningsversion af en Niels Bohr-kommission. Og som tidligere nævnt, har Arbeiderpartiet i Norge netop vedtaget en ny resolution, som siger, at de gerne vil have noget mere kundskab om det

Polen har for nylig ved et pressemøde med premierminister Morawiecki bebudet, at USA låner dem penge til at opføre 20 nye små modulære reaktorer, som er færdige i 2029 ifølge planen – it remains to be seen, eller, sorry, det må vi se. Det krigshærgede Ukraine gør endda som Polen, altså Ukraine, hvor du har den største atomulykke i nyere tid – eller hidtil – og hvor de nu har de her bekymringer. Så hvis Ukraine ikke er bekymret om det, kan jeg da trøste Enhedslisten med, at de nok heller ikke behøver at være det.

Det Internationale Energiagentur siger, at det skal til, IPCC siger, at det skal til – endda som et værktøj inden 2030-målene – så hvad er det, de ved, vi ikke ved? Og hvis det er dumt at gå fra atomkraft til kul, er det da måske også dumt ikke at gå fra kul til atomkraft – det vil jeg da gerne være ret sikker på vi ved. For i Danmark brænder vi nemlig stadig kul af i dag, og vi brænder også en masse indsejlet biomasse af; det er jeg da skeptisk over for om overhovedet er smart.

Så det her gælder sikkerhedspolitik, energipriser, produktion, som følger efterspørgsel, stabilitet, investeringsklarhed, grønhed, fremtid, vækst, velstand, energi i store mængder, uden at det går ud over vores natur. Det er alle de ting, der er på spil. Og superoptimale beslutninger i forhold til vores energiplanlægning har store afledte konsekvenser fra top til bund i samfundet, så dem må vi ikke træffe, uden at vi har den bedste viden og alle værktøjerne fordomsfrit på bordet. Massive mængder stabil grøn strøm vil give kæmpemæssige positive afledte effekter.

Jeg har også observeret – det gælder ikke specifikt for Folketingssalen – at de stejleste modstandere af atomkraft nu benytter argumenter, som at pris og prioriteringer er knappe ressourcer. Altså, vi skal redde klimaet, koste hvad det vil, men ikke lige til den pris. De er nu blevet til det, som de i årevis har kritiseret Bjørn Lomborg for at være. Men jeg er faktisk enig i præmissen, og jeg er også enig med ministeren, når han siger, at det ikke er teknologi, men købmandskabet der skal afgøre det.

Så vi bør da være kende alle de samlede alternativer i helhedsanalyser, hvor alle samfundshensyn er taget med. Men lige nu leger vi lidt gode købmænd uden at kende alle varerne på hylden. Så jeg synes, vi skulle få nedsat en Niels Bohr-kommission. Det er der ikke stemning for, kan jeg mærke, men jeg er da i hvert fald meget glad for den imødekommenhed, der er i forhold til en høring. Det synes jeg da er et rigtig godt udgangspunkt for at bringe debatten et videre sted hen.

Så med de ord vil jeg bare sige tak for debatten, tak for i aften, og tak for, at der er mange partier på tværs af det politiske spektrum, som har villighed og lyst til at gå videre i den her sag. Tak.

Kl. 23:38

Fjerde næstformand (Karina Adsbøl):

Det er lidt for tidligt at sige tak for i aften. Der er en kort bemærkning til fru Signe Munk, Socialistisk Folkeparti. Værsgo.

Kl. 23:38

Signe Munk (SF):

Der er mange ting, jeg kunne have lyst til at spørge dig om, Steffen – undskyld, jeg mener ordføreren. Det er også lidt sent for mig, hr. Steffen W. Frølund. Men jeg tror dog, at jeg bare vil dvæle ved det ene punkt, nemlig at jeg oplever Liberal Alliance som et parti, der tit siger, at vi skal have mest for pengene. Derfor vil jeg bare høre, om det ikke gør et indtryk på ordføreren, at når man ser på nybyggede atomkraftværker over deres levetid, så præsterer de bare økonomisk set pr. kilowatt-time utrolig meget dårligere end sol- og vindenergi. Gør det ikke lidt indtryk, hvis man gerne vil have billigst mulig strøm?

Kl. 23:39

Fjerde næstformand (Karina Adsbøl):

Ordføreren.

Kl. 23:39

Steffen W. Frølund (LA):

Tak for det. Jeg er helt sikker på, at vores ønske her er at have det energisystem, der i sin helhed er mest muligt omkostningseffektivt og mest muligt grønt på samme tid. Det er vores ambition. Jeg ikke sikker på, at vi opnår det med den måde, vi går til det på i dag, og det, der jo egentlig er problemstillingen, er, at vi aktivt har fravalgt at kigge på en komponent. Og så ligger der en masse analyser, som siger, at der er den ene kostpris, den anden kostpris eller den tredje kostpris, alt efter hvem man spørger, og det synes jeg da er en rodebutik, hvor vi gerne vil blive klogere på, hvordan landet ligger. Men det er lidt den her metafor, jeg prøver at bruge i min tale, med badeværelse og køkken: Det kan jo godt være, at det er dyrere at have et køkken end et badeværelse, men det kan også være, at det optimale hus har begge dele.

Kl. 23:40

Fjerde næstformand (Karina Adsbøl):

Spørgeren.

Kl. 23:40

Signe Munk (SF):

Men nu er det jo bare sådan, at man ligesom bruger en levelized cost of energy-beregning til at kunne sammenligne på tværs af energisystemer. Så vil jeg spørge om noget andet. Ordføreren sagde i talen, at Danmark har en komparativ fordel inden for vindenergi. Er der opstået den tanke i ordførerens hoved, at det kunne handle om, at Danmark i 90'erne satsede så stærkt udvikling af vindkraft, og at det bl.a. er derfor, at vi nu faktisk rådgiver f.eks. Kina i forhold til at indpasse vindkraft i deres energisystem?

Kl. 23:40

Fjerde næstformand (Karina Adsbøl):

Ordføreren.

Kl. 23:40

Steffen W. Frølund (LA):

Det har jeg da ikke noget problem med at anerkende, nemlig at vi i Danmark har satset meget massivt på vindkraft og dermed har opnået en komparativ fordel ved det. Det gælder jo både i forhold til vores geografi og vores politiske sats på det. Men vi fravalgte at lave et sats på atomkraft. Det kunne da være, at vi havde haft den komparative fordel dér, hvis vi havde gjort det dengang. Hvad angår det her med priserne, er det rigtigt, at man kan sammenligne vindenergi og atomkraft, og så kommer der nogle priseksempler frem. Men hvis man skal bruge begge dele, er det ikke så meningsfuldt at kigge på, hvad de koster hver især. Så er det jo helheden, vi skal se på.

Kl. 23:41

Fjerde næstformand (Karina Adsbøl):

Tak til ordføreren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at beslutningsforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

8) 1. behandling af beslutningsforslag nr. B 97:

Forslag til folketingsbeslutning om forbud mod import og salg af nye fossilbiler fra 2025.

Af Jette Gottlieb (EL) m.fl.

(Fremsættelse 17.03.2023).

Kl. 23:41

Fjerde næstformand (Karina Adsbøl):

Jeg kan forstå, at ordføreren for forslagsstillerne ønsker min begrundelse for forslaget. Så værsgo for begrundelse. Der er 2 minutters taletid.

Kl. 23:41

Begrundelse

(Ordfører for forslagsstillerne)

Jette Gottlieb (EL):

Tak for det. Hvis vi i Danmark skal nå i mål med vores CO2-reduktionsmål for 2030, er omstillingen af transportsektoren en meget afgørende faktor. Ifølge Energistyrelsen stod transportsektoren for 27 pct. af den samlede CO2-nettoudledning i 2020. Heraf kom 91 pct. af udledningerne fra vejtransporten. Samtidig er vurderingen fra Energistyrelsen, at CO2-udledningen fra transportsektoren vil vokse yderligere frem mod 2030 – et rundt tal for 2023 kunne være cirka en tredjedel – samtidig med at det også vurderes, at det samlede salg af nye benzin- og dieseldrevne personbiler desuden vil stige.

Hvis vi skal i mål med vores ambitioner om en grøn omstilling af den danske bilpark, er det derfor helt nødvendigt, at vi handler og handler hurtigt. Det var også baggrunden for, at en meget bred koalition af grønne civilsamfundsorganisationer – og jeg kan lige nævne, hvem der var med: Rådet for Grøn Omstilling, Mellemfolkeligt Samvirke, Greenpeace Danmark, Klimabevægelsen i Danmark, Verdens Skove, Dansk Vegetarisk Forening og Den Grønne Ungdomsbevægelse – op til folketingsvalget i 2022 gik sammen og krævede klimahandling nu ved at formulere en række helt konkrete klimakrav til de opstillede partier og kandidater. Et af deres krav var – og jeg citerer: »... indfør fuld udfasning af nye fossile biler frem mod 2025.«

Heldigvis var der en del partier og kandidater, der bakkede op om dette forslag til valget, og derfor vil vi nu, hvor valget er passeret, gerne følge op og fører derfor dette forslag ind i Folketingssalen. Det er kort fortalt baggrunden for, at vi har fremsat det her beslutningsforslag, der vil indebære et umiddelbart stop for salg af dieselbiler i 2025.

Kl. 23:44

Fjerde næstformand (Karina Adsbøl):

Forhandlingen er åbnet. Den første, der får ordet, er klima-, energi- og forsyningsministeren. Værsgo.

Kl. 23:44

Forhandling

Klima-, energi- og forsyningsministeren (Lars Aagaard):

Tak for ordet. Jeg deler Enhedslistens ambition om CO2-reduktioner på transportområdet. Transportsektoren stod i 2019 for cirka 28 pct. af Danmarks samlede udledning, hvoraf vejtransporten udgjorde langt størstedelen. De udledninger skal vi have ned. Derfor er jeg også meget glad for, at EU i februar 2023 vedtog et forbud mod salg af nye fossilbiler gældende fra 2035. Indrømmet, jeg tror, at i de fleste danske ører lyder 2035 lidt sent. Det er dermed heller ikke nogen hemmelighed, at Danmark gerne havde set et EU-forbud allerede i 2030. Omvendt vil et forslag om forbud mod salg af fossilbiler i 2025 også være for tidligt. Derfor kan regeringen ikke støtte det.

Vi kan heller ikke støtte det, fordi det sådan set ville være ulovligt. Det er ikke juridisk muligt med den nuværende EU-regulering. Så af de to årsager kan regeringen ikke støtte forslaget. Enhedslisten nævner selv, noterede jeg mig, et svar fra 2016, og retstilstanden har ikke rigtig ændret sig; det er fortsat ulovligt på nationalt plan at forbyde, begrænse, hindre registrering og salg eller ibrugtagning af køretøjer, der er typegodkendt. Vi skal selvfølgelig skubbe EU i en mere ambitiøs retning, men at begå lovbrud er alligevel ovre i den revolutionære ende.

I Danmark er vi rigtig godt i gang. Danskerne køber elbiler. Elbilerne er stadig væk dyrere og har mindre rækkevidde end fossilbiler, og ladeinfrastrukturen skal udbygges i takt med stigningen i antallet af biler. Der er tidligere lavet beregninger, der peger på, at et forbud fra 2025 kan kræve imellem 20.000 og 40.000 ladestandere og en deraf efterfølgende udbygning af elnettet. Kompleksiteten i at kunne skalere det så hurtigt vil være betydelig.

En dansk enegang, hvor vi går meget forud for det europæiske marked, kan derfor blive dyr for den enkelte familie, der står over for at købe bil. Jeg tænker, at lavindkomstgrupperne i Danmark også skal have adgang til en bil i nogle år endnu. Men når vi ser på udviklingen af markedet for elbiler, er jeg alligevel optimistisk. Elbiler er blevet langt mere markedsparate, end de var for få år tilbage.

Politisk har man også skubbet på udviklingen, bl.a. med aftalen om grøn omstilling af vejtransporten. Man har justeret afgifter. Man har øget støtten til grøn ladeinfrastruktur. På EU-niveau har man i marts vedtaget en forordning om etablering af infrastruktur til alternative brændstoffer. Forordningen sætter bindende mål for ladeinfrastrukturen på tværs af EU, og i første kvartal i år har vi set, at flere producenter af elbiler har sænket priserne markant, hvilket kommer forbrugerne til gode. Jeg tror godt, at mange danskere nu ved, at fremtidens personbil er en elbil, og jeg noterer mig, at der for danskerne er en appetit på at tage ny teknologi til sig, også på transportområdet, og det er enormt positivt. Det er en god udvikling.

Vi skal videre, og regeringen deler Enhedslistens ambition om at få flere elbiler på vejene. Derfor har vi også skrevet ind i regeringsgrundlaget, at regeringen ønsker at se på, om vi kan gøre aftalen om grøn omstilling af vejtransporten endnu mere effektiv. Vi skal have lovgivning, der tilpasser sig et område, der udvikler sig teknologisk hurtigt, og her ser jeg frem til også i den kommende tid at være i konstruktiv dialog med Enhedslisten. Tak for ordet.

Kl. 23:48

Fjerde næstformand (Karina Adsbøl):

Tak til ministeren. Der er en kort bemærkning til fru Signe Munk, Socialistisk Folkeparti. Værsgo.

Kl. 23:48

Signe Munk (SF):

Af frygt for, at jeg bare ikke forstod det – det er ved at være lidt sent – tillader jeg mig alligevel at spørge ministeren: Skal man forvente, at den her regering præsenterer nye initiativer i forhold til persontransporten, som nedbringer CO2-udledningerne mere end det, der bliver fremskrevet med aktuel politik og teknologioptimisme?

Jeg deler sådan set ministerens positive forhåbninger i forhold til elbiludviklingen. Vi kan jo se, at de mest positive forventninger faktisk leverer nu, i forhold til da vi lavede bilaftalen fra 2020. Jeg tror bare ikke, at håb er nok til at bringe os i mål med 2030-målene og absolut heller ikke 2025-målene. Så kan man forvente, at der fra regeringen kommer nogle tiltag på persontransportområdet?

Kl. 23:48

Fjerde næstformand (Karina Adsbøl):

Ministeren.

Kl. 23:48

Klima-, energi- og forsyningsministeren (Lars Aagaard):

Det, vi har skrevet i regeringsgrundlaget, er, at vi ønsker at se på, om vi kan gøre aftalen om grøn omstilling og vejtransport endnu mere effektiv, og den retter sig jo i høj grad mod persontransporten. Så ja, det er der jo et signal om. Det vil så i behørig tid blive lagt frem til politisk debat, og det vil være min kollega transportministeren, der vil være i spidsen for det.

Kl. 23:49

Fjerde næstformand (Karina Adsbøl):

Spørgeren.

Kl. 23:49

Signe Munk (SF):

Det der med at gøre aftalen mere effektiv er en spændende formulering. Det er jo spændende, hvad den kommer til at indeholde; det glæder jeg mig til at se. Kan ministeren så sige, hvornår han forventer at hans kollega transportministeren vil lægge noget frem?

Kl. 23:49

Fjerde næstformand (Karina Adsbøl):

Ministeren.

Kl. 23:49

Klima-, energi- og forsyningsministeren (Lars Aagaard):

Nej, det vil jeg overlade til transportministeren selv at fremlægge.

Kl. 23:49

Fjerde næstformand (Karina Adsbøl):

Tak. Der er ikke flere korte bemærkninger til ministeren. Så vi går nu til ordførerrækken med fru Anne Paulin, Socialdemokratiet. Værsgo.

Kl. 23:49

(Ordfører)

Anne Paulin (S):

Tak for det. Der er mange sten, der skal ryddes af vejen i den grønne omstilling, og nogle gange sker der også forsinkelser i mødet med den virkelige verden, men nogle gange kan man også blive positivt overrasket. Det gælder jo f.eks. i forhold til elbiler, hvor vi kan se, at den teknologiske udvikling og resultaterne af vores politiske aftaler virker på en måde, som gør, at der ser ud til at komme endnu flere grønne biler ud på vejene og i et hurtigere tempo, end vi havde regnet med for bare få år siden.

Infrastrukturen bliver også bedre og bedre. Som elbilejer gennem snart et par år er det en fornøjelse at se, at livet på landevejene bliver lettere og lettere, i takt med at der er flere lademuligheder, der skyder op. Den grønne omstilling af vores transportsektor er i en rivende udvikling.

Alligevel er det nok lidt til den urealistiske side at foreslå et forbud mod nysalg af benzin- og dieselbiler, som skal træde i kraft om bare halvandet års tid. I Socialdemokratiet er vi mere til resultater end til resolutioner, og derfor støtter vi heller ikke B 97. Dels er vi jo en del af EU's indre marked, og det vil ikke være muligt at lave et forbud fra 2025. Dels ser vi det heller ikke som praktisk muligt at have infrastrukturen klar til et forbud fra 2025.

Det europæiske samarbejde er noget af det allervigtigste, som vi har i kampen mod klimaforandringerne. I Socialdemokratiet har vi arbejdet meget hårdt for, at det fælles EU-forbud mod salg af nye fossile biler skulle være allerede fra 2030, og det ønsker vi os i princippet stadig. Men landene er blevet enige om et stop i 2035, og selv om vi gerne så det tidligere, er det også meget afgørende, at vi nu har en stopdato, og at vi også har de store bilproducerende lande med i den beslutning.

Elbiler bliver stadig billigere og bedre og et økonomisk mere attraktivt valg for mange danske familier. Vi skal gøre det endnu mere attraktivt, bl.a. ved at fortsætte det politiske pres for udrulning af mere ladeinfrastruktur.

Men B 97 er ikke praktisk gennemførligt, og derfor stemmer Socialdemokratiet nej til beslutningsforslaget.

Kl. 23:51

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Vi går videre i ordførerrækken til fru Linea Søgaard-Lidell fra Venstre. Værsgo.

Kl. 23:52

(Ordfører)

Linea Søgaard-Lidell (V):

Tak for ordet. Fremtiden for vores biler er el, og faktisk skal alt det, som kan køre på el, elektrificeres. Vi ser en kæmpe udvikling omkring elbiler, som er i fuld gang. Danskerne vil gerne køre på el, rækkeviddeangsten er også ved at være forpasset, og vi ser et europæisk marked for biler, som klart satser på el, og det er rigtig godt, for privatbilisme fylder i vores udledninger. Biler og varevogne står for 15 pct. af EU's CO2-udledning. Og når vi har løsninger, som virker, er det jo bare med at komme ud over stepperne. Det er heldigvis også den udvikling, vi ser, hvor bilerne bliver bedre, de falder i pris, og ladestanderne bliver flere og stærkere.

Derfor er jeg også rigtig glad for, at EU netop har vedtaget et forbud mod salg af nye fossilbiler i 2035. Og det er jo lidt humlen i det her beslutningsforslag, at man foreslår en dansk enegang, og man foreslår noget, som potentielt er på kant med EU-lovgivningen. Jeg har selv været rimelig tæt på en ny EU-lovgivning om bilers udledning, da vi forhandlede »Fit for 55« i Europa-Parlamentet. Der var en liberal hovedforhandler på forslaget, og jeg arbejdede selv for en tidligere udfasning inden 2035. Men jeg mener også, det er vigtigt med fælleseuropæiske svar på klimakrisen, og også, at vi i Danmark ikke vedtager noget, som er i strid med det indre marked.

Nu var det jo Europadag i går, så jeg vil også lige slå fast, hvor vigtigt det er med det stærke forpligtende europæiske samarbejde. Det gør en kæmpe forskel, også for klimaforandringerne, når vi træffer beslutninger med den vægt, EU har bag sig.

Jeg tror godt, vi kan fremme udbredelsen af grøn transport uden at arbejde imod EU's regler, f.eks. ved at se på, hvordan vi bedst muligt lever op til de nye også EU-målsætninger for ladeinfrastruktur og sikrer, at både ladeinfrastrukturen og elnettet kan følge med – noget, som jeg tror er helt afgørende for tempoet i udskiftningen af bilparken. Venstre vil af disse grunde stemme imod beslutningsforslaget.

Kl. 23:54

Fjerde næstformand (Karina Adsbøl):

Tak til ordføreren. Der er ingen korte bemærkninger, så vi går videre i ordførerrækken til fru Karin Liltorp fra Moderaterne.

Kl. 23:54

(Ordfører)

Karin Liltorp (M):

Tak for ordet. Jeg vil jo nødig stå og gentage det, de to tidligere ordførere allerede har sagt. Vi ved godt alle sammen, at elbiler er fremtiden, og jeg tror ikke, der er mange, der er imod, at vi gør alt, hvad vi kan for at støtte den udvikling. Men jeg ser dette beslutningsforslag nok mest som værende af symbolsk karakter, for ja, vi skal have ambitioner for den grønne omstilling, vi skal elektrificere vores transportsektor, men det skal gerne gøres, så det harmonerer med den virkelighed og den lovgivning, vi er omgivet af. Så derfor støtter Moderaterne ikke op om forslaget.

Kl. 23:54

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Signe Munk, Socialistisk Folkeparti. Værsgo.

Kl. 23:54

(Ordfører)

Signe Munk (SF):

Tak for det. Der er utrolig meget brug for grøn omstilling af bilparken i Danmark. Når man sådan lige kigger på CO2-udledningen fra transportsektoren, er det altså privatbilismen, der boner ud, og i det hele taget boner transportsektorens CO2-udledning efterhånden ret godt ud i det danske klimaregnskab. Så der kan ikke rigtig herske nogen tvivl om, at der er brug for markant flere tiltag for at omstille transporten i Danmark.

Når man ligesom ser på privatbilismen, skal man faktisk ikke særlig mange år tilbage i den politiske debat for at se, at der var en stor diskussion om, hvorvidt elbilerne ligesom var markedsvindere på den grønne omstilling for personbiler. Det er der ikke meget diskussion om mere, og det er sådan set meget positivt.

Det, der så er det spørgsmål, der står tilbage, er, hvordan vi politisk kan accelerere den omstilling af den danske bilpark, vi heldigvis ser. For det er faktisk også sådan, at da der blev lavet en aftale mellem Socialdemokratiet, SF, Radikale Venstre og Enhedslisten om en grøn omstilling af den danske bilpark, var forventningerne til, hvordan det ville gå, markant mere konservative, end hvad virkeligheden viste sig at være. Danskerne er mere villige til at købe elbiler, end vi havde håbet på. Det gør det bare ikke alene.

Der er selvfølgelig også altid nogle, der i den her debat om elbiler indvender, at det jo ville være bedst, hvis folk ikke havde brug for en bil. Og ja, det ville det da, men så god er verden nok ikke for rigtig mange danskere, og derfor er der bare utrolig mange, som har brug for en bil til at få hverdagen til at hænge sammen. Og der er det netop, at vi skal sørge for, at det, næste gang de køber en spritny bil, er en elbil.

Derfor er SF positive over for Enhedslistens forslag om et stop for salg af nye diesel- og benzinbiler i 2025. Jeg vil dog appellere til, at man stadig væk fortsætter ad EU-vejen for at få en mulighed for, at Danmark kan implementere et forbud før det jo alt for uambitiøse mål, der desværre er sat i EU.

Kl. 23:57

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Lise Bech fra Danmarksdemokraterne. Værsgo.

Kl. 23:57

(Ordfører)

Lise Bech (DD):

Tak, formand. Nu det lige før, i dag bliver til i morgen, så vi har da været her i en del timer.

Med det her forslag fra Enhedslisten foreslår man at pålægge regeringen at fremsætte et lovforslag om forbud mod import og salg af nye benzin- og dieselbiler fra 2025. Det lyder sympatisk, at vi i klimaets navn skal se bort fra, at det vil være i strid med EU-reglerne. Men – for der er jo et men – ude i den virkelige verden er det her forslag jo, pænt sagt, umuligt at gennemføre. Vi er nødt til at have for øje, at de grønne biler stadig ikke er noget, alle har råd til, også selv om det nogle steder i København jo ikke er til at sparke sig frem for ladestandere. Så er det altså noget mere problematisk der, hvor jeg kommer fra, i yderområderne.

Hvis man forbyder import og salg af nye fossilbiler, bliver det jo også på sigt meget svært at købe en brugt bil, hvis det er det, man har brug for som dansker i et af de mindre landsbysamfund uden alt for mange ladestandere – for slet ikke at snakke om, at vi vel nærmest er ude i noget, der ligner ekspropriation, når vi taler om bilforhandlernes fremtidige virke, med et forslag, der skal træde i kraft om blot halvandet år. Det vil jo være katastrofalt for autobranchen, hvis Danmark skal gå enegang 10 år før alle de andre medlemslande i EU.

Der findes kun ganske få elbiler til under 250.000 kr., og det er der altså rigtig mange danskere der ikke kan betale for en bil. Og for os, der bor i landdistrikterne, er en bil nødvendig. Vi har ingen S-tog eller metro eller bor i cykleafstand til alting.

Danmarksdemokraterne kommer til at stemme imod det her forslag, og det er ikke, fordi vi er uenige i, at den danske bilpark skal omstilles. Vi er enige i, at bilparken skal være grøn og grønnere, men vi vil hellere gøre det attraktivt at købe en elbil end at gøre det umuligt at købe en benzin- eller dieselbil. Så derfor kommer vi til at stemme imod forslaget.

Kl. 23:59

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken. Jeg skal høre, om ordføreren for Liberal Alliance er til stede. Nej. Så er det fru Mona Juul, Det Konservative Folkeparti. Værsgo.

Kl. 23:59

(Ordfører)

Mona Juul (KF):

Tak for ordet. Og tak til forslagsstillerne. Det er klart, at vi skal udfase fossile brændstoffer og dermed også benzin- og dieselbiler – det giver sig selv. De fleste af os vil også gerne have, at den grønne går lidt hurtigere, end den gør, og at vi kan se bedre og tydeligere resultater hurtigere. Udfordringen her er, at der allerede er planer for udfasningen. At fremskynde det med 10 år giver nogle voldsomme udfordringer. For hvad kan producenter og forbrugere så egentlig stole på?

Pejlemærkerne i den grønne omstilling er og bliver også hamrende afgørende. Vi kan ikke ændre på rammevilkår og planer hele tiden, for det er jo ikke bare at udfase, det er også at få elbiler og ladestandere og ikke mindst nok grøn strøm til at tage over. Der er vi helt ærligt ikke helt endnu, og derfor stemmer Konservative desværre ikke for det her forslag. Og jeg skal netop hilse fra Liberal Alliance og sige, at de heller ikke kan stemme for.

Kl. 00:00

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Samira Nawa, Radikale Venstre.

Kl. 00:00

(Ordfører)

Samira Nawa (RV):

Mange tak. Tak til Enhedslisten for det her beslutningsforslag. I Radikale Venstre mener vi, at den grønne omstilling naturligvis også skal omfatte transportsektoren, ikke mindst privatbilismen, og her er elbiler fremtiden. Vi er også grundlæggende meget positive over for den ambition, som fremgår af beslutningsforslaget, nemlig et stop for nysalg og import af benzin- og dieselbiler. Ligesom SF mener vi også, at vi skal afsøge muligheden for at gøre EU langt mere ambitiøse, for det er der, det virkelig batter, og som ministeren var inde på i sit oplæg, er der også nogle begrænsninger for, at vi kan lave national politik uden at have resten af EU med. Tak.

Kl. 00:01

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Morten Messerschmidt Dansk Folkeparti.

Kl. 00:02

(Ordfører)

Morten Messerschmidt (DF):

Tak, formand. Nye biler er rene biler, det er miljøvenlige biler, klimavenlige biler, så ny teknologi er godt. Og hvad sker der, hvis man siger, at i 2025 må man ikke længere markedsføre biler, som er fossildrevne? Ja, så skal der jo være et surrogat, noget, der kommer i stedet for. Ellers vil markedet gå i stå, og udviklingen vil gå i stå. Kan man levere elbiler og brintbiler i det omfang, som der er behov for for at kunne gennemføre den løbende udskiftning af bilparken? Nej, det kan man ikke. Allerede derfor – og så er vi slet ikke inde på alle de andre afledte effekter osv. – er det her et dårligt forslag.

Men det er et godt forslag på én måde, nemlig derved, at det illustrerer, hvordan klimapolitik meget ofte bliver en anledning til at føre socialistisk politik, altså at det reelt er rødt i stedet for at være grønt. Og det tror jeg er godt i forhold til – vi var også inde på det i en af de tidligere debatter, og jeg kan efterhånden nærmest ikke huske hvornår – det her med, om klimapolitik er i den blå blok, eller om det er den røde blok, eller om det er magentablokken, eller hvad det er i midten, der har adkomst til det. Og der tror jeg jo, at det, som er sagen, ikke er, hvad man vil nå, men hvordan man når det. Og der er nogle markante forskelle imellem rød blok og blå blok. Og en af forskellene vil være, tror jeg, uden at skulle lege stråmand, at blå blok også her vil være enige om, at det her er et dårligt forslag. Og det kan man jo så også takke Enhedslisten for, altså for at vise, at der rent faktisk er noget, vi kan stå sammen om. Så tak for det, formand.

Kl. 00:03

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Noah Sturis fra Alternativet.

Kl. 00:04

(Ordfører)

Noah Sturis (ALT):

Tak for ordet, og tak til Enhedslisten for at fremsætte forslaget, som vi i Alternativet bakker op om. Vi har lige behandlet et forslag om at undersøge muligheden for at implementere atomkraft i Danmark. Så er det også rart at behandle et forslag, som her og nu eller i hvert fald om 2 år vil bidrage til at løse klimakrisen. Forslaget vil pålægge regeringen at fremsætte lovforslag om et forbud mod import og salg af nye benzin- og dieselbiler fra 2025. Det vil være et tiltag, som resulterer i betydelige CO2-reduktioner, hvilket gør, at vi over en 5-årig periode frem til 2030 kan forvente at reducere vores CO2-udslip med op til 1,8 mio. t. Det er lidt pudsigt, når vi i klimafremskrivningen lige har set, at der mangler 1,1 mio. t. Så vi kunne eventuelt lukke noget af det hul, hvis vi vedtog det her forslag

Når det er sagt, er Alternativet ikke meget for unødvendig forbudspolitik, for liberale værdier om frihed fylder meget hos os. Og for at være helt ærlig vil jeg sige, at hvis vi havde en høj og ensartet CO2-afgift og en ressourceafgift i stedet for registreringsafgiften, så ville vi nok ikke have behov for et forbud. Altså, fossilbiler er allerede fossiler. Eksternaliteterne ved fossilbiler er bare ikke medregnet i markedet, og det gør, at priserne bliver skævvredet. Men så længe vi ikke har en høj og ensartet CO2-afgift, og så længe vi ikke har en ressourceafgift, støtter vi forslaget.

Kl. 00:05

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og vi går videre til den næste ordfører i rækken, som er hr. Kim Edberg Andersen fra Nye Borgerlige. Værsgo.

Kl. 00:05

(Ordfører)

Kim Edberg Andersen (NB):

Tak for det. Det er altid skønt at være her både under det første og det sidste forslag. Så føler man simpelt hen, at man bare mangler nøglen til at åbne og lukke. Vi tager lige den hurtige version. Det er et superdårligt forslag, og det kommer vi naturligvis ikke til at støtte. Det gør vi simpelt hen ikke, for – nu har jeg fået sat gang i nogle tanker – virkeligheden er jo, at batteridrevne biler, for det er det, de er, er så dyre, at der er mange familier, der ikke har råd til at købe dem. Så Enhedslisten har lige fremsat et forslag, der siger: Jer med firmabiler, jer med høje lønninger må have lov til at køre ude på landet; I andre skal cykle, for I har ikke råd til at købe de biler.

Teknologien skal nok komme derhen, det er jeg enig i. Præmissen er jeg ikke helt enig i, men det er sådan en helt fundamental ting med, om vi skal styre markedet eller vi ikke skal. Men teknologien er der ikke endnu, priserne er der ikke endnu. Det er et dårligt forslag, og det kommer vi ikke til at støtte i Nye Borgerlige.

Kl. 00:06

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre ordfører for forslagsstillerne Jette Gottlieb fra Enhedslisten.

Kl. 00:06

(Ordfører for forslagsstillerne)

Jette Gottlieb (EL):

Tak for det. Det var selvfølgelig enormt fristende at gå i dialog med de forskellige argumenter, jeg hørte fra de forskellige ordførere. Jeg synes ikke, tiden var til det, så jeg holdt mig i skindet og siger bare i relativ korthed, at salget af nye fossilbiler binder samfundet til fossile udledninger i mange år frem. Den faktor synes jeg ikke var med i nogen af ordførertalerne. En ny bil har i gennemsnit en levetid på 15 år, og 40 pct. af alle biler kører en del længere tid på vejene. Jeg skal lige sige, at kilden til den oplysning er Klimarådet. Men det vil sige, at det, man vedtager i 2025, er noget, der får effekt tidligt i 2040, 2045, 2050, så derfor er det vigtigt at være på forkant med den udvikling.

Så man bør jo derfor mindst operere med en 20-årig periode i sit tankesæt, fra et forbud bliver vedtaget, til der bliver opnået en CO2-neutral bilpark – og det syntes jeg jeg hørte alle ordførerne sige var ønskeligt. Derfor er det også afgørende, at vi hurtigst muligt kommer i gang med den grønne omstilling af vejtransporten, hvis vi vil i mål med Danmarks klimamål, og hvis det skal ske på en måde, som også kan fungere for almindelige mennesker og også inddrager både det sociale og de praktiske udformninger, der er forbundet med det.

For der bliver jo ikke sagt forbud mod fossilbiler; der bliver sagt forbud mod salg af nye benzinbiler. Og det gør en ganske, ganske afgørende forskel. Vi mener, det er en effektiv måde at gøre det på, og det er også allerede noget, der er på dagsordenen i EU, dog alt, alt for sent. Det hører jeg også alle ordførerne mene – at det nok er lidt for sent at gøre det i 2035. At lave et forbud i Danmark i 2025 vil føre til store CO2-reduktioner. CONCITO har anslået det tidligere nævnte, at et forbud i 2025 vil føre til en reduktion på ca. 1,8 mio. t over en 5-årig periode frem til 2030.

Hvorfor er det så, vi foreslår lige akkurat 2025? Ja, det er bl.a., fordi det var det, som de grønne organisationer foreslog. Men Klimarådet anbefalede oprindelig, at forbuddet mod salg og import af fossile biler skulle gælde fra 2030. Det er altså Klimarådet, der har foreslået det. Men siden da har vi i Danmark sat som nyt mål, at Danmark skal fremrykke målet om CO2-neutralitet fra 2050 til 2045. Det håber jeg i øvrigt stadig at et bredt flertal står ved. Men hvis vi skal nå det mål, er det helt nødvendigt, at vi også rykker nogle af de andre måltal frem, og der er transportsektorens bidrag rigtig vigtigt. Jeg opererer med den tommelfingerregel, at en tredjedel af det, der skal reduceres, skal komme fra transportsektoren. Det betyder så, at det er nødvendigt at fremrykke forbuddet til 2025.

Jeg hørte rigtig mange gange: Desværre kan vi ikke støtte forslaget. Jeg hørte også nogle, der var mere klare i spyttet, men jeg kunne meget godt lide det der »desværre«, og det synes jeg man skal lægge mærke til. Men så må »desværre«partierne jo komme med et alternativ til at opnå det samme, som kan sikre de nødvendige reduktioner. Ellers bliver målfastsættelserne jo bare ord, og det vil vi ikke risikere.

Flere har i deres taler været inde på, at EU-reglerne er en udfordring, og ja, det vedkender vi os da fuldstændig. Det er korrekt, at typegodkendelser af biler i dag er reguleret af EU-lovgivning. Der er tale om totalharmoniserede regler, det er vi fuldstændig vidende om. Virkeligheden er, at en vedtagelse af et nationalt salgs- og importforbud mod fossile biler vil udfordre EU-reglerne vedrørende det indre marked og den fri bevægelighed for varer. I Enhedslisten er vi imidlertid af den holdning, at det også er noget, mennesker har vedtaget, og derfor er det også noget, der kan laves om, og at hensynet til klimaet og den grønne omstilling må stå over hensynet til reglerne for EU's indre marked, som er vedtaget, man kan måske komme til at sige i en anden tid. De er i hvert fald vedtaget på et tidspunkt, hvor klimahensynene ikke stod så højt på dagsordenen. Så der er vi faktisk villige til at udfordre EU-reglerne.

Og så skal jeg lige tilføje, at det altså er sket før. Vi har før set, hvordan det, at vi udfordrede EU-reglerne, faktisk var med til at rykke hele EU's beslutningsproces. Det gjaldt f.eks., da vi indførte forbud mod giftige sutter til børn. Jeg tror ikke, der er nogen her, der begræder, at vi i Danmark gik i front på det spørgsmål og dermed rykkede hele EU's beslutningsgrundlag på området.

Kl. 00:11

Men vi må konstatere, at der er forskel på partierne i Folketinget, i forhold til hvor langt man er villig til at gå i klimakampen. Det er jo det, der kommer til udtryk her: Hvad tør man? Hvad gør man? Hvad bruger man ord til? Hvad bruger man handlinger til?

I den forbindelse vil jeg så lige nævne, at det var lidt interessant i forbindelse med den valgkamp, der fandt sted i efteråret 2022, at fra fire nuværende folketingspartier skrev næsten alle kandidater under på et ønske fra de grønne organisationer. Det er i sig selv interessant, og det kan man selv regne ud hvem er. Men for de øvrige partiers kandidater var det under 20 pct. af kandidaterne, der svarede nej på spørgsmålet om, om man ønskede den form for begrænsning. Det fortolker jeg som en vis åbenhed over for spørgsmålet. Det, man bl.a. skrev under på, og som flere af de her tilstedeværende har skrevet under på, var: Folketinget bør vedtage et mål om at udfase salget af nye personbiler og varebiler med forbrændingsmotor, inklusive hybridbiler – det var allerede fremme der – i 2025 ved hjælp af afgifter og andre virkemidler.

Så det vil sige, at der allerede i situationen i valgkampen var en åbenhed over for, at man er nødt til at tage drastiske midler i brug, hvis man skal opnå de ønsker, vi har. Det tror jeg man er nødt til at tænke over igen. Hvornår er det bare ord, man nævner, når man snakker om målsætninger, og hvornår er man faktisk parat til at sætte handling bag? Det synes jeg man skal lægge sig på sinde, og så håber jeg, ministeren lægger sig på sinde, at der faktisk er en åbenhed over for, at EU er for sent ude, og at hvis vi ikke presser alvorligt på, så kommer vi til at være for sent ude. Jeg vil håbe, at ministeren i EU-sammenhæng vil arbejde energisk på, at der kommer en eller anden form for fremrykning af de tidspunkter, som EU har lagt op til.

Med det vil jeg så takke for debatten og håbe, at det fører til mere handlingsrettet adfærd end taleadfærd. Tak for ordet.

Kl. 00:13

Fjerde næstformand (Karina Adsbøl):

Tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 00:14

Meddelelser fra formanden

Fjerde næstformand (Karina Adsbøl):

Der er ikke mere at foretage i dette møde.

Folketingets næste møde er jo så her lidt senere torsdag den 11. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 00:14).


4. møde

Tirsdag den 29. november 2022 kl. 13.00

Dagsorden

1) Indstilling fra Udvalget til Valgs Prøvelse:

Godkendelse af stedfortræder som nyt ordinært medlem af Folketinget for Kristian Klarskov (M).

2) 1. behandling af lovforslag nr. L 1:

Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023).

Af Peder Hvelplund (EL) m.fl.

(Fremsættelse 16.11.2022).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelse:

Morten Messerschmidt (DF) m.fl.:

Beslutningsforslag nr. B 3 (Forslag til folketingsbeslutning om mulighed for at stille folketingsspørgsmål til ministre vedrørende forhold under deres tidligere ministerembeder).

Titlen på den anmeldte sag vil fremgå af www.folketingstidende.dk (jf. ovenfor).

Det første punkt på dagsordenen er:

1) Indstilling fra Udvalget til Valgs Prøvelse:

Godkendelse af stedfortræder som nyt ordinært medlem af Folketinget for Kristian Klarskov (M).

Kl. 13:00

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Moderaterne i Nordjyllands Storkreds, Mohammad Rona, godkendes som ordinært medlem af Folketinget fra og med den 24. november 2022, da Kristian Klarskov nedlagde sit mandat pr. 23. november 2022.

Er der nogen, der ønsker ordet?

Da det ikke er tilfældet, går vi til afstemning.

Kl. 13:01

Afstemning

Formanden (Søren Gade):

Der stemmes om udvalgets indstilling. Afstemningen starter.

Afstemningen slutter.

Udvalgets indstilling er enstemmigt vedtaget med 110 stemmer.

[For stemte 110 (S, V, M, SF, DD, LA, KF, EL, RV, ALT, NB, DF og Mette Thiesen (UFG)), imod stemte 0, hverken for eller imod stemte 0].

Det sidste punkt på dagsordenen er:

2) 1. behandling af lovforslag nr. L 1:

Forslag til lov om ændring af lov om et midlertidigt børnetilskud til visse forsørgere. (Forlængelse af det midlertidige børnetilskud for 2023).

Af Peder Hvelplund (EL) m.fl.

(Fremsættelse 16.11.2022).

Kl. 13:01

Forhandling

Formanden (Søren Gade):

Forhandlingen er åbnet. Den første, der får ordet, er den fungerende beskæftigelsesminister.

Kl. 13:02

Beskæftigelsesministeren (Peter Hummelgaard):

Tak for ordet. Det er usædvanligt at stå her som fungerende minister og skulle behandle et lovforslag, inden en regering er dannet. Så vidt jeg ved, er det ikke sket før. Da der ikke er dannet en regering efter folketingsvalget endnu, har jeg da også titlen som fungerende beskæftigelsesminister, ligesom regeringen er et forretningsministerium. Et forretningsministerium tager kun stilling til det allermest nødvendige for driften af landet. Det udvikler ikke en ny politik og diskuterer ikke konkrete lovforslag i Folketingssalen. Det betyder også, at regeringen og jeg selv ikke kan gå ind i en diskussion af forslaget. Jeg kan dog forstå på forslagsstillerne, at man ønsker, at ingen modtagere af det midlertidige børnetilskud vil opleve, at deres ydelse stopper til nytår.

Her kan jeg oplyse, at udbetalingen af børnetilskud faktisk ikke stopper ved udgangen af året: Der vil også blive udbetalt børnetilskud i januar og februar måned. I disse måneder udbetales det børnetilskud, som vedrører henholdsvis november og december måned. Det er lidt teknisk, men bundlinjen er, at dem, der har ret til tilskuddet i december, først kan få beregnet børnetilskuddet efterfølgende, og derfor kommer pengene ind på bankkontoen i februar.

Hvis der er politisk flertal for det, kan man altså vente til efter nytår med at forlænge det midlertidige børnetilskud, uden at nogen vil opleve et ophør i deres tilskud. Derfor er det hverken hensigtsmæssigt eller nødvendigt, at regeringen går ind i en diskussion af det midlertidige børnetilskud netop nu. For Socialdemokratiets holdning vil jeg henvise til ordføreren. Tak for ordet.

Kl. 13:03

Formanden (Søren Gade):

Der er allerede flere, der har bedt om korte bemærkninger. Fru Victoria Velasquez fra Enhedslisten, værsgo.

Kl. 13:03

Victoria Velasquez (EL):

Den fungerende beskæftigelsesminister er jo udmærket klar over, at lovhjemmelen forsvinder fra januar måned, og at vi risikerer, at folk – det står i bemærkningerne til lovforslaget – kommer til at stå uden en indkomst, hvis det er, at man venter til det nye år. Og selv her kan vi jo heller ikke høre fra Socialdemokratiet, om man vil garantere, at man fremsætter forslaget i det nye år. Lige nu er vi vidne til, at julehjælpen eksploderer, og derfor vil jeg gerne spørge, om det er Socialdemokratiets holdning, at de fattigste i vores samfund skal opleve at skulle overleve på almisser, eller om man vil sikre dem et værdigt livsgrundlag.

I Enhedslisten mener vi ikke, at vi kom langt nok med den aftale om kontanthjælpen. Det ved den fungerende minister også godt. Og den fungerende beskæftigelsesminister er jo også udmærket klar over, at vi gerne havde set, at man gik længere, men at det her er et fremskridt. Det her løfter tusindvis af børn op over fattigdom, og det hjælper konkret over 23.000 børn i nogle af de allerfattigste familier.

At de fattigste i samfundet ikke skulle tilbage til blå bloks kyniske fattigdomspolitik, var noget af det, som vi sammen sagde – men hvad er der sket, siden ministeren nu siger noget andet?

Kl. 13:05

Formanden (Søren Gade):

Den fungerende beskæftigelsesminister.

Kl. 13:05

Beskæftigelsesministeren (Peter Hummelgaard):

Den fungerende beskæftigelsesminister siger ikke noget andet, men konstaterer det faktum, at regeringen er trådt tilbage og lige nu fungerer som et forretningsministerium. Og derved har vi den respekt – både for Folketinget, men i det hele taget jo også for den statsretlige situation, der er etableret – at der ikke vedtages ny lovgivning, som vi i hvert fald medvirker til, og at der heller ikke bliver taget aktivt stilling til ny politik, indtil der er dannet en regering.

Kl. 13:05

Formanden (Søren Gade):

Tak for det. (Sang fra tilhørerpladserne).

(Formanden ringer med klokken).

Mødet er udsat. (Kl. 13:05).

Kl. 13:07

Forhandling

Formanden (Søren Gade):

Mødet er genoptaget.

Jeg beder den fungerende beskæftigelsesminister om at komme herop igen. Fru Victoria Velasquez har bedt om anden korte bemærkning. Værsgo.

Kl. 13:07

Victoria Velasquez (EL):

Det gjorde sgu lige indtryk i forhold til det der med skam.

Den aftale, vi lavede, skulle jo netop sørge for et opgør med den fattigdomsskabende politik, som der var i den regering, som blå blok stod i spidsen for, og som vi ved har konkrete konsekvenser for rigtige mennesker, og som betyder, at man ikke er en del af fællesskabet. Og nu her ser vi simpelt hen ind i, at det ikke bare handler om ikke at være en del af fællesskabet, men om nogle helt konkrete ting som at få mad på bordet. Det er jo et valg, som den fungerende beskæftigelsesminister åbenbart gerne vil træffe, altså at man er klar til at gøre de fattigste børnefamilier til noget, man kan forhandle om, og vende dem ryggen for i stedet for at tækkes dem til højre i salen. For der er et flertal for, at den aftale skal fortsætte.

Kl. 13:08

Formanden (Søren Gade):

Så bliver det ministeren.

Kl. 13:08

Beskæftigelsesministeren (Peter Hummelgaard):

Der er nogle præmisser i det spørgsmål og i den kommentar, der bliver givet, som ikke er rigtige. Vi står på mål for de aftaler, som vi har indgået. Men faktum er, at regeringen er trådt tilbage, og regeringen respekterer den situation, at man er trådt tilbage og derved ikke vedtager ny lovgivning eller driver ny politik. Jeg synes egentlig, at Enhedslisten burde respektere det samme. Der er ikke nogen præcedens, så vidt jeg og vi har kunnet finde frem til, for at der bliver vedtaget lovgivning, mens der forhandles om dannelsen af en regering.

Kl. 13:08

Formanden (Søren Gade):

Tak for det. Hr. Pelle Dragsted for første korte bemærkning.

Kl. 13:09

Pelle Dragsted (EL):

Jeg synes, det er sørgeligt at høre den fungerende minister tale udenom, for sagen er jo, at den fungerende minister og den fungerende ministers parti klart og tydeligt tilkendegav, at man selvfølgelig holdt den aftale, der var indgået, og gennemførte den lov, man selv har fremsat. Jamen så havde vi ikke behøvet at stå her i dag.

Den fungerende minister giver så udtryk for, at det skulle være umuligt for ministeriet at implementere den her lov – sådan udtaler ministeren sig i dag i Jyllands-Posten. Han antyder ovenikøbet over for offentligheden, at det måske skulle være grundlovsstridigt. Men samme ministerium modsiger i samme artikel ministeren og skriver: Beskæftigelsesministeriet kan generelt oplyse, at ministeriet skal sikre korrekt og rettidig implementering af lovforslag, som vedtages af Folketinget.

Det burde egentlig ikke overraske nogen af os. Vi er trådt til som Folketing, og der er ikke noget over og ved siden af Folketinget. Hvorfor udtaler den fungerende minister sig i direkte modstrid med sit eget ministerium? Er det respekt for Folketinget?

Kl. 13:10

Formanden (Søren Gade):

Den fungerende beskæftigelsesminister.

Kl. 13:10

Beskæftigelsesministeren (Peter Hummelgaard):

Det er jo fuldstændig korrekt, at der ikke er nogen, der står over Folketinget, og skulle Folketinget beslutte sig for at vedtage, hvad end Folketinget måtte ønske at vedtage, skal de relevante ministerier naturligvis implementere det.

Den fungerende regering har det grundlæggende synspunkt, at vi respekterer den situation, der er etableret, nemlig at vi udelukkende er et forretningsministerium og dermed ikke tager elementer fra det lovprogram, vi selv fremlagde inden folketingsvalget, og nu sætter på til vedtagelse i en fase, hvor der bliver forhandlet om en ny regering. Det er grundlæggende principielle synspunkt, vi har. Og man kan sige det om alt muligt. Vi havde jo et stort lovprogram med masser af ting, som vi gerne ville gennemføre og vedtage. Der er vi nødt til at afvente dannelsen af en ny regering, før vi kan komme videre med det. Det synes jeg også at Enhedslisten burde respektere.

Kl. 13:11

Formanden (Søren Gade):

Ønskes den anden korte bemærkning? Værsgo, hr. Pelle Dragsted.

Kl. 13:11

Pelle Dragsted (EL):

Vi i Enhedslisten er ligesom de øvrige ærede medlemmer netop blevet valgt af vælgerne, og vi har fremsat et lovforslag, fuldstændig som man kan her i Folketinget. Den fungerende minister modtager stadig væk sin gavmilde ministerløn i modsætning til de børn, som kigger ind i en vinter i fattigdom, og den fungerende minister er dermed også underlagt ministeransvarlighedsloven. Derfor vil jeg bare gerne bede den fungerende minister om, under hensyntagen til hvad jeg lige har sagt, at tilkendegive, om den fungerende minister virkelig mener, som den fungerende minister antyder i Jyllands-Posten, at en vedtagelse og gennemførelse af det her lovforslag, som skal redde de her fattige børn, vil være i strid med grundloven. Det kunne jeg godt tænke mig et klart svar på, for det er ikke uden betydning at antyde den slags.

Kl. 13:11

Formanden (Søren Gade):

Den fungerende beskæftigelsesminister.

Kl. 13:11

Beskæftigelsesministeren (Peter Hummelgaard):

Det synes jeg faktisk at jeg lige har svaret på. Faktum er, at skulle et flertal i Folketinget vælge at vedtage det her lovforslag eller alle mulige andre lovforslag, har de relevante ministerier selvfølgelig en forpligtigelse til at gennemføre det. Det ændrer ikke ved den fungerende regerings grundlæggende og principielle holdning, nemlig at vi mener, at det på alle tænkelige måder er i overensstemmelse med den præcedens, vi i øvrigt har her i landet, at afvente dannelsen af en ny regering, før man vedtager ny lovgivning og aktivt tager stilling til en ny politik.

Kl. 13:12

Formanden (Søren Gade):

Tak for det. Den næste, der har bedt om ordet, er fru Karina Adsbøl fra Danmarksdemokraterne.

Kl. 13:12

Karina Adsbøl (DD):

Tak for det. Ja, det er sådan lidt en interessant debat, og nu er det jo ikke, fordi vi i Danmarksdemokraterne går ind for, at folk på hjemrejseydelse skal have et forhøjet børnetilskud, men jeg kunne egentlig godt tænke mig at høre, når den nuværende eller i hvert fald foreløbige beskæftigelsesminister siger, at regeringen og han selv ikke kan gå ind i drøftelserne, hvad det så er, Socialdemokratiet mener.

For det interessante er jo egentlig, at den 5. oktober fremsatte beskæftigelsesministeren det her lovforslag i Folketingssalen, og nu står han så og siger, at man ikke kan gå ind i de her drøftelser. Men hvad mener Socialdemokratiet? Og vil den fungerende beskæftigelsesminister, hvis han så er minister, når der nu kommer en ny regering på et eller andet tidspunkt, så fremsætte det her lovforslag?

Kl. 13:13

Formanden (Søren Gade):

Den fungerende beskæftigelsesminister.

Kl. 13:13

Beskæftigelsesministeren (Peter Hummelgaard):

Altså, helt grundlæggende står vi på mål for de aftaler, der er indgået, inden der var folketingsvalg. Men det er jo også klart, at under hensyntagen til det forhold, at regeringen er trådt tilbage og der lige nu forhandles om en ny regering, står vi heller ikke her aktivt og tager stilling til, hvordan et kommende lovprogram skal se ud.

Kl. 13:13

Formanden (Søren Gade):

Fru Karina Adsbøl for anden korte bemærkning.

Kl. 13:13

Karina Adsbøl (DD):

Den fungerende beskæftigelsesminister svarer jo ikke på spørgsmålet om, hvad Socialdemokratiets holdning er. Ét er regeringen, men hvad mener Socialdemokratiet? Det må den fungerende beskæftigelsesminister jo svare på.

Noget andet er, at der jo er indgået rigtig mange aftaler, som ikke er blevet fremsat i Folketingssalen. Jeg tror, det er omkring 80, hvis jeg husker korrekt. Er det noget, som den fungerende beskæftigelsesminister – såfremt han også er minister og sidder i en regering til den tid – vil fremsætte her i Folketingssalen, eller hvordan ser det ud?

Kl. 13:14

Formanden (Søren Gade):

Den fungerende beskæftigelsesminister.

Kl. 13:14

Beskæftigelsesministeren (Peter Hummelgaard):

Igen vil jeg sige, at der forhandles om dannelsen af en ny regering. Der er ingen af os, der ved, hvordan en sådan regering kommer til at se ud, eller hvilket grundlag den skal arbejde på. Grundlæggende er Socialdemokratiets holdning – og Socialdemokratiets ordfører kommer jo på lige om lidt – at mest muligt af det, der er vores egen politik, og som vi har lavet aftale om, vil vi gerne sørge for bliver gennemført. Men jeg tror også, at vi alle sammen herinde – alle 179 medlemmer – er nødt til at respektere, at valghandlinger har konsekvenser. Når der udskrives valg og Folketinget sammensættes på en ny måde, har det jo både den lavpraktiske konsekvens, at den lovgivning, man havde planlagt, bortfalder, og derudover, at den politik, der så kan føres under dannelsen af en ny regering, selvfølgelig vil tage sig anderledes ud.

Kl. 13:15

Formanden (Søren Gade):

Tak for det. Den næste, der har bedt om ordet, er hr. Torsten Gejl, Alternativet.

Kl. 13:15

Torsten Gejl (ALT):

Tak, formand. Den fungerende beskæftigelsesminister taler om respekt, altså at S ikke kan støtte det her forslag af respekt for situationen. Og så er det bare, at jeg tænker på brugen af ordet respekt. Altså, der er så mange børn, der vil blive ramt af en nedsættelse af deres families indkomst, så af respekt for hvad? Jeg vil gerne have uddybet: Hvad er det, vi respekterer? Og hvorfor er det, at vi skal respektere dét, altså situationen, som den fungerende beskæftigelsesminister siger? Hvorfor ikke have respekt for de børn, for Danmarks fattige børn?

Kl. 13:16

Formanden (Søren Gade):

Den fungerende beskæftigelsesminister.

Kl. 13:16

Beskæftigelsesministeren (Peter Hummelgaard):

Dem har vi bestemt også en respekt for, og det er jo derfor, vi også har afklaret den tekniske misforståelse, der virkede til at være i begyndelsen af den her diskussion, nemlig at nogen forsøgte med fremsættelsen af det her lovforslag at tegne et billede af, at pr. 1. januar ville de nuværende tilskudsberettigede familier ikke længere modtage børnetilskud. Det er ikke rigtigt; det er først fra den 1. marts. Det betyder, at der er al mulig god tid til at afvente dannelsen af en ny regering, og at den nye regering fremsætter et nyt lovforslag, hvis der skulle være opbakning til et sådant, sådan at børnetilskuddet kan fortsætte.

Kl. 13:16

Formanden (Søren Gade):

Hr. Torsten Gejl for sin anden korte bemærkning.

Kl. 13:16

Torsten Gejl (ALT):

Men vi aner jo ikke, om det forslag bliver fremsat. Vi aner ikke, om der er flertal for det. Lige nu, i dag, kunne den fungerende beskæftigelseminister jo sørge for, at vi fik vedtaget forslaget om forlængelse af børnetilskuddet. Hvorfor ikke bare gøre det? Hvorfor ikke bare give de familier den tryghed gennem julen, at de ved, at de ikke i en tid, hvor priserne stiger, mister deres tilskud?

Kl. 13:17

Formanden (Søren Gade):

Den fungerende beskæftigelsesminister.

Kl. 13:17

Beskæftigelsesministeren (Peter Hummelgaard):

Men jeg er, som formanden jo rigtigt siger, kun fungerende beskæftigelsesminister, og der er, os bekendt i hvert fald, ikke præcedens for, at der bliver vedtaget lovgivning, inden der er dannet en regering.

Kl. 13:17

Formanden (Søren Gade):

Tak for det. Den næste, der har bedt om ordet, er fru Trine Pertou Mach fra Enhedslisten.

Kl. 13:17

Trine Pertou Mach (EL):

Tak for det, og tak til ministeren for de indledende bemærkninger. Nu står vi i en buldrende inflationskrise, og valgkampen har ikke mindst handlet om, hvordan man holder hånden under dem, der har det sværest i vores samfund. Mødrehjælpen fortæller om, at ansøgningerne om julehjælp i år antager en ny karakter. Der er en fattigdom, vi ikke har set i årtier, i Danmark. Det er ansøgninger, som ikke bare – i gåseøjne – handler om julehjælp, men handler om, at familier i det hele taget ikke kan få økonomien til at hænge sammen. Det er der tusinder af børn som betaler regningen for. Det er den virkelighed, vores børnefamilier står i.

Så vil jeg gerne spørge: Hvor er Socialdemokraterne? På hvis side er man i virkeligheden, når man vælger den diskussion og den tilgang til diskussionen, som ministeren anlægger her? På hvis side er man i virkeligheden? Er man på børnefamiliernes side eller på magtens side? Jeg vil meget gerne have et meget klart svar fra ministeren. Hvad vil man sige til de børnefamilier, der ikke kan få økonomien til at hænge sammen?

Kl. 13:18

Formanden (Søren Gade):

Den fungerende beskæftigelsesminister.

Kl. 13:18

Beskæftigelsesministeren (Peter Hummelgaard):

Jamen det synes jeg er en både forkert, men i virkeligheden også lidt modbydelig modsætning, der bliver stillet op fra ordførerens side. Altså, i forhold til »på magtens side« vil jeg sige, at vi jo er trådt tilbage. Vi har ikke magten i det her land længere. Det er en konsekvens af, at der har været folketingsvalg. Det er en konsekvens af, at et af de daværende partier, der dannede grundlag for den tidligere socialdemokratiske regering, valgte at sige, at man ikke længere ønskede at danne grundlag for den regering. Det er den direkte følge, og det har jo så konsekvenser. Det har bl.a. den konsekvens, at de mange stykker lovgivning, vi gerne ville have gennemført på baggrund af alle mulige aftaler med brede dele af Folketinget, er bortfaldet. Nu er det så op til en ny regering at få gennemført mest muligt af det. Og det er jo selvfølgelig en regering, vi håber på både at kunne sidde i spidsen for og være en del af, og vi står på mål for de aftaler, vi i øvrigt har indgået.

Kl. 13:19

Formanden (Søren Gade):

Tak for det. Fru Trine Pertou Mach for anden korte bemærkning.

Kl. 13:19

Trine Pertou Mach (EL):

Det lovforslag, der ligger, er Socialdemokraternes eget lovforslag. Er ministeren ikke enig med mig i, at vi alle sammen i den her sal kan trykke på knappen, når der er noget, der skal stemmes om, inklusive de socialdemokratiske medlemmer af Folketinget?

Kl. 13:19

Formanden (Søren Gade):

Den fungerende beskæftigelsesminister.

Kl. 13:19

Beskæftigelsesministeren (Peter Hummelgaard):

Det er jeg bestemt enig i. Alle 179 medlemmer af Folketinget har det grundlæggende prærogativ, at de selv bestemmer, hvad det er, de stemmer. Og det tror jeg er uantasteligt. Vi har som forretningsministerium og i Socialdemokratiet indtaget det helt principielle synspunkt at sige, at vi kan jo ikke selektere det ene lovforslag frem for alle mulige andre lovforslag, som også er taget af lovprogrammet, i forhold til hvad det så er, vi mener at vi skal gennemføre nu. Vi er nødt til ligesom at sige klart og tydeligt, at konsekvensen af den situation, der er etableret, må være, at vi ikke vedtager ny lovgivning, før der er dannet en ny regering.

Kl. 13:20

Formanden (Søren Gade):

Tak for det. Den næste, der har bedt om ordet, er fru Franciska Rosenkilde fra Alternativet.

Kl. 13:20

Franciska Rosenkilde (ALT):

Mange tak for det. Den fungerende beskæftigelsesminister siger selv, at der har været et valg, og regeringen er trådt tilbage, men stadig væk er I jo en fungerende regering eller et forretningsministerium, eller hvad det er, I kalder det. Om ikke andet har I derfor også et ansvar for, at Danmark fortsætter med at fungere. Og det her er jo ikke et hvilket som helst forslag. Ud over at det er Socialdemokraternes eget forslag, vil jeg næppe kalde det for ny politik, for det er jo forhandlet. Sagen er bare, at det skal godkendes her. Og det her er et lovforslag, der tager ansvar for de allermest udsatte børn i vores samfund.

Så hvordan kan den fungerende minister mene, at det er i uoverensstemmelse med respekten for dannelsen af en ny regering, at man som fungerende regering tager hånd om de allermest udsatte børn i vores samfund i en meget, meget hård tid? Tak.

Kl. 13:21

Formanden (Søren Gade):

Den fungerende beskæftigelsesminister.

Kl. 13:21

Beskæftigelsesministeren (Peter Hummelgaard):

Jeg har al mulig sympati for hensynet bag det her. Det er også derfor, vi selv indgik aftalen tilbage i sommer; det er også derfor, vi jo selv gjorde bl.a. inflationskrisen til et bærende tema i den valgkamp, vi lige har været igennem. Det, der jo er skillelinjen, er, at der er tale om udmøntning af en politisk aftale – der er tale om ny lovgivning. Der er ikke tale om det, som efter vores fortolkning er fornødent til embedsforretningernes uforstyrrede førelse. Det er derfor, vi bare klart må foretage den skelnen og sige, at al ny lovgivning, der ikke er det, kan vi ikke som fungerende regering aktivt bidrage til at vedtage.

Kl. 13:22

Formanden (Søren Gade):

Tak for det. Ønsker fru Franciska Rosenkilde anden korte bemærkning? Nej. Så går vi videre i talerrækken. Den næste, der har bedt om ordet, er fru Leila Stockmarr, Enhedslisten.

Kl. 13:22

Leila Stockmarr (EL):

Tak for det. Den fungerende beskæftigelsesminister udtalte i søndags, den 27. november, til Politiken – og jeg citerer: »Vi står grundlæggende ved de aftaler, som vi har lavet.« Jeg kunne godt tænke mig at spørge: Gælder det stadig væk? Eller kan man reelt set ikke stole på de aftaler, som man indgår med Socialdemokratiet?

Kan den fungerende beskæftigelsesminister gøre os klogere på, hvad der er sket mellem for 2 dage siden og så nu, hvor den fungerende beskæftigelsesminister i Jyllands-Posten i dag bliver spurgt, om han som aftalt vil garantere tilskuddet, hvis S er i regering, og svarer: »Nej, for vi ved jo ikke, hvad det er for en regering, vi kommer til at få. Der er ikke nogen garantier.«

Hvad er det helt konkret, der har ændret sig på de 2 dage? Handler det i virkeligheden om, at den fungerende beskæftigelsesminister og resten af det fungerende ministerhold sidder og forhandler om børnetilskuddet med højrefløjen?

Kl. 13:23

Formanden (Søren Gade):

Den fungerende beskæftigelsesminister.

Kl. 13:23

Beskæftigelsesministeren (Peter Hummelgaard):

Der er ikke noget, der har ændret sig på de 2 dage. Det, der bringer hele diskussionen op her på den måde, er jo – og jeg har også Enhedslisten mistænkt for at gøre det meget bevidst – at man udmærket er klar over, at vi er en regering, der er trådt tilbage; vi fungerer som forretningsministerium. Jeg tror også, Enhedslisten har været klar over, at vi ikke vil ende med at stå og tage stilling til ny lovgivning. Og Enhedslisten har fastholdt det – det er jo Enhedslistens valg – også selv om man er blevet gjort opmærksom på, at det faktisk ikke er pr. 1. januar, vi har en udfordring, men at det først er pr. 1. marts. Jeg synes, det rigtige vil være at afvente dannelsen af en ny regering, før man vedtager ny lovgivning og bedriver ny politik.

Kl. 13:23

Formanden (Søren Gade):

Tak for det. Ønsker fru Leila Stockmarr ordet? Nej. Så går vi videre til den næste på talerlisten. Det er fru Jette Gottlieb, Enhedslisten.

Kl. 13:24

Jette Gottlieb (EL):

Jeg vil gerne spørge en lille smule mere overordnet, nemlig om Socialdemokratiet støtter det velfærdssamfund, vi lever i, og hvor det er en grundlæggende ting, at man ikke kan dø af sult; at man har et socialt sikkerhedsnet og et grundlag, som sikrer, at man ikke kommer så langt ud i uføret. Og er det ikke rigtigt, at de forhandlinger, der har været ført hidtil i den forrige periode, om det her spørgsmål meget klart viste, at der var tale om meget fattige familier med meget fattige børn? Hvis Socialdemokratiet stadig er af den opfattelse, at det danske velfærdssamfund er et faktum, som vi skal støtte, så kan 50 mandater fra Socialdemokratiet sagtens støtte et sådant tiltag, der støtter de familier og forhindrer, at de kommer så langt ud. Der vil jeg så konkret spørge, om det er fuldstændig klart, når ministeren siger, at han holder de ting, som han lover, og at den her lov så i givet fald vil kunne vedtages med de 50 socialdemokratiske stemmer.

Kl. 13:25

Formanden (Søren Gade):

Den fungerende beskæftigelsesminister.

Kl. 13:25

Beskæftigelsesministeren (Peter Hummelgaard):

Selvfølgelig står vi ved og er meget, meget stolte af det velfærdssamfund, som vi har opbygget. Der er også stadig masser af problemer, masser af udfordringer, der skal løses. Mange af de udfordringer har vi haft rig lejlighed til også at diskutere løsninger på under den seneste valgkamp.

Men jeg synes også, vi bliver nødt til i den her side af salen at se hinanden i øjnene og i fællesskab erkende den situation, der er skabt. Der er skabt en situation, hvor der ikke længere var opbakning til, at den daværende regering kunne fortsætte. Det har konsekvenser. Det bliver vi jo bare nødt til at erkende, nemlig at når det er, at man truer regeringer til at gå af, og når man ønsker, at regeringer skal gå af, så har det selvfølgelig konsekvenser. En af de konsekvenser er, at al den planlagte lovgivning ikke længere er på lovprogrammet.

Nu skal der så dannes en ny regering. Jeg ved ikke, hvordan en sådan regering kommer til at se ud. Jeg ved heller ikke, hvad det er for et grundlag, en sådan regering kommer til at drive sin politik på. Jeg ved, at langt størstedelen af Folketinget enten har været eller stadig væk er en del af de drøftelser, og det er det, vi sådan set bare beder hele Folketinget om også at respektere og afvente.

Kl. 13:26

Formanden (Søren Gade):

Fru Jette Gottlieb for den anden korte bemærkning.

Kl. 13:26

Jette Gottlieb (EL):

Det kan man jo kun forstå på den måde, at det betyder, at Socialdemokratiet bruger de her fattige børns vilkår som en handelsvare i forhandlingerne om en regering. For ellers kunne Socialdemokratiet jo godt udtale, at man stadig er af den holdning, at vi skal have et velfærdssamfund med et sikkerhedsnet for de fattigste. Det kunne man jo godt udtale, og man kunne godt sige, at det vil man gerne aktivt stemme for. Ellers er det jo, fordi det indgår i en eller anden forhandling, at man kan undlade det, og vi vil jo gerne vide, om Socialdemokratiet er parat til at undlade at støtte det velfærdssamfund, som vi har været fælles om.

Kl. 13:27

Formanden (Søren Gade):

Den fungerende beskæftigelsesminister, værsgo.

Kl. 13:27

Beskæftigelsesministeren (Peter Hummelgaard):

Det mener jeg ikke man kan udlede af det, jeg lige sagde. Jeg mener, det vil være forkert at udlede det af det, jeg lige sagde. Det, jeg sagde, er, at vi står på det strenge principielle synspunkt, at regeringen er trådt tilbage, og af den årsag bidrager vi heller ikke aktivt til at vedtage ny lovgivning. Mit svar havde været det samme, hvis det var, at den anden side af Folketingssalen havde fremsat et lovforslag, som også skulle udmønte en af de aftaler, som vi var blevet enige om. Lad os bare som et tænkt eksempel sige sænkelse af beløbsgrænse, og så ville vi også principielt sige, at det mener vi ikke vi som forretningsministerium og som fungerende regering kan lægge stemmer til på nuværende tidspunkt. Det ville være forkert at gøre, indtil der er dannet en ny regering.

Kl. 13:27

Formanden (Søren Gade):

Tak for det. Den næste, der har bedt om ordet, er fru Mai Villadsen, Enhedslisten.

Kl. 13:27

Mai Villadsen (EL):

Tak for det. Jeg skal høre den fungerende beskæftigelsesminister, om ikke det gør indtryk, når mindst 20 organisationer, herunder 3F, Danmarks Lærerforening, Kirkens Korshær, Red Barnet, Mødrehjælpen, HK, DUI-LEG og VIRKE – rigtig mange organisationer, som har med børn at gøre, børn, der mistrives, børn, der vokser op i fattigdom – sender et brev til den fungerende beskæftigelsesminister og til resten af folketingsmedlemmerne og siger: Det er så afgørende for de her børn, at de har et økonomisk fundament, der fungerer for dem; at der er et økonomisk fundament, som ikke skal fjernes, for de her børn. Gør det ikke indtryk på den fungerende beskæftigelsesminister?

Kl. 13:28

Formanden (Søren Gade):

Den fungerende beskæftigelsesminister.

Kl. 13:28

Beskæftigelsesministeren (Peter Hummelgaard):

Jo, det gør et meget stort indtryk, og jeg er jo også ærgerlig over, at det, jeg kan svare de organisationer, og det, jeg kan svare fru Mai Villadsen, er, at det ikke var regeringens eget ønske, at der skulle være folketingsvalg i det her efterår. Det var heller ikke regeringens eget ønske, at regeringen skulle træde tilbage på nuværende tidspunkt. Det har vi gjort, der har været folketingsvalg, stemmerne er blevet talt op, og nu afventer vi dannelsen af en ny regering, der så kan føre en politik, som kan gøre noget ved de problemer, som organisationerne også adresserer.

Kl. 13:29

Formanden (Søren Gade):

Tak for det. Fru Mai Villadsen for sin anden korte bemærkning.

Kl. 13:29

Mai Villadsen (EL):

Jeg må tilstå, at jeg finder det en kende barokt, at den fungerende beskæftigelsesminister står og holder det her op foran sig som en undskyldning, når der samtidig er ministre i den selv samme fungerende regering, der rejser rundt til det ene og andet arrangement med Folketingets opbakning. Der er intet over eller ved siden af Folketinget, så hvis Folketinget vedtager det her forslag, er det en lov, som den fungerende minister skal føre ud i livet.

Derfor vil jeg bare spørge ministeren: Er det ikke rigtigt, at hvis Socialdemokratiet stod ved det, de lovede – og Radikale ligeså – og det her blev stemt igennem, så skulle man føre det ud i livet?

Kl. 13:30

Formanden (Søren Gade):

Den fungerende beskæftigelsesminister.

Kl. 13:30

Beskæftigelsesministeren (Peter Hummelgaard):

Jeg tror, at når fru Mai Villadsen oplever, at forskellige fungerende ministre rejser rundt til forskellige internationale aktiviteter, er det, fordi det bliver vurderet som fornødent til embedsforretningernes uforstyrrede førelse. Og fru Mai Villadsen har også lagt mærke til, at der heller ikke bliver bedrevet indenrigspolitik i nogen af de fungerende ministerier – i hvert fald ikke så vidt jeg er orienteret.

Kl. 13:30

Formanden (Søren Gade):

Tak for det. Den næste, der har bedt om ordet, er hr. Søren Egge Rasmussen fra Enhedslisten.

Kl. 13:30

Søren Egge Rasmussen (EL):

Det er jo godt, at der ikke er nogen over Folketinget – at regeringen ikke er over Folketinget. Og vi har her at gøre med et lovforslag, som har været i høring; som er udarbejdet i et ministerium; høringssvaret er blevet lavet i ministeriet. Og så er det bare et spørgsmål om at konstatere, at det flertal, der var før valget, sådan set også er der nu, hvis det er sådan, at Socialdemokratiet vil hjælpe de fattigste børn.

Jeg synes, når jeg kigger ind i det her, at vi bør tage et stort hensyn til de børn og de familier, som har det så hårdt, og som har det ekstra hårdt på grund af inflationen og de høje energipriser. Det er sådan, at der er mange, der bor til leje, hvor der er 3 måneders opsigelse, og det er jo sådan set fornuftigt at lægge et budget og ligesom kalkulere ud fra, hvad man har af udgifter og indtægter. Og der har den her ekstra hjælp til de fattigste børn, de 23.000 børn, stor betydning.

Jeg vil godt høre ministeren: Er det ikke rimeligt, at alle familier forsøger at lægge et husholdningsbudget og et budget for fremtiden, og at det derfor ikke er en god forklaring, at man siger, at det først er om nogle måneder, at det her kommer til at træde i kraft? For de fattige familier kan jo ikke vide, om Socialdemokratiet kommer til fornuft og vil stemme for det her lovforslag på et senere tidspunkt. Er det ikke fornuftigt, at fattige familier også lægger et budget for deres husholdning?

Kl. 13:31

Formanden (Søren Gade):

Den fungerende beskæftigelsesminister.

Kl. 13:31

Beskæftigelsesministeren (Peter Hummelgaard):

Det er helt bestemt fornuftigt, og når jeg har fremdraget det argument og den tekniske detalje, som er væsentlig i debatten, om, at det først er pr. 1. marts, at børnetilskuddet reelt udløber, er det jo, fordi det blev brugt som argument af flere af Enhedslistens ordførere i forbindelse med fremsættelsen, at det var pr. 1. januar, at folk ville løbe tør for tilskud. Og der må jeg sige, at det ikke er korrekt, og derfor er der også tid, også for Enhedslisten, til at afvente dannelsen af en ny regering.

Kl. 13:32

Formanden (Søren Gade):

Hr. Søren Egge Rasmussen for endnu en kort bemærkning

Kl. 13:32

Søren Egge Rasmussen (EL):

Jamen det er jo ikke Enhedslisten, der er i fokus her – det er jo sådan set de fattige børn, de 23.000 fattige børn, og deres familier og deres livsvilkår, som er i fokus. Og der har vi jo så kunnet konstatere, at der både før valget og efter valget er et flertal, hvis Socialdemokratiet vil hjælpe de fattige børn, så det her lovforslag kan blive stemt igennem, sådan at der er en vished i forhold til de fattige familiers budget også efter den 1. marts.

Jeg synes simpelt hen, det er for meget at snyde sig udenom, at man siger, at der er en fejl i noget, der er blevet sagt tidligere. Der er sådan set en hård virkelighed, der kan være ekstra hård for nogle fattige familier den 1. marts, og det er det, Socialdemokratiet skal erkende, så de kan komme frem til at stemme for det her forslag. Jeg synes, det er dybt skuffende, at Socialdemokratiet ikke står på den rigtige side i den her sag.

Kl. 13:33

Formanden (Søren Gade):

Den fungerende beskæftigelsesminister.

Kl. 13:33

Beskæftigelsesministeren (Peter Hummelgaard):

Men hr. Søren Egge Rasmussen kan ikke konkludere, at Socialdemokratiet ikke står på den rigtige side. Vi forsøger sådan set bare at tage konsekvensen af, at der har været et folketingsvalg, og at vi er trådt tilbage som regering. Lige nu har jeg kun virke som fungerende beskæftigelsesminister. Regeringen er et forretningsministerium, og vi har af den årsag sagt meget klart og tydeligt, at vi ikke kommer til at medvirke til vedtagelse af ny lovgivning og ny politik, inden der er dannet en ny regering. Og det gør vi selvfølgelig også ud fra den særlige situation, at det er Socialdemokratiets formand og dermed Socialdemokratiet, der er blevet givet den opgave at sidde for bordenden som kongelig undersøger. Vi ved ikke, hvad vi får for en regering, og vi ved heller ikke, hvad det er for et grundlag, en kommende regering kommer til at have.

Kl. 13:33

Formanden (Søren Gade):

Tak for det. Vi går videre, og den næste spørger er hr. Peder Hvelplund, Enhedslisten.

Kl. 13:33

Peder Hvelplund (EL):

Tak for det. Det var meget godt at høre den fungerende beskæftigelsesminister erkende, at det her ikke er i strid med grundloven. Det var jo godt at få det slået fast. Ikke desto mindre er det en alvorlig sag, for det her omhandler nogle af de fattigste børnefamilier, som står til at miste tusindvis af kroner, hvis ikke vi får det her ændret. Jeg skal bare høre den fungerende beskæftigelsesminister om noget, for når han fremlægger de teknokratiske argumenter for, at man ikke kan gennemføre det her, så går de på, at det ikke vil være muligt. Men der er jo tale om, at det er en aftale, der var flertal for før valget, og det vil der også være efter valget. Det er et lovarbejde, der er foregået i ministeriet, lovforslaget blev fremsat før valget, og det bliver nu fremsat igen.

Hvis det er sådan, at man skulle sige, at man ikke kan stemme for det, fordi man er et forretningsministerium, vil jeg sige, at det kan den fungerende minister jo også komme til at sige i januar eller februar måned, for den fungerende beskæftigelsesminister ved ikke, hvornår der bliver dannet en regering. Så ud fra det argument kan det udskydes i al evighed. Så jeg skal bare spørge den fungerende beskæftigelsesminister, om virkeligheden ikke er, at hvis Socialdemokratiet og Radikale Venstre stemmer for forslaget i Folketingssalen, når vi skal tredjebehandle det, så bliver det vedtaget, og så bliver det implementeret, og så får de fattige børnefamilier de penge, vi har lovet dem.

Kl. 13:35

Formanden (Søren Gade):

Den fungerende beskæftigelsesminister.

Kl. 13:35

Beskæftigelsesministeren (Peter Hummelgaard):

Jeg står ikke og forsøger at tale udenom med alle mulige teknokratiske argumenter. Jeg forsøger at tage konsekvensen af de valg, der er truffet både her i Folketingssalen og på baggrund af det valg, vi lige har haft, hvor vælgerne er blevet spurgt. Der var ikke flertal for, at den daværende etpartiregering med Socialdemokratiet kunne fortsætte. Det er derfor, regeringen er trådt tilbage. Det er derfor, der nu er udpeget en kongelig undersøger, som forsøger at finde ud af, hvilken regering man så kan danne med de mandater, der vil stille sig til rådighed. Det er de diskussioner, der kører.

Af den årsag medvirker hverken den fungerende regering eller Socialdemokratiet, hvilket ordføreren vil berette om lige om lidt, i mellemtiden til at vedtage lovgivning eller drive aktiv politik. Det kan godt lyde teknokratisk, det kan godt lyde kedeligt. Jeg mener, det er en direkte følge af de valg, der er truffet både i og uden for Folketingssalen i løbet af de sidste måneder.

Kl. 13:36

Formanden (Søren Gade):

Hr. Peder Hvelplund for sin anden korte bemærkning.

Kl. 13:36

Peder Hvelplund (EL):

Men det her får jo konkret betydning for tusindvis af fattige børnefamilier, der mister deres penge, og det er et politisk valg. Derfor er det jo også et politisk valg, når Socialdemokratiet og Radikale Venstre skal trykke på stemmeknappen, når vi skal tredjebehandle forslaget. For hvis de vælger at stå ved det løfte, de gav før valget, og det, som der helt åbenlyst vil være et flertal for med de samme partier efter valget, så kan vi jo stemme det her igennem. Så kan den fungerende beskæftigelsesminister ikke bekræfte, at hvis Socialdemokratiet stod ved den aftale, de indgik før valget, så ville vi også kunne give børnefamilierne det, vi har lovet dem?

Kl. 13:36

Formanden (Søren Gade):

Den fungerende beskæftigelsesminister.

Kl. 13:36

Beskæftigelsesministeren (Peter Hummelgaard):

Jeg kan sagtens bekræfte det, som Peder Hvelplund siger, nemlig at det har konsekvenser. Det har konsekvenser, når vi med det flertal, vi opererede med før valget, ikke fik gennemført det lovprogram, som vi gerne ville gennemføre, fordi der ikke længere var opbakning til, at den socialdemokratiske etpartiregering skulle fortsætte. Det er den situation, vi står i nu. Mette Frederiksen fra Socialdemokratiet er så blevet udpeget som kongelig undersøger til at sidde i spidsen for at danne en ny regering, og det er jo selvfølgelig det, vi afventer, før vi vedtager ny lovgivning og driver ny politik.

Kl. 13:37

Formanden (Søren Gade):

Tak for det. Der er ikke flere, der har bedt om ordet for en kort bemærkning til den fungerende beskæftigelsesminister. Så vi siger tak og går videre til ordførerrækken. Først er det hr. Rasmus Stoklund.

Kl. 13:37

(Ordfører)

Rasmus Stoklund (S):

Tak, formand. Børnetilskud er et skattefrit tilskud til forældre med børn under 15 år, som bor og er registreret på samme adresse som en forælder, der er berørt af kontanthjælpsloftet og/eller modtager en selvforsørgelses- og hjemrejseydelse eller overgangsydelse. Tilskuddet udgør mellem 564 kr. og 718 kr. om måneden. Satsen afhænger af familiens situation.

I Socialdemokratiet mener vi, at det var en udmærket aftale, vi i sin tid indgik. Aftalen adresserer forskellige hensyn: dels at børn i Danmark ikke vokser op i fattigdom, dels at der er et stærkt incitament til at komme i arbejde, dels at sociale ydelser ikke øger tilstrømningen af migranter fra lande langt herfra.

Som bekendt ønskede andre partier, at der skulle afholdes et folketingsvalg i efteråret. Det udfordrer en række af de aftaler, som efter planen skulle have været behandlet i lovprogrammet. Sådan er vilkårene; det har vi respekt for. Vi har i Socialdemokratiet også respekt for grundlovens § 15, stk. 2, og her står bl.a., at et ministerium, som har begæret sin afsked, fungerer, indtil et nyt ministerium er udnævnt. Fungerende ministre kan i deres embede kun foretage sig, hvad der er fornødent til embedsforretningernes uforstyrrede førelse. Derfor finder vi det ikke rigtigt at behandle nye love i Folketingssalen, før der er dannet en ny regering. Og da den nuværende aftale har effekt frem til den 1. marts, ser vi heller ikke noget presserende behov for, at Folketinget bør foretage sig noget ekstraordinært.

På den baggrund kan Socialdemokratiet ikke støtte lovforslaget.

Kl. 13:39

Formanden (Søren Gade):

Tak for det. Og der er en række, der har bedt om ordet, og jeg giver først ordet til fru Victoria Velasquez fra Enhedslisten.

Kl. 13:39

Victoria Velasquez (EL):

Ordførerens partikammerat den fungerende beskæftigelsesminister spinner derudad, og nu fortsætter hr. Rasmus Stoklund. Det er ikke regeringen, der stemmer i Folketingssalen; det er partierne. Det er simpelt hen forkert at få det til at lyde sådan. Altså, jeg har ikke kunnet finde nogen jurister, der bakker den der udenomssnak, der kommer fra Socialdemokratiet, op. Socialdemokratiet kan godt stemme her i Folketingssalen. Socialdemokratiet kan vælge at overholde den aftale, man har indgået, og det løfte, som man har givet. Så i stedet for det her spin og den her udenomssnak vil jeg gerne spørge Socialdemokratiet helt ærligt, om ikke man vil svare de fattigste børnefamilier på, om man har tænkt sig at falde dem i ryggen og fratage dem de penge, som de ellers skulle have, midt i en buldrende inflationskrise, i stedet for at gemme sig bag, hvordan forholdene er i forhold til at være i regering. For det er ikke regeringen, der stemmer her i Folketingssalen. Det er Socialdemokratiet.

Kl. 13:40

Formanden (Søren Gade):

Hr. Rasmus Stoklund.

Kl. 13:40

Rasmus Stoklund (S):

Jamen tak for det lille kursus i statsret. Jeg vil dog sige, at hvis der er nogen her, der spinner, så er det vist Enhedslisten. Altså, når man får det til at lyde, som om vi har et kæmpe problem og en brændende platform, hvor flammerne står omkring os, fordi der er en aftale, der er ved at udløbe, så er det jo ganske enkelt forkert. Den her aftale har en effekt, så det først er den 1. marts, at der er en problemstilling, og derfor er der jo god tid til, at Folketinget kan behandle den her sag, når der forhåbentlig i god tid forinden også er dannet en ny regering.

Kl. 13:40

Formanden (Søren Gade):

Fru Victoria Velasquez for sin anden korte bemærkning.

Kl. 13:40

Victoria Velasquez (EL):

Magen til privilegieblindhed og dovenskab! I bemærkningerne til det her lovforslag står der netop, at det skal ske på en ubureaukratisk måde, så vi ikke kommer til at se ind i, at der er nogle børnefamilier, der står uden en indkomst. Det her handler om, at der skal være lovhjemmel pr. 1. januar. Hvis Socialdemokratiet stemmer nej og det her ikke kommer til at gå igennem, er der ikke lovhjemmel pr. 1. januar. Så selv hvis man vedtager det i det nye år – men det har vi jo ikke engang hørt om Socialdemokratiet vil garantere – vil det blive bureaukratisk , fordi det skal være med tilbagevirkende kraft, og derfor vil vi stå og gamble med de fattigste børnefamilier. Så helt ærligt synes jeg eddermame, det der er strengt at sige! Det her handler om indkomsten for nogle af de allermest sårbare og økonomisk udsatte børnefamilier.

Kl. 13:41

Formanden (Søren Gade):

Tak for det. Jeg har to bemærkninger: Vi overholder taletiden, og vi bander ikke i Folketingssalen.

Hr. Rasmus Stoklund.

Kl. 13:41

Rasmus Stoklund (S):

Jeg kommer til at gentage mig selv lidt, for det er, som om man fra Enhedslistens side insisterer på at tegne et billede af, at vi står med et problem fra den 1. januar. Det gør vi ikke. Aftalen, som den er nu, har en effekt både for januar og februar. Man kan jo kun håbe på – altså, det er over min lønramme at afgøre det endeligt, men jeg håber da på det – at vi har en regering forinden, og derfor er der da en mulighed for på et senere tidspunkt, at Folketinget kan behandle den her lovgivning ligesom al mulig anden lovgivning. Og sagen er jo også, at der ikke er nogen præcedens for at behandle lovgivning, mens man har regeringsforhandlinger.

Kl. 13:42

Formanden (Søren Gade):

Tak for det. Vi går til den næste spørger, og det er fru Mai Villadsen fra Enhedslisten.

Kl. 13:42

Mai Villadsen (EL):

Tak for det. Jamen jeg må ikke lægge til grund, at ordføreren har talt med særlig mange af de familier. For jeg tror ikke, de familier føler, at der er særlig god tid for dem i en situation, hvor de er så enormt pressede på økonomien, altså at de skal gå i de næste måneder og ikke vide, hvad deres rådighedsbeløb er. Det er der faktisk en, som har udtalt sig om, og hvor jeg er meget enig. Det er en person, der udtaler:

Folketinget skal ikke gøre de fattigste børnefamilier fattigere. Det midlertidige børnetilskud skal forlænges, også selv om der pågår regeringsforhandlinger og Folketinget ikke er helt i omdrejninger efter valget. Det kan de fattigste børnefamilier jo ikke bruge til noget. De ser ind i endnu en vinter med færre midler til rådighed. De har brug for handling og for tryghed. Det skal Folketingets partier levere nu.

Hvem har sagt det? Det har den socialdemokratiske overborgmester i København, Sophie Hæstorp Andersen.

Hvor ligger Socialdemokratiets holdning egentlig i det her? Er I simpelt hen lodret uenige i Socialdemokratiet om, om det haster med det her spørgsmål? Det lyder sådan.

Kl. 13:43

Formanden (Søren Gade):

Hr. Rasmus Stoklund.

Kl. 13:43

Rasmus Stoklund (S):

Socialdemokratiets holdning i Folketinget tegnes af Socialdemokratiet i Folketinget, og lige i den her sag er jeg ordfører i øjeblikket. Vores holdning er den, at aftalen gælder i både januar og februar, og at der derfor ikke er den brændende platform, som fru Mai Villadsen forsøger at tegne op sammen med sine partifæller.

Kl. 13:44

Formanden (Søren Gade):

Fru Mai Villadsen for sin anden korte bemærkning.

Kl. 13:44

Mai Villadsen (EL):

Så kunne jeg godt tænke mig at spørge til Socialdemokratiets holdning til den aftale, vi indgik i sommer, altså hvorvidt vi kan stole på, at Socialdemokratiet kommer til at videreføre den. For når man hører ordføreren her, lyder det: Ork, vissevasse, der er god tid, og så kommer vi jo bare til at vedtage den lovgivning og sikre det levegrundlag for de familier, sådan som vi hele tiden har ment. Derfor skal jeg bare høre Socialdemokratiets ordfører: Kommer de her familier til at miste penge fra marts, fra april, fra maj – ja eller nej?

Kl. 13:44

Formanden (Søren Gade):

Hr. Rasmus Stoklund.

Kl. 13:44

Rasmus Stoklund (S):

Nu er det jo sådan, at i et demokrati er det vælgerne, der sammensætter Folketinget. Og nu er det et nyt Folketing, der er valgt. Der er regeringsforhandlinger, fordi der ikke var en stemning for, at den tidligere regering skulle fortsætte. Nu må vi jo se, hvilken regering vi så får på et tidspunkt, og hvad det er, et Folketing kan blive enige om i denne sag såvel som i alle mulige andre sager. Det er ikke muligt for Socialdemokratiet at diktere, hvordan verden skal se ud. Vi har respekt for folkestyret, og derfor er vi jo nødt til at afvente, hvad det er for en regering, der dannes, og hvad det er for nogle kompromiser og aftaler, man kommer til at blive enige om på tværs af rød og blå blok.

Kl. 13:45

Formanden (Søren Gade):

Tak for det. Næste spørger er hr. Torsten Gejl fra Alternativet.

Kl. 13:45

Torsten Gejl (ALT):

Tak for det. Ordføreren bliver ved med at sige, at der ikke er nogen brændende platform. Men der er jo en brændende platform, for ordføreren ved jo ikke, om forslaget bliver genfremsat. Ordføreren ved heller ikke, om forslaget nogen sinde bliver vedtaget. Det vil sige, at det er nu, der er en brændende platform; det er nu, vi kan sikre den økonomi for de børnefamilier. Hvordan kan ordføreren blive ved med at sige, at der ikke er en brændende platform, når ordføreren ikke ved, om forslaget bliver fremsat igen, eller om det bliver vedtaget?

Kl. 13:45

Formanden (Søren Gade):

Hr. Rasmus Stoklund.

Kl. 13:45

Rasmus Stoklund (S):

Det er, som om der er nogle i visse dele af Folketinget, der insisterer på at se bort fra, at landet lige nu er uden regering. Vi har kun et forretningsministerium. Vi har behov for at få en regering igen i Danmark. Når der skal dannes en regering, er der nødt til at være et rum, hvor forskellige partier kan finde hinanden, og derfor mener vi ikke, at man skal lovgive samtidig; det har man historisk set ikke gjort. Hvis hr. Torsten Gejl kan nævne mig eksempler på det, ville det være meget interessant – jeg kender ikke til nogen fortilfælde. Og vi mener heller ikke, at vi skal begynde at ændre på den praksis nu.

Kl. 13:46

Formanden (Søren Gade):

Hr. Torsten Gejl for anden korte bemærkning.

Kl. 13:46

Torsten Gejl (ALT):

Det er jo ligegyldigt, om det har været gjort historisk – det er jo fuldstændig ligegyldigt. Socialdemokraterne kunne stemme for nu. Der er intet, der forhindrer Socialdemokraterne i at stemme for nu, sådan at de børn og de børnefamilier ville få de penge, de var lovet. Så enkelt er det.

Kl. 13:46

Formanden (Søren Gade):

Hr. Rasmus Stoklund.

Kl. 13:46

Rasmus Stoklund (S):

Jeg ved ikke helt, hvad spørgsmålet var, men altså, jeg synes, jeg har redegjort ret tydeligt for, at vi mener, at der skal være forhandlinger, hvor partierne har mulighed for at finde hinanden og indgå kompromiser og aftaler og finde ud af, hvordan vi på tværs af Folketinget, nu hvor vi er blevet sammensat på en måde, som ikke opdeler os med et klart flertal til hverken den ene eller den anden side, så kan finde fællesmængderne. Derfor mener vi ikke, det er hensigtsmæssigt at vedtage lovgivning lige i øjeblikket.

Kl. 13:47

Formanden (Søren Gade):

Tak for det. Næste spørger er hr. Pelle Dragsted, Enhedslisten.

Kl. 13:47

Pelle Dragsted (EL):

Tak for det. Det går nogle gange lidt stærkt herinde – i det her tilfælde for ordføreren her – med at komme ret langt væk fra den virkelighed, som andre mennesker lever i. Lige nu bliver børneorganisationerne kimet ned af mennesker, som er dødrædde, fordi de ikke aner, om de her penge forsvinder eller ej. Det ville svare lidt til, at jeg sagde til ordføreren: Vi ved da ikke, om du får løn i marts måned. Eller nej, det ville det ikke, for ordføreren skulle nok klare sig, for ordføreren er ikke blandt de allerfattigste i det her land. Så pak gerne den der om, at der ikke er nogen brændende platform, sammen, hr. ordfører, for det er der for de familier, det her drejer sig om.

Det næste spørgsmål er: Kan ordføreren bekræfte, at hvis Socialdemokraterne bakker op om det her forslag, som de har underskrevet og indgået aftale om, så er der et flertal i Folketinget for det?

Kl. 13:48

Formanden (Søren Gade):

Hr. Rasmus Stoklund.

Kl. 13:48

Rasmus Stoklund (S):

Jeg har aldrig haft den mindste smule respekt for det forsøg, man på visse dele af den yderste venstrefløj gør på at tage patent på at varetage de dårligst stilledes interesser eller have de rigtige holdninger eller være dem, der forstår, hvordan de dårligst stillede har det. Jeg har ingen sympati for det. Jeg synes, det forfladiger debatten. Der er ikke nogen i den her Folketingssal, der ikke har sympati for, hvis der eksempelvis er børn, der er dårligt stillet eller andet. Så jeg pakker ikke noget som helst sammen. Lad mig starte med at sige det.

Derudover – nu har jeg 26 sekunder tilbage, kan jeg se – vil jeg sige, og det bliver en gentagelse, eftersom Enhedslisten har aftalt at stille de samme spørgsmål igen og igen, at fra Socialdemokratiets side mener vi, at det rigtige er ikke at vedtage lovgivning, samtidig med at der er regeringsforhandlinger.

Kl. 13:49

Formanden (Søren Gade):

Hr. Pelle Dragsted for anden korte bemærkning.

Kl. 13:49

Pelle Dragsted (EL):

Hvad skal de fattige familier bruge ordførerens sympati til, hvis ordføreren og hans partikolleger, når vi skal stemme om det her forslag, trykker på nejknappen og dermed forhindrer at skabe tryghed for de her familier? Hvad skal den sympati bruges til? Politik handler jo ikke om, hvad vi står og siger, eller hvad vi har sympati for. Det handler om, hvad vi gør, og Socialdemokraterne har mulighed for at skabe tryghed ude i de her 23.000 hjem, hvis man ønsker det. Det er blevet gjort klart af den fungerende minister, at der ikke er noget som helst grundlovsmæssigt eller andet til hinder for, at Folketinget selvfølgelig – det er det, vi er valgt til – kan lovgive og skabe tryghed for de her familier.

Kl. 13:49

Formanden (Søren Gade):

Hr. Rasmus Stoklund.

Kl. 13:50

Rasmus Stoklund (S):

Forskellen på mit parti og på hr. Pelle Dragsteds parti er, at vi ikke er et parti for snuptagsløsninger, og derfor mener jeg sådan set, at det er en interessant debat, hr. Pelle Dragsted her lægger op til – altså om, hvad det er, dårligt stillede i Danmark skal bruge Socialdemokratiet til i forhold til Enhedslisten, men den kan man ikke tage på 10 sekunder. Men det drejer sig jo om konkurrenceevne og om eksport og alt muligt andet, som sikrer Danmark velstand, og som gør, at Danmark er et godt land at leve i for både høj og lav, men det er jo en helt anden debat end den, vi er inviteret til i dag.

Kl. 13:50

Formanden (Søren Gade):

Tak for det. Den næste, der har bedt om ordet, er fru Jette Gottlieb fra Enhedslisten.

Kl. 13:50

Jette Gottlieb (EL):

Jeg kan forstå, at vi ikke har fået ny regering. Det er jeg godt klar over, men vi har åbenbart fået et nyt Socialdemokrati, og det nye Socialdemokrati er ikke villige til at stå på mål for de ting, som man tidligere har fremlagt. Og derfor spørger jeg, om Socialdemokratiet – ikke nogen fungerende regering eller noget som helst – der er valgt til det her Folketing i den her folketingssamling, står bag det velfærdssamfund, som vi har bygget op, og hvor der lægges enorm vægt på, at der er et socialt sikkerhedsnet for de fattigste?

Kl. 13:51

Formanden (Søren Gade):

Hr. Rasmus Stoklund.

Kl. 13:51

Rasmus Stoklund (S):

Fru Jette Gottlieb er sikkert bekendt med, at vi i sidste valgperiode havde en socialdemokratisk etpartiregering, og derfor mener jeg, det bliver lidt teoretisk at prøve at adskille Socialdemokratiet meget kraftigt fra regeringen. Og eftersom den daværende regering nu er et forretningsministerium og vi derfor ikke har andet end en fungerende regering, som gør det allermest nødvendige af respekt for grundloven og respekt for de regeringsforhandlinger, der er, så vil der selvfølgelig være en meget stor overensstemmelse mellem regering og parti.

Kl. 13:51

Formanden (Søren Gade):

Fru Jette Gottlieb for anden korte bemærkning.

Kl. 13:51

Jette Gottlieb (EL):

Jeg forstår så, at man er klar til at bruge lige præcis de fattigste familier som en handelsvare i regeringsforhandlingerne, og det er det, der bekymrer mig. For hvis man siger, at det kan man jo overhovedet ikke forholde sig til som Socialdemokrati, så må det jo være, fordi man er klar til at opgive det. Og så kommer spørgsmålet. Det er åbenbart ikke akut, får vi at vide, men det er det jo, for hvis der ikke er lovhjemmel i januar, kommer der ikke nogen udbetaling i marts, så derfor er det akut.

Kl. 13:52

Formanden (Søren Gade):

Hr. Rasmus Stoklund.

Kl. 13:52

Rasmus Stoklund (S):

Der har vi jo igen den der med, at det er Enhedslisten, der repræsenterer det evigt gode her i Folketinget. Jeg kommer aldrig til at anerkende den præmis. Men for at give et konkret eksempel på et sted, hvor vi jo trods alt i fællesskab, og også sammen med en række blå partier, har gjort noget godt for nogle af de familier, vi her taler om, tredoblede vi jo for et par måneder siden julehjælpen, eksempelvis. Altså, det må jo være noget, som fru Jette Gottlieb kan glæde sig over.

Kl. 13:52

Formanden (Søren Gade):

Tak for det. Den næste, der har bedt om ordet, er fru Helene Liliendahl Brydensholt fra Alternativet.

Kl. 13:52

Helene Liliendahl Brydensholt (ALT):

Tak for det. Ordføreren siger i sin ordførertale, at der ikke er behov for at gøre noget ekstraordinært lige nu og dermed behandle det her lovforslag, inden der er dannet regering. Men hvordan forholder ordføreren sig så til, at tusindvis af børnefamilier lige nu lever i uvished omkring, om deres økonomi hænger sammen her efter den 1. marts?

Kl. 13:53

Formanden (Søren Gade):

Hr. Rasmus Stoklund.

Kl. 13:53

Rasmus Stoklund (S):

Som jeg har redegjort for, gælder den her aftale jo nogle måneder endnu, og det vil sige, at netop fra 1. marts – forhåbentlig har vi en regering i god tid inden da – kan Folketinget sammen med regeringen, som har mulighed for at forhandle og lave aftaler og svare på spørgsmål osv., jo overveje, hvordan vi skal strikke en eventuel aftale sammen i fremtiden. Men jeg kan jo ikke stå her og spå om, hvordan verden ser ud flere måneder ude i fremtiden.

Kl. 13:53

Formanden (Søren Gade):

Fru Helene Liliendahl Brydensholt for anden korte bemærkning.

Kl. 13:53

Helene Liliendahl Brydensholt (ALT):

Kan ordføreren så berolige de tusindvis af børnefamilier med, at Socialdemokratiet kommer til at stemme for et lovforslag inden den 1. marts, så de får den her økonomiske sikkerhed i deres liv? For som jeg ser det nu, er der jo et flertal i Folketinget for at stemme for det her lovforslag, hvis altså Socialdemokratiet også stemmer for.

Kl. 13:54

Formanden (Søren Gade):

Hr. Rasmus Stoklund.

Kl. 13:54

Rasmus Stoklund (S):

Der blev i efteråret udskrevet valg til Folketinget. Så blev valget afholdt, og nu er der kommet et nyt Folketing. Det har altid været sådan, at lovarbejdet sættes i bero, mens der dannes en ny regering, og mange af de ting, der var i lovkataloget, vil så helt naturligt bortfalde, og så skal det nye Folketing sammen med den nye regering tage stilling til, hvad man ønsker der skal ske. Sådan er det også nu.

Kl. 13:54

Formanden (Søren Gade):

Tak for det. Så giver jeg ordet til fru Trine Pertou Mach, Enhedslisten.

Kl. 13:54

Trine Pertou Mach (EL):

Tak for det. Jeg vil gerne bekræfte over for ordføreren, at Enhedslisten ikke har behov for at føle sig som de evigt gode. Vi appellerer blot stærkt til, at Socialdemokratiet står ved det, de tidligere har stået for, altså før valget, i den her sag. Vi har ikke lyst til at stå alene. Vi vil gerne have jer med, og det er derfor, vi er så interesserede i at høre hr. Rasmus Stoklunds holdning til det, eftersom hr. Rasmus Stoklund jo ikke er en del af den fungerende regering, men sidder i Folketinget ligesom alle os andre i den her sal og derfor har mulighed for at trykke på knappen, når der skal stemmes om det her. Det er i virkeligheden det, det handler om.

Den sympati, som ordføreren giver udtryk for, kan man ikke betale sin elregning med; den kan man ikke købe mad for; den kan man ikke holde en ordentlig jul for sine børn for. Det kan man kun for de penge, som man lige nu overhovedet ikke har, men det her forslag kan jo sikre folk, at de ved, at der også ind i det nye år er en lille smule ekstra på bankkontoen til at holde alle de her udgifter fra døren. Det er det, det handler om.

Vil hr. Rasmus Stoklund ikke fortælle, om han som medlem af Folketinget virkelig synes, at man kan stå og handle på den her måde, når man er i gang med regeringsforhandlinger? Skal man ikke som Folketing tage ansvaret for den befolkning, man er valgt på vegne af?

Kl. 13:55

Formanden (Søren Gade):

Hr. Rasmus Stoklund.

Kl. 13:55

Rasmus Stoklund (S):

Eftersom Enhedslisten bliver ved med at stille det samme spørgsmål, bliver jeg jo også nødt til at svare nogenlunde det samme, for ellers ville det være underligt. Og jeg er nødt til at sige, at vi ikke mener, man skal lave lovgivning, samtidig med at man har regeringsforhandlinger. Nu er det den her sag, Enhedslisten har taget frem. Man kunne have taget alle mulige andre ting frem fra lovprogrammet. Det er der så ikke andre der har gjort, fordi de andre partier respekterer den kutyme, der har været i Folketinget igennem årtier, med at skiftende parlamenter ikke laver lovgivning, mens der pågår regeringsforhandlinger. Det er så det, vi appellerer til at man holder fast i – ikke mindst fordi der ikke er en brændende platform, eftersom det først vil få en effekt fra den 1. marts.

Kl. 13:56

Formanden (Søren Gade):

Fru Trine Pertou Mach for den anden korte bemærkning.

Kl. 13:56

Trine Pertou Mach (EL):

Vi har fuld respekt for, at der er forhandlinger i gang, men vi taler om mennesker, om borgere og medborgere af kød og blod, som står med en ekstrem usikkerhed, og det er vores ansvar at give et bud til de familier på, hvordan de kan mindske den usikkerhed. Det er det, det her handler om. Det handler ikke om teknikaliteter og forhandlinger. Det handler om et lovforslag, som har været igennem hele møllen, og som vi genfremsætter, fordi vi ønsker, at vi giver de her familier en sikkerhed og alle de her mange tusind børnefamilier en garanti for, at de har penge på kontoen. Vil ordføreren ikke prøve at se på den virkelighed frem for teknikaliteterne?

Kl. 13:57

Formanden (Søren Gade):

Hr. Rasmus Stoklund.

Kl. 13:57

Rasmus Stoklund (S):

Det handler jo også om, at Enhedslisten forsøger at tegne et billede af, at det er strengt nødvendigt, at det sker lige nu og her, for ellers er der et problem den 1. januar. Der er faktum bare, at det er den 1. marts, der vil være et problem, og ikke den 1. januar.

Kl. 13:57

Formanden (Søren Gade):

Tak for det. Den næste, der har bedt om ordet, er hr. Søren Egge Rasmussen fra Enhedslisten.

Kl. 13:57

Søren Egge Rasmussen (EL):

Jeg mener, at der er mange familier, der har et problem den 1. december, som er lige om lidt. Det er jo, fordi mange bor til leje og har 3 måneders opsigelse, og der har det selvfølgelig en betydning, hvad det er, de kigger ind i, i forhold til hvad de har af indtægter den 1. marts. Så derfor har det her betydning på den korte bane. Altså, jeg synes ærlig talt, at den brændende platform er i børneværelset hos 23.000 børn, som tilhører de fattigste.

Jeg har noteret mig under valgkampen, at der var en statsminister, som gerne ville være børnenes statsminister. Hvis det var sådan, at vi var kommet i mål og vedtog det her lovforslag, synes jeg at man med rette godt kunne sige, at så havde den, skal vi kalde det fungerende statsminister sådan set noget at skrive på, som gjorde, at man var noget, som godt kunne indikere, at man kunne være børnenes statsminister.

Kan ordføreren ikke se, at det faktisk har en betydning her den 1. december, hvad det er for en økonomi, man har, hvis man bor til leje og har en uvished om, hvad man har af indtægter den 1. marts?

Kl. 13:58

Formanden (Søren Gade):

Hr. Rasmus Stoklund.

Kl. 13:58

Rasmus Stoklund (S):

Nej, for præmissen bliver jo så, at de familier, der er på de her ydelser og modtager de her tilskud, skulle have sådan en statisk tilværelse, hvor de pr. automatik også forventer at have et behov for de ydelser den 1. marts. Forhåbentlig er mange af dem da kommet i arbejde til den tid. Altså, der er da en udvikling; det er da ikke meningen, at man skal placeres på den her ydelse og så være der til evig tid.

Kl. 13:59

Formanden (Søren Gade):

Tak for det. Hr. Søren Egge Rasmussen for den anden korte bemærkning.

Kl. 13:59

Søren Egge Rasmussen (EL):

Hvis man er førtidspensionist eller invalidepensionist og enlig forsørger, er der måske ikke så gode udsigter til at komme i beskæftigelse, som Socialdemokratiets ordfører har beskrevet det.

Jeg synes, at Socialdemokratiet skylder at lytte til, hvad der foregår ude i samfundet. Vi har bl.a. modtaget et brev, der er sendt til alle folketingsmedlemmer – jeg går ud fra, at det er hele det nyvalgte Folketing – som 23 organisationer står bag, hvor de sådan set appellerer til os:

Situationen er dybt bekymrende og fordrer mere end akutte hjælpepakker. Der er også brug for vedvarende og strukturelle indsatser, hvis vi skal sikre børnene et liv uden fattigdom. Så derfor håber vi inderligt, at I som minimum vil holde fast i kontanthjælpsaftalen. Samtidig vil vi opfordre jer til at sætte konkrete og langsigtede mål samt en helhedsorienteret plan for, hvordan vi afskaffer børnefattigdom.

Er det et brev, som er blevet drøftet i Socialdemokratiet, og er det noget, der gør indtryk i det parti?

Kl. 14:00

Første næstformand (Leif Lahn Jensen):

Ordføreren.

Kl. 14:00

Rasmus Stoklund (S):

Det står ikke helt klart for mig, hvorfor hr. Søren Egge Rasmussen begynder at tale om førtidspensionister. Altså, der er tale om folk, som er berørt af kontanthjælpsloftet og/eller modtager selvforsørgelses- og hjemrejseydelse eller overgangsydelse.

Kl. 14:00

Første næstformand (Leif Lahn Jensen):

Tak for det. Næste spørger er Peder Hvelplund.

Kl. 14:00

Peder Hvelplund (EL):

Tak for det, og velkommen til formanden i stolen. Jeg kunne forstå på hr. Rasmus Stoklund, at hr. Rasmus Stoklund også ligesom anerkender, at der var et flertal før folketingsvalget, og at det flertal af de samme partier også består efter folketingsvalget, men at der nu er tale om en form for nyt Socialdemokrati, som ikke står ved den aftale.

Men nu har hr. Rasmus Stoklund tilkendegivet, at han er træt af at få de samme spørgsmål, så jeg vil godt udfordre hans logik lidt i forhold til det svar, hr. Rasmus Stoklund så igen og igen giver, nemlig at der foregår regeringsforhandlinger. Nu sagde hr. Rasmus Stoklund tidligere, at han ikke var i en lønramme, der kunne retfærdiggøre, at han kunne sige, hvornår de er afsluttet.

Så hr. Rasmus Stoklund kan vel heller ikke give nogen garanti for, hvornår de regeringsforhandlinger er afsluttet? Og vil det så efter hr. Rasmus Stoklunds opfattelse betyde, at Folketinget i princippet kan sidde og vedtage det ene lovforslag efter det andet, som regeringen så ikke er villig til at udføre, fordi der ikke er dannet nogen regering endnu og et forretningsministerium ikke skal gøre det? For det vil i så fald være på kant med den tredeling af magten, vi normalt har, med en lovgivende forsamling, som vedtager lovene, og en regering som udøvende magt, der gennemfører den lovgivning, som Folketinget vedtager.

Kl. 14:01

Første næstformand (Leif Lahn Jensen):

Ordføreren.

Kl. 14:01

Rasmus Stoklund (S):

Jeg har forskellige principper, som jeg med succes har tillagt mig, efter jeg er blevet politiker. Et af dem er ikke at udstede garantier. Et andet er sådan noget med ikke at lave alt for meget hovedregning i interviews og den slags. Men jeg vil sige, at det er klart, at når der er regeringsforhandlinger, så er man jo nødt til at afvente, hvordan de lander, og der er ikke nogen af os, der kan sige, hvornår de er tilendebragt.

Jeg vil også sige, at hvis Folketinget mod al kutyme og mod al præcedens vedtager lovgivning, skal ministerierne jo prøve at få det til at fungere, men så er det bare uden ministre i gængs forstand; det er kun fungerende ministre. Men altså, hvis Folketinget beslutter et eller andet, hvad det så end må være, er det jo det, der gælder i Danmark. Det er klart. Sådan er det. Det er der så bare ikke nogen kutyme for. Det er den kutyme, Enhedslisten nu forsøger at lave om.

Kl. 14:02

Første næstformand (Leif Lahn Jensen):

Spørgeren.

Kl. 14:02

Peder Hvelplund (EL):

Hr. Rasmus Stoklund siger, at der ikke er nogen brændende platform, men jeg tror, at mange af de familier, som står derude, faktisk oplever den brændende platform. Der er ligesom to måder at få slukket den brændende platform på: Det er enten ved at sige, at vi behandler det her nu, så de kan få en afklaring på, hvad for en situation de står i, eller ved at Socialdemokratiet går ned og stemmer præcis efter den aftale, som de lavede før valget, og som der også er flertal for efter valget, så det netop sikres, at det midlertidige børnetilskud bliver forlænget frem til 2024.

Så hvis hr. Rasmus Stoklund nu gerne vil fjerne den brændende platform, hvorfor så ikke bare gøre det ved at stemme det her igennem? For som hr. Rasmus Stoklund siger, er det jo en mulighed, at hvis vi stemmer for det i Folketingssalen, bliver det selvfølgelig også implementeret.

Kl. 14:03

Første næstformand (Leif Lahn Jensen):

Tak. Så er det ordføreren.

Kl. 14:03

Rasmus Stoklund (S):

I anden runde stillede hr. Peder Hvelplund så alligevel det samme spørgsmål som mange af sine partifæller, og der er svaret jo så også det samme: Der er regeringsforhandlinger i gang; partierne skal finde hinanden; det er et nyt parlament, vi nu udgør; og der er opstået nye flertalsmuligheder. Efter vores opfattelse har vælgerne talt: Der skulle dannes en bred regering, fordi der ikke var en meget stor eller entydig opbakning til hverken den ene eller den anden blok.

Kl. 14:03

Første næstformand (Leif Lahn Jensen):

Næste spørger er Sascha Faxe, Alternativet. Værsgo.

Kl. 14:03

Sascha Faxe (ALT):

Tak for ordet. Jeg er lidt nysgerrig på, hvordan ordføreren tænker, i forhold til hvad en brændende platform er for det her Folketing. Der bliver talt om, at det altid er blevet gjort på den måde, og der er blevet talt om at undgå snuptagsløsninger. Både hvad der altid er blevet gjort og snuptagsløsninger tror jeg er noget, som det her Folketing lærte lidt om i sidste samling, så derfor er tiden måske inde til, at vi forholder os til det, der ligger foran os.

Så hvad skal der til, før noget er en brændende platform? Er det, at en krig breder sig til Danmark? Er det en finanslov, som måske skal gennemføres, inden man har fået lavet en regering? Vil det være en ny pandemi? Eller hvor går grænsen for, hvornår noget er en brændende platform, som er vigtig nok til, at Folketinget træffer en beslutning?

Kl. 14:04

Første næstformand (Leif Lahn Jensen):

Ordføreren.

Kl. 14:04

Rasmus Stoklund (S):

Jeg har ikke noget behov for at indgå i hypotetiske tankeeksperimenter, men det er klart, at vi ikke mener, at noget, som udmærket kan klares på et senere tidspunkt, er en brændende platform.

Kl. 14:04

Første næstformand (Leif Lahn Jensen):

Spørgeren.

Kl. 14:04

Sascha Faxe (ALT):

Jeg synes, at nogle af vores kolleger her i Folketingssalen egentlig ret tydeligt har påvist, at det er en brændende platform for de mennesker, som det drejer sig om. Og vi herinde kan ikke forudse – i hvert fald medmindre nogen har nogle evner, jeg ikke kender til – hvornår vi har en regering. Så hvad skal der til, for at man i et parti, der bryster sig af solidaritet som en af sine tre grundpiller, anerkender, at der rent faktisk er en problemstilling for en lang række familier derude, for hvem det faktisk handler om mad på bordet?

Kl. 14:05

Første næstformand (Leif Lahn Jensen):

Ordføreren.

Kl. 14:05

Rasmus Stoklund (S):

Nu går spørgsmålet jo igen lidt i ring i forlængelse af de spørgsmål, som både Enhedslisten og Alternativet har stillet flere gange. Det er klart, at eftersom den her aftale gælder for både januar og februar, så mener vi ikke, at der er en brændende platform. Det er fra 1. marts, der vil være en problemstilling.

Kl. 14:05

Første næstformand (Leif Lahn Jensen):

Næste spørger er Christina Olumeko fra Alternativet.

Kl. 14:05

Christina Olumeko (ALT):

Tak for ordet. Som Alternativets demokratiordfører lytter jeg interesseret til debatten, og som jeg forstår debatten, er der opstået stilstand i dansk politik, fordi vi godt og grundigt har blandet den lovgivende og udøvende magt sammen i Danmark i en stor pærevælling, og det er jo meget utraditionelt i forhold til de fleste andre demokratier. I det her konkrete tilfælde forstår jeg på ordføreren, at Socialdemokratiet ikke vil vedtage love, samtidig med at det selv samme parti som udøvende magt deltager i regeringsforhandlinger med andre partier.

Så jeg vil gerne spørge ordføreren for Socialdemokratiet, om Socialdemokratiet mener, at det er problematisk at sammenblande den lovgivende og den udøvende magt, og om Socialdemokratiet er interesseret i at debattere at lave en reel adskillelse af den lovgivende og udøvende magt i Danmark?

Kl. 14:06

Første næstformand (Leif Lahn Jensen):

Ordføreren.

Kl. 14:06

Rasmus Stoklund (S):

Det er jo en spændende statsretlig diskussion, som ordføreren dér rejser, og man kan garanteret finde nogle fora, hvor man kan drøfte det. Men altså, foreløbig har det danske folkestyre jo fungeret godt i efterhånden mange årtier, og det er jeg sikker på det vil blive ved med også i fremtiden.

Kl. 14:06

Første næstformand (Leif Lahn Jensen):

Ønsker spørgeren en anden kort bemærkning? Nej. Så er næste spørger fru Leila Stockmarr, Enhedslisten. Værsgo.

Kl. 14:07

Leila Stockmarr (EL):

Tak. Socialdemokratiet er gået til valg på, at vi skal sammen og solidarisk igennem den her krise – en inflationskrise, der er historisk, og som buldrer derudad og lige nu topper. Den her krise tager ikke hensyn til, om der er regeringsforhandlinger eller ej. Og mere end 900.000 danskere har stemt på Socialdemokratiet med en opfattelse af, at Socialdemokratiet ville sikre, at vi skulle holde hånden under de svageste under den her krise. Derfor kunne jeg godt tænke mig at spørge ordføreren, hvad Socialdemokratiet så agter at gøre i den her periode, mens man forhandler, for at sikre, at ikke flere fattige familier falder igennem vores sikkerhedsnet.

Kl. 14:07

Første næstformand (Leif Lahn Jensen):

Ordføreren.

Kl. 14:07

Rasmus Stoklund (S):

Jeg er ikke sikker på, at Enhedslisten har et fuldstændigt billede af, hvad der er årsagen til, at der er danskere, der har valgt at stemme på Socialdemokratiet, men jeg er selvfølgelig glad for, at der er mange, der har valgt at gøre det. Det ændrer jo ikke på, at vi er meget optaget af, at folk skal hjælpes, når der er behov for det. Og det drejer sig ikke kun om den aktuelle sag, vi diskuterer her; det kan også være i andre sammenhænge. Men det er jo også sådan, at landet har brug for at få en regering, og i de uger, hvor regeringsforhandlingerne pågår, mener vi ikke det er formålstjenligt samtidig at vedtage lovgivning her i Folketingssalen. Derfor mener vi ikke, at den her behandling bør finde sted nu. Det har der jo så heller ikke været nogen tradition for. Jeg kan ikke komme på nogen fortilfælde, hvor Folketinget har lovgivet, samtidig med at der er pågået regeringsforhandlinger.

Kl. 14:08

Første næstformand (Leif Lahn Jensen):

Ønsker spørgeren en kort bemærkning mere? Fint, så skal man lige huske at trykke sig ind, for så kan jeg nemlig også se det heroppe. Værsgo.

Kl. 14:08

Leila Stockmarr (EL):

Okay. Så bare for at være helt sikker: Skulle de her regeringsforhandlinger trække voldsomt ud, og skulle krisen accelerere mere, end den allerede gør, så har Socialdemokratiet ikke til hensigt overhovedet at foretage sig noget for at sikre, at der ikke er flere, der må gå fra hus og hjem, end tilfældet er allerede?

Kl. 14:08

Første næstformand (Leif Lahn Jensen):

Ordføreren.

Kl. 14:08

Rasmus Stoklund (S):

Jamen nu bliver det meget hypotetisk. Der er jo ikke nogen, der ønsker, at de her regeringsforhandlinger skal vare frem til sommerferien. Altså, vi har alle sammen et håb om, at der kommer en ny regering. Og så er det klart, at når der så er en ny regering, skal Folketinget sammen med den nye regering – når der er muligheder for forhandlinger, som man kender det, i ministerierne, hvor man kan trække på embedsværket, hvor man har mulighed for samråd osv. osv. – finde ud af, hvad det er for nogle aftaler, man vil indgå.

Kl. 14:09

Første næstformand (Leif Lahn Jensen):

Så siger jeg tak til ordføreren for Socialdemokratiet. Den næste ordfører i rækken er hr. Morten Dahlin fra Venstre. Velkommen til.

Kl. 14:09

(Ordfører)

Morten Dahlin (V):

Tak for det, formand. Lad mig starte med konklusionen. I Venstre kan vi ikke bakke op om lovforslaget. Vi er ikke tilhængere af at behandle politiske lovforslag, mens der er regeringsforhandlinger. Men selv hvis det var overstået, er vi også substantielt uenige i lovforslaget. For Venstre er det helt afgørende at sikre, at det altid kan betale sig at arbejde. Vi mener, vi har brug for at øge incitamentet til at stå op om morgenen og gå på job, og vi mener ikke, at det hverken hjælper samfundsøkonomien eller får flere i arbejde, at vi nu igen igen skal drøfte det her lovforslag.

Vi mener, at det grundlæggende er den forkerte retning at gå i i forhold til beskæftigelsespolitik, i forhold til integrationspolitik, i forhold til udlændingepolitik, og vi mener, det vil mindske incitamentet til at tage et arbejde. Vi mener, det forringer integrationen, og vi mener sådan set også, at det er en lempelse af udlændingepolitikken. For med lovforslaget vil man sikre sig, at en enlig forsørger stadig væk har 2.000 kr. ekstra skattefrit om måneden, hvis de altså har to børn, og vi ved jo, og det ved vi fra tallene, at det primært drejer sig om arbejdsløse indvandrere. Det mener vi er den forkerte vej at gå. Vi mener, det forringer integrationen, og vi mener, det forringer interessen for at stå op om morgenen og gå på arbejde.

Vi ønsker helt grundlæggende, at der er flere, der skal bidrage til fællesskabet, og vi mener, at det burde være en selvstændig målsætning for enhver regering at føre en politik, hvor der er flere, der bliver en del af det arbejdende fællesskab. Men desværre ved vi også, at højere ydelser trækker i den modsatte retning, og at man dermed risikerer, at der er flere børn, der skal vokse op i hjem, hvor mor og far ikke står op om morgenen og går på arbejde. Og der ved vi også, at det har en negativ effekt på børns muligheder for selv at leve et liv i beskæftigelse, hvis mor og far ikke har været i beskæftigelse, mens børnene er vokset op.

Så vi kan, som jeg også startede med at sige, ikke støtte lovforslaget.

Kl. 14:11

Første næstformand (Leif Lahn Jensen):

Tak for det. Der er en kort bemærkning fra Victoria Velasquez fra Enhedslisten.

Kl. 14:11

Victoria Velasquez (EL):

Det er egentlig bare kort: Det virker nærmest som et indlæg, der er udtryk for faktaresistens. Vi har jo haft en undersøgelse, der har fulgt dem, der har fået midlertidigt børnetilskud, i kvalitative interviews, og man har rent faktisk også kigget kvantitativt på, hvordan statistikken er. Og i forhold til oplevelsen af det har det haft en positiv betydning i forhold til at komme i arbejde, og når vi konkret kigger på dem, der har modtaget det midlertidige børnetilskud, har det også haft en positiv indvirkning i forhold til at komme i arbejde. Så det er bare for at løfte niveauet lidt, sådan at vi rent faktisk forholder os til fakta.

Kl. 14:12

Første næstformand (Leif Lahn Jensen):

Ordføreren.

Kl. 14:12

Morten Dahlin (V):

Men kunne vi ikke lade være? Kunne man fra Enhedslistens side ikke lade være med, at man gang på gang, hver gang der er nogle, der er uenige med Enhedslisten, lige skal have løftet niveauet, at man så lige skal have lidt mere fakta ind i debatten? Det kunne jo også være, at der her reelt var tale om en politisk uenighed, altså at Enhedslisten synes, det er en god idé at belønne de mennesker, der er derhjemme, med 2.000 kr. ekstra skattefrit hver evige eneste måned for ikke at stå op om morgenen og gå på arbejde, mens vi fra Venstres side rent faktisk synes, det er en god idé, at der altid er en mærkbar gevinst ved at stå op om morgenen og gøre en indsats og få hjulene til at køre rundt. Det handler ikke om at løfte niveauet. Det handler om politisk uenighed, og det synes jeg helt ærligt Enhedslisten burde have en lille smule mere respekt for.

Kl. 14:13

Første næstformand (Leif Lahn Jensen):

Spørgeren.

Kl. 14:13

Victoria Velasquez (EL):

Men det, ordføreren taler om, er jo udtryk for en følelse og for en mavefornemmelse. Jeg taler om konkrete fakta og statistik. Vi har en konkret evaluering, der viser det, som jeg refererer til.

Så er der noget andet, der handler om integration. Vi ved, at det har konsekvenser, at du ikke kan være en del af fællesskabet, og at fattigdommen har konsekvenser for rigtig mange af de dele, som har konsekvenser for integrationen. Så det bliver altså også lidt selvmodsigende, når vi sørger for, at de børn har en mulighed for at kunne gå til fritidsaktiviteter, og man så begrænser alle de her forskellige dele. Det er da ikke godt for integrationen.

Kl. 14:13

Første næstformand (Leif Lahn Jensen):

Ordføreren.

Kl. 14:13

Morten Dahlin (V):

Det, der er godt for integrationen, er, at dem, der kommer til Danmark, kommer i job, at de bliver en del af et af de største fællesskaber, vi har i Danmark, nemlig det arbejdende fællesskab, at de forsørger sig selv, og at de viser deres børn, at her i landet er det at forsørge sig selv og sin familie noget naturligt og noget, man gør. Så bliver mor og far en del af det danske arbejdsmarked, og de får måske nogle danske venner og nogle danske kollegaer. Se, dét er godt for integrationen. Jeg mener, det er gift for integrationen at parkere folk, der kommer hertil, derhjemme i deres lejligheder på høje offentlige ydelser. Det mener jeg er gift for integrationen.

Kl. 14:14

Første næstformand (Leif Lahn Jensen):

Den næste med en kort bemærkning er hr. Torsten Gejl, Alternativet.

Kl. 14:14

Torsten Gejl (ALT):

Jeg tror simpelt hen ikke mine egne ører, når Venstres ordfører kritiserer Enhedslistens fru Victoria Velasquez for at bringe fakta ind i debatten. Det er jo et åbenlyst faktum, at den undersøgelse viser, at dem, der får børnetilskud, også søger arbejde og i højere grad får arbejde. Det kan man da ikke sige er en politisk holdning. Gang på gang bliver Venstres påstand om, at det hjælper at presse de fattigste på pengepungen for at få dem i arbejde, modbevist. Men hvad hjælper det, når ordføreren er faktaresistent, når ordføreren ikke engang tror på det, selv om det kan påvises via undersøgelser?

Kl. 14:15

Første næstformand (Leif Lahn Jensen):

Ordføreren.

Kl. 14:15

Morten Dahlin (V):

Jeg hørte ikke noget spørgsmål. Jeg hørte bare endnu en gentagelse af venstrefløjens konstante skræmmekampagne om, hvad det er, vi borgerlige partier ønsker. Jeg mener grundlæggende, at det altid skal kunne svare sig at stå op om morgenen og gå på arbejde, og derfor bliver vi nødt til at sikre, at de offentlige ydelser ikke er for høje, så vi ikke giver folk et incitament til at blive derhjemme i stedet for at være med til at få samfundets hjul til at køre rundt. Derfor er vi imod at hæve de offentlige ydelser. Det har ikke noget med undersøgelser at gøre, det har noget med politisk ideologi at gøre. Jeg ved godt, at vi er uenige med Alternativet, men skulle vi nu ikke lige få en substantiel politisk debat i stedet for bare at stå og kaste grimme ting i hovedet på hinanden?

Kl. 14:15

Første næstformand (Leif Lahn Jensen):

Herinde behøver man ikke at spørge, man kan nøjes med at komme med bemærkninger.

Jeg vil bare høre, om der er en anden bemærkning fra hr. Torsten Gejl, for så skal man også trykke sig ind.

Kl. 14:15

Torsten Gejl (ALT):

Tak. Der ser vi jo det sande ansigt på det parti, som Socialdemokraterne af en eller anden grund vil danne regering med hen over en eller anden afgrund af respekt og værdighed. Der bliver refereret til en konkret undersøgelse, der viste præcis det modsatte af det, som ordføreren står og hævder. Så lad mig formulere det som et spørgsmål: Gør det slet ikke indtryk på ordføreren, at der kan refereres fra undersøgelser, som påviser præcis det modsatte af det, som ordføreren står og hævder?

Kl. 14:16

Første næstformand (Leif Lahn Jensen):

Ordføreren.

Kl. 14:16

Morten Dahlin (V):

Den første del af kommentaren eller spørgsmålet skulle man nok have stillet tidligere, da det var Socialdemokratiets ordfører, der stod på talerstolen. Til den anden del vil jeg sige, at jeg synes, at alle indspark i den her debat er relevante, men Venstres politik er klar: Vi mener, det var forkert at forhøje de offentlige ydelser, fordi det giver et incitament til, at folk bliver derhjemme i stedet for at deltage på arbejdsmarkedet, og noget af det bedste, vi kan gøre for integrationen i det her land, er sådan set at sikre, at dem, der kommer hertil udefra, forsørger sig selv og deres familie. Det ved jeg godt vi er uenige med Alternativet om, men det er jo også sådan, det er, for vi må dele os efter anskuelse.

Kl. 14:16

Første næstformand (Leif Lahn Jensen):

Næste spørger er hr. Pelle Dragsted, Enhedslisten.

Kl. 14:17

Pelle Dragsted (EL):

Det er fint at have forskellige holdninger. Det er så ikke så fint, at man tillægger andre partier nogle holdninger, som de ikke har. Der er ikke nogen i det her land, som ikke ønsker, at folk skal i arbejde. Men lad det ligge.

Jeg synes bare, at ordføreren skylder svar på en ting: Anerkender ordføreren, at det, han tidligere sagde om, at det her midlertidige børnetilskud ville medføre, at færre kom i arbejde, er i strid med den viden, vi har? Vil ordføreren anerkende, at den undersøgelse, der er lavet af det midlertidige børnetilskud og konsekvenserne for adfærden hos dem, der får den, entydigt viser, at der faktisk er lidt flere, der er kommet i arbejde, og ikke færre? Tak.

Kl. 14:17

Første næstformand (Leif Lahn Jensen):

Ordføreren.

Kl. 14:17

Morten Dahlin (V):

Om jeg vil anerkende, at det faktum, at man har hævet de offentlige ydelser, har gjort, at der er flere, der er kommet i arbejde? Nej, den sammenhæng anerkender jeg bestemt ikke.

Kl. 14:17

Første næstformand (Leif Lahn Jensen):

Spørgeren.

Kl. 14:18

Pelle Dragsted (EL):

Så ordføreren anerkender ikke den undersøgelse, som er lavet af den her ydelse netop for at afprøve, om det var sådan, at det ville have en negativ adfærdspåvirkning? Altså det, at der ligger et stykke vidensgrundlag, anerkender ordføreren ikke, fordi det ikke passer ind i ordførerens verdensbillede, eller hvordan? Jeg mener virkelig, at jeg har dyb respekt for, at ordføreren og jeg har nogle forskellige holdninger, specielt hvis vi lader være med at prøve at misrepræsentere hinandens holdninger. Men vi kan jo ikke lukke øjnene for det, hvis der ligger undersøgelser, der giver et andet resultat end det, vi bryder os om.

Kl. 14:18

Første næstformand (Leif Lahn Jensen):

Ordføreren.

Kl. 14:18

Morten Dahlin (V):

Nu er det første gang, jeg står på talerstolen efter valget, og jeg er allerede i chok. At jeg skal stå her og blive belært af hr. Pelle Dragsted, der har forsøgt at bygge en politisk karriere på at kritisere gængse regnemetoder og kritisere den måde, man laver samfundsøkonomi på, om, at jeg ikke anerkender fakta, er helt ærligt ud over min vildeste fatteevne. Venstres politik er krystalklar. Vi mener ikke, at man skal hæve de sociale ydelser, fordi det naturligvis gør, at der er færre, der vil stå op om morgenen og tage et arbejde.

Kl. 14:19

Første næstformand (Leif Lahn Jensen):

Den næste er Helene Liliendahl Brydensholt fra Alternativet, værsgo.

Kl. 14:19

Helene Liliendahl Brydensholt (ALT):

Tak. Ordføreren siger, at det skal kunne betale sig at gå på arbejde. Så vil jeg bare minde ordføreren om, at det her handler om et børnetilskud, og mig bekendt har vi jo ikke børnearbejde her i Danmark, så vi kan ikke sende børnene på arbejde. Så hvordan forholder ordføreren sig til, at når man nægter at forlænge det her midlertidige børnetilskud, vil rigtig mange tusind børn ryge under fattigdomsgrænsen?

Kl. 14:19

Første næstformand (Leif Lahn Jensen):

Ordføreren.

Kl. 14:19

Morten Dahlin (V):

Jeg skal bare forstå sammenhængen. Altså, tilskuddet blive udbetalt til forældrene, og hvor mange penge, de får i passiv forsørgelse, har selvfølgelig indvirkning på, om de ønsker at tage et arbejde. Vi mener, at det største socialpolitiske fremskridt, man kan gøre for de familier, hvor børn vokser op, uden at der er særlig mange penge, sådan set er, at mor og far får et arbejde. Og apropos forskning og undersøgelser er der faktisk en hel del evidens for, at noget af det allervigtigste for, og man selv får fast tilknytning til arbejdsmarkedet, er, om ens forældre har haft det. Derfor er noget af det bedste, man kan gøre for de her børn, at sikre, at mor og far får et arbejde, ikke at parkere dem på en høj passiv forsørgelse.

Kl. 14:20

Første næstformand (Leif Lahn Jensen):

Spørgeren.

Kl. 14:20

Helene Liliendahl Brydensholt (ALT):

Nu er det sådan, at der er nogle mennesker her i landet, som ikke kan arbejde af forskellige grunde, og de mennesker kan jo også have børn, som nok er mange af de her børn, vi taler om her. Så jeg vil gentage mit spørgsmål: Hvordan forholder ordføreren sig til, at mange tusind børn vil ende under fattigdomsgrænsen, hvis vi ikke forlænger det her midlertidige børnetilskud?

Kl. 14:20

Første næstformand (Leif Lahn Jensen):

Ordføreren.

Kl. 14:20

Morten Dahlin (V):

Jamen vi mener, at de børn, der vokser op i lavindkomstfamilier, får den bedste hjælp, ved at vi hjælper deres mor og far ind på arbejdsmarkedet. For det første gør det, at der vil komme nogle flere penge i familiernes økonomi. For det andet mener vi også, at det har en selvstændig værdi at være en del af det arbejdende fællesskab. Det at vokse op i et hjem, hvor mor og far står op om morgenen og går på arbejde, har en masse positive effekter ud over det økonomiske. Hvis man fra venstrefløjens side rent faktisk ønskede at hjælpe de her mennesker, så skulle man da føre en politik, der gjorde, at der var flere, der kom i arbejde – i stedet for at gøre det modsatte.

Kl. 14:21

Første næstformand (Leif Lahn Jensen):

Næste spørger er Trine Pertou Mach fra Enhedslisten.

Kl. 14:21

Trine Pertou Mach (EL):

Tak. Jeg vil gerne spørge ordføreren om to ting. For det første vil jeg gerne spørge om den her analyse, som ordføreren lægger for dagen, af, hvordan integrationen bliver forringet af bestemte former for tiltag. Og så vil jeg gerne spørge ordføreren, om man mener, at det forbedrer integrationen, at mennesker ikke har råd til mad, til at betale deres varmeregning og til at betale deres husleje i en situation med en buldrende inflationskrise, som driver en fattigdom frem i Danmark, vi ikke har kendt til i årtier. Det er mit ene spørgsmål.

Mit andet spørgsmål går i virkeligheden lidt bredere på noget, som ikke kun har med integration at gøre, for det er typisk, at vi får diskuteret os hen i et hjørne, hvor det er det, det skal handle om, så vi kan stå og kaste ting i hovedet på hinanden. Det her handler om borgere i tusindtal, mennesker af kød og blod, hr. Morten Dahlin, som ikke har råd til at betale for mad, husleje, elektricitet og varme. Hvordan mener ordføreren, helt menneskeligt, at man kan forsvare ikke at holde hånden under de her borgere i en tid med buldrende inflation?

Kl. 14:22

Første næstformand (Leif Lahn Jensen):

Ordføreren.

Kl. 14:22

Morten Dahlin (V):

Nu er vi der så igen: Fra Enhedslisten og Alternativet hører vi konstant, at hvis man ikke bakker op om præcis den politik, Enhedslisten og Alternativet fremlægger, så er man et dårligt menneske, og så er det, fordi man ikke ønsker nogen andre det godt. Jeg synes simpelt hen, det er en uværdig måde at bedrive politik på. Vi er her alle sammen, fordi vi er overbevist om, at den politik, vi selv lægger frem, er den bedste for Danmark. Og jeg tror, det ville klæde venstrefløjen – og her tænker jeg særlig på Enhedslisten – hvis man havde den præmis med i sin diskussion, at vi andre ikke står her, fordi vi er onde eller ikke kan lide andre mennesker. Vi står her sådan set, fordi den politik, vi tror på, er vi overbevist om er bedst for Danmark. Enhedslisten mener så noget andet, fair nok med det, men lad os få det som præmissen for diskussionen. Det tror jeg ville gavne os alle sammen og ikke mindst den demokratiske samtale.

Ordføreren spørger så om integrationen. Det, der hjælper integrationen, er at føre den stik modsatte politik af det, Enhedslisten vil. Det, der hjælper integrationen, er, at i forhold til mennesker, der kommer hertil, insisterer vi som samfund på, at de skal forsørge sig selv på arbejdsmarkedet. Det er godt for dem, det er godt for samfundet, og det er godt for deres børn.

Kl. 14:23

Første næstformand (Leif Lahn Jensen):

Spørgeren.

Kl. 14:23

Trine Pertou Mach (EL):

For det første har jeg ikke omtalt hr. Morten Dahlins menneskelige beskaffenhed. Jeg forholder mig politisk til ordførerens politiske synspunkter, som kommer til udtryk på talerstolen lige nu. Det er den ene ting.

Den anden ting er, at jeg faktisk synes, at det mest uværdige er, at man ikke svarer på de spørgsmål, der bliver stillet, og jeg stillede faktisk ordføreren et konkret spørgsmål om, hvad det så er, man i en tid med buldrende inflation vil gøre for de mange tusind børn, som står med presserende fattigdom om ørerne, fordi deres forældre ikke har råd til at betale husleje og ikke kan betale varmeregningerne, og hvor det her lovforslag handler om et midlertidigt børnetilskud til visse forsørgere.

Kl. 14:24

Første næstformand (Leif Lahn Jensen):

Ordføreren.

Kl. 14:24

Morten Dahlin (V):

Vi står med en udfordring med inflation i Danmark. Og Venstres synspunkt er også klart: Vi bliver nødt til at kigge på, hvordan vi hjælper nogle af de mennesker i vores samfund, som har udfordringer med at betale regningerne. Det er klart.

Men i forhold til at Enhedslisten nu skal pakke det her ind i noget, der handler om inflation: Altså, det her har været Enhedslistens politik, også lang tid før vi har oplevet en inflationskrise i Danmark, så jeg synes, det sådan lidt er et forsøg på noget politisk spin at pakke det her ind i en eller anden inflationskontekst. Vi mener naturligvis, man skal gøre noget for at hjælpe helt almindelige mennesker med at betale deres regninger. Men at det her skulle være en inflationspakke fra Enhedslisten, er vist i kategorien politisk spin.

Kl. 14:24

Første næstformand (Leif Lahn Jensen):

Så siger jeg mange tak til ordføreren fra Venstre og velkommen til næste ordfører, fru Mette Kierkgaard fra Moderaterne.

Kl. 14:25

(Ordfører)

Mette Kierkgaard (M):

Tak for ordet. For at starte med konklusionen vil jeg sige, at vi i Moderaterne ikke kan bakke op omkring lovforslaget, og det kan vi ikke henset til den situation, vi står i med de igangværende regeringsforhandlinger. Vi mener simpelt hen, det er forkert at tage stilling til et lovforslag, når vi ikke kender den kommende regerings beskæftigelsespolitik, socialpolitik og skattepolitik.

Vores stillingtagen skal også ses i lyset af, at den lov, som også har været flittigt omtalt af de forrige talere, er gældende frem til den 31. december, og at den sidste udbetaling, som man også har været inde på, er med udgangen af februar måned. Så vi mener altså, at der er tid at løbe på endnu – også til, at vi kan få dannet en regering, der kan tage stilling.

Jeg vil desuden minde om, at den politiske aftale omkring vinterpakken, der blev indgået som en bred politisk aftale, også indeholder en engangsforhøjelse af børne- og ungeydelsen i 2023, bl.a. med det formål at hjælpe børnefamilier. Og selv om forholdet ikke er en til en, sendes der altså også andre penge til familierne.

Når det så er sagt og vi vender os mod politikken, er vi i Moderaterne enige i det formål, som lovforslaget bl.a. adresserer, nemlig at børn ikke skal leve i fattigdom. Og vi er heller ikke som sådan kategorisk afvisende over for et eventuelt børnetilskud. Men det, der er vigtigt for os, er, at det ses i en bredere sammenhæng med, at det skal kunne betale sig at arbejde, og at dem, der kan arbejde, skal arbejde. Det er for os også nogle grundlæggende værdier. Derfor ser vi det som afgørende, at et eventuelt børnetilskud bindes sammen med reformer, der også tager hånd om de mere grundlæggende problemer med og barrierer for, at modtagere af kontanthjælp får en fast tilknytning til arbejdsmarkedet.

Blot for at komme ind på nogle af de reformtiltag, vi kunne foreslå, er det at lave en stige ind på arbejdsmarkedet, som har flere formål, nemlig at øge arbejdslysten, øge indkomsten og samtidig øge en mere fast tilknytning til arbejdsmarkedet for de allerlaveste indkomstgrupper, herunder kontanthjælpsmodtagere. Konkret foreslår vi et midlertidigt beskæftigelsesfradrag over en periode på 4 år, hvor fradraget er højest det første år og derefter trappes ned.

Et andet element i en reform mener vi med fordel kan tage højde for, at de familier, som i dag modtager et midlertidigt børnetilskud, ofte har flere andre udfordringer end kun børnefattigdom. For ud over økonomiske udfordringer og beskæftigelsesudfordringer har de her familier ofte også både sociale, psykiske og sundhedsmæssige udfordringer. Det dokumenteres af flere undersøgelser. Det er noget, jeg i min egenskab af chef på familieområdet har erfaring med i flere kommuner igennem mange år. Og så er det i øvrigt også noget af det, som man i de høringssvar, der blev indgivet i forbindelse med L 21, siger, altså netop det her med, at de her familiers udfordringer ofte er mere komplekse end alene at handle om børnefattigdom – og i forhold til alene det at få et tilskud.

Derfor vil det også for Moderaterne være vigtigt, at en fremtidig reform og lovgivning understøtter, at de mange fagpersoner, som er omkring de her familier, kommer til at arbejde tæt sammen, og at man kan lave en forvaltningsreform og en lovgivningsramme, der rent faktisk understøtter, at vi og de fagpersoner, der er omkring familierne, kan arbejde helhedsorienteret omkring familierne. Det er en af de udfordringer, der nemlig også er ved lovgivningen i dag.

Derudover kan man sige – og det er det sidste, jeg vil komme ind på – at børnefattigdom ikke kun er økonomisk fattigdom, men også er fattigdom i forhold til kultur og fritid, eller åndelig fattigdom, som nogle taler om. Og en reform kunne derfor også med fordel indeholde det, vi i Moderaterne foreslår, nemlig et kulturpas.

For at opsummere vil jeg sige, at vi sådan set ikke stiller os kategorisk afvisende over for et børnetilskud, men vi mener, det er afgørende, at det ses i en bredere sammenhæng, hvor vi også tager hånd om de mere grundlæggende problemer. Men når det kommer til lovforslaget som sådan, kan vi altså ikke stemme for det. Tak for ordet.

Kl. 14:29

Første næstformand (Leif Lahn Jensen):

Der er ingen korte bemærkninger til ordføreren, så jeg siger tak til ordføreren for Moderaterne og velkommen til den næste ordfører, Karsten Hønge fra SF.

Kl. 14:30

(Ordfører)

Karsten Hønge (SF):

For en måneds tid siden fik vi en meddelelse fra Red Barnet, hvor overskriften var: »Flere af de fattigste børnefamilier går en mørk og usikker tid i møde ... Red Barnet slår alarm«. I den samme meddelelse bliver Johanne Schmidt-Nielsen, som er leder af Red Barnet, citeret for at sige:

»Det vil være et voldsomt svigt, hvis de her familier skal starte det nye år uden det midlertidige børnetilskud, samtidig med at vi har den højeste inflation i 40 år.«

Det her midlertidige børnetilskud er jo egentlig ment som et foreløbigt plaster, som vi fandt frem i forbindelse med forståelsespapiret, altså det papir, som støttepartierne udformede sammen med regeringen. Det var tilbage i august-september 2019, at vi aftalte, at det her midlertidige børnetilskud skulle træde i stedet for en egentlig aftale om et nyt ydelsessystem.

SF's mål er til gengæld fortsat fuldstændig det samme, nemlig at rive loftet over kontanthjælpen ned og lægge en ambitiøs plan for, hvordan vi mærkbart og målbart får færre fattige børn i Danmark, at tilføre systemet flere penge og at skabe et mere enkelt og gennemskueligt system for de samlede offentlige ydelser. Vi synes faktisk, det er en god idé at lave en aftale, der kigger på de samlede ydelser og ser på, hvordan de indbyrdes spiller sammen.

Ventetid er jo ellers et begreb, som vi præcis her i tiden har en forestilling om hos børn og børnefamilier forbindes med glæde og en kildrende forventning om, hvad der skal ske. Sådan er det ikke med den her ventetid. Det er helt umuligt at vente, når man er barn i en fattig familie, og det er nødvendigt at skærme børnene så godt som muligt i ventetiden, og derfor støtter vi, at man forlænger det midlertidige ekstraordinære børnetilskud, som formuleret i det lovforslag, der ligger.

Jeg vil i stedet for at finde på noget selv hellere citere fra den skrivelse, som vi har fået fra 23 organisationer:

Inflationen er lige nu på sit højeste i 40 år, og mens regeringsforhandlingerne pågår, vokser usikkerheden omkring politiske aftaler, der skal hjælpe familier og børn ud af fattigdom. Mange fattige børnefamilier frygter for vinteren. De kommende måneder bliver i høj grad præget af inflation og energikrisen, og familierne aner snart ikke deres levende råd. Hver dag møder vi familier, der er så hårdt pressede af inflationen, at de er desperate.

Jeg kunne ikke selv sige det tydeligere.

Kl. 14:33

Første næstformand (Leif Lahn Jensen):

Jeg siger tak til ordføreren for SF – der er ingen korte bemærkninger. Og velkommen til den næste ordfører, som er fra Danmarksdemokraterne. Fru Inger Støjberg.

Kl. 14:33

(Ordfører)

Inger Støjberg (DD):

Tak for ordet. I sidste regeringsperiode lovede Socialdemokraterne vælgerne, at man ikke ville hæve ydelserne til arbejdsløse indvandrere. Så kom man i regering, og sammen med venstrefløjen indførte man et midlertidigt børnetilskud, der reducerer gevinsten ved at tage et arbejde og primært giver familier med ikkevestlig baggrund flere penge mellem hænderne. Siden er tilskuddet så blevet forlænget ad flere omgange, og nu foreslår Enhedslisten så at gøre det igen. Det betyder jo helt konkret, at en enlig integrationsydelsesmodtager med to børn kan få 2.000 kr. ekstra skattefrit hver måned i højere offentlige ydelser.

Jeg vil faktisk gerne takke Enhedslisten for at fremsætte det her forslag og for at fremme en principiel debat, som det jo rent faktisk er, om, i hvilken retning Danmark skal gå. Det er en vigtig samtale at have lige nu, faktisk særlig lige nu. For mens fru Mette Frederiksen afholder tema- og forhandlingsmøder på Marienborg og i Statsministeriet, kæmper danskerne jo med at få hverdagen til at hænge sammen rent økonomisk.

Danskernes privatøkonomi er hårdt ramt af stigende priser på fødevarer og energi – det gælder for alle, også de danskere, der hver dag står op og går på arbejde. Mange frygter allerede nu for deres job og deres økonomi i fremtiden og for, om de i det hele taget kan få råd til julegaverne i år; og prispresset ser ud til at fortsætte. Så sent som i går kunne Danske Bank fortælle, at inflationen risikerer at koste en gennemsnitlig dansk familie 23.000 kr. mere i 2023. Samtidig er manglen på arbejdskraft både på det offentlige og det private arbejdsmarked massiv. Vi står også i en situation, hvor vi bør spørge os selv, om tiden er kommet til at sende flere penge til mennesker, der står uden for arbejdsmarkedet, eller om vi i stedet bør arbejde for at fremme, at flere rent faktisk tager et arbejde og samtidig får en gevinst ud af det.

Danmarksdemokraterne deler det sympatiske sigte, som der jo er i det her lovforslag, med at sørge for, at færre børn vokser op i familier med meget lave indkomster. Og heldigvis har vi jo altså også et stærkt socialt sikkerhedsnet i Danmark. Det betyder, at også de familier med færrest penge selvfølgelig kan få mad på bordet og tøj på kroppen, også selv om begge forældre står uden for arbejdsmarkedet og også har gjort det i en rum tid. Der er altså hjælp at hente, og sådan skal det selvfølgelig også være i Danmark.

Men sikkerhedsnettet bør også bestå i, at borgerne hjælpes tilbage på arbejdsmarkedet. Og vi tror ganske enkelt ikke – som de røde partier gør – at vi løfter flere ud af ledighed ved at sende dem en større check. Vi mener helt grundlæggende, at det er den helt forkerte vej at gå i en tid som den, vi er i lige nu. Så frem for at hæve en social ydelse, der primært gavner arbejdsløse udlændinge, mener vi, at man skal fokusere på at løfte flere ud af passiv forsørgelse og ind på arbejdsmarkedet. Det vil være godt for integrationen, og det vil være rigtig godt for vores samfund, og i det her tilfælde vil det også være rigtig godt for de enkelte børnefamilier, som det her handler om, fordi det vil styrke deres økonomi og ruste dem til den lidt svære tid, som vi går ind i.

I Danmarksdemokraterne kan vi ikke støtte op om en politisk retning, der lemper udlændingepolitikken og samtidig også svækker beskæftigelsesindsatsen. Vi ønsker ganske enkelt en anden retning for Danmark. Derfor har vi hele tiden sagt, at vi ikke kan støtte et forslag om at forlænge det midlertidige børnetilskud, der jo primært har givet arbejdsløse indvandrere og flygtninge flere penge mellem hænderne. Tværtimod har vi sagt, at vi ønsker at rulle den tidligere regerings lempelser på udlændingeområdet tilbage. Det sagde vi før valget, og det står vi selvfølgelig også ved her efter valget. Tak for ordet.

Kl. 14:38

Første næstformand (Leif Lahn Jensen):

Jeg siger tak til ordføreren. Der er ingen korte bemærkninger. Så går vi videre til den næste, og det er Sólbjørg Jakobsen, ordfører for Liberal Alliance. Velkommen til.

Kl. 14:38

(Ordfører)

Sólbjørg Jakobsen (LA):

Tak for ordet. Flere penge til de fattige børn er jo en smuk tanke, men jeg køber bare ikke præmissen. Faktum er, at en enlig mor på kontanthjælp med to børn får 20.600 kr. om måneden efter skat. Uden det midlertidige børnetilskud vil den samme enlige mor få udbetalt 18.800 kr. Der er nogle, der får mere, og der er nogle, der får mindre. Sidder man stramt i det? Ja, det gør man. Skal man prioritere? Det skal man selvfølgelig. Men er det fattigdom?

Liberal Alliance har været modstandere af det midlertidige børnetilskud, siden det blev foreslået første gang i 2019, og vi har stemt imod, hver gang det er blevet forlænget. Det er ikke, fordi vi er onde, eller fordi vi ikke ønsker det bedste for de her børn og de familier, der har mindst, men fordi vi ikke mener, at det bedste at gøre for dem er at give dem flere penge. Det bedste, vi kan gøre for børn, er at hjælpe deres forældre med at få et arbejde, så børnene kan se, at det er muligt at ændre ens livssituation, ikke ved at staten kommer rendende med en ekstra check, men ved selv at tage ansvar. Vi mener altid, at det skal kunne betale sig at arbejde, og det skal være en tilskyndelse til at tage et arbejde, og derfor er vi modstandere af at gøre det mere attraktivt at være på kontanthjælp, som man har gjort det ved at indføre det midlertidige børnetilskud. Ud over at mindske tilskyndelsen til at tage et arbejde vækker det her forslag også retfærdighedsfølelsen. Den tidligere regering og dens støttepartier har gjort forskellen på at tage et lavtlønsarbejde og at være på kontanthjælp mindre og mindre, bl.a. ved at fjerne kontanthjælpsloftet og ved at indføre det her børnetilskud. Det er svært at se retfærdigheden i, at en lavtlønnet selvforsørgende skal betale skat af sine hårdt tjente penge, for at passive kontanthjælpsmodtagere skal have flere checks, og at en enlig mor, der sidder bag kassen nede i REMA 1000 hver dag, skal betale for, at den enlige mor på sofaen skal have flere penge.

Så kan jeg heller ikke afholde mig fra at bemærke bureaukratiet. Satserne på vores overførselsindkomster er allerede reguleret i forskellige kasser og på forskellige niveauer, således at forsørgere, herunder især enlige forsørgere, får en højere sats. Det samme gør sig gældende for vores boligstøtte, som også giver højere støtte til lavindkomstfamilier, og jeg kan fortsætte til børne- og ungeydelsen, som for enlige suppleres med et børnetilskud, nu også et ekstra børnetilskud, og derudover beregnes økonomisk friplads til børnepasning også efter husstandsindkomst.

Med alle de satser, støtte, tilskud og ekstra tilskud er det faktisk lykkedes os at gøre det næsten lige så svært at regne ud, hvor meget man kan have i indkomst fra staten, som det er for selvstændige at beregne, hvor meget de skal betale i skatter til staten. Efter endnu en valgkamp, hvor afbureaukratiseringen har været dagsordenen for begge fløje, undrer det mig, at man fortsat planter træer i regeljunglen. Vi sænker tilskyndelsen til at tage et arbejde, vi mindsker retfærdigheden for dem i arbejde, især de lavtlønnede, og vi øger bureaukratiet. Sandheden er, at vi ikke ved, om der er nogen børn, der får glæde af det her. Det går ikke direkte til børnene, det går til forældrene, og det afhænger ene og alene af, om forældrene kan finde ud af at disponere deres penge rigtigt. Og vi ved jo desværre, at befinder man sig i den her situation, er det typisk ikke mangel på penge, der er årsagen, det er derimod et symptom, og du løser ikke et problem ved at behandle symptomerne, man kan endda risikere at gøre problemet værre.

Når min partiformand og forgænger som beskæftigelsesordfører for Liberal Alliance har talt om åndelig fattigdom, skyldes det jo netop, at vi har indrettet ydelsessystemet på den her måde, hvor man i en iver efter at hjælpe nogle bestemte befolkningsgrupper bare forværrer systemet. Man tager ansvaret fra borgerne, når man siger: Du kan ikke finde ud af det selv, her har du nogle flere penge. Man umyndiggør borgerne, og man tager deres færdigheder fra dem, så de føler, at de ikke selv kan komme ud af den her situation. Det er ikke et materielt problem, der kan løses for 1.900 kr. om måneden, det stikker langt dybere, og det her tilskud er med til at gøre problemet værre. Derfor kommer vi naturligvis også til at stemme imod lovforslaget.

Kl. 14:43

Første næstformand (Leif Lahn Jensen):

Tak for det. Der er en kort bemærkning fra hr. Pelle Dragsted, Enhedslisten. Værsgo.

Kl. 14:43

Pelle Dragsted (EL):

Tak for det, og velkommen til den nye ordfører. Der bliver bare sagt nogle ting, som jeg synes lige trænger til en korrektion. Der bliver sagt, at en enlig kontanthjælpsmodtager får udbetalt de her over 20.000 kr. Den her ydelse, man snakker om, er jo inklusive nogle fradrag for betaling til børnehave, og det er inklusive faderbidraget og en række andre ting, som man også modtager, hvis man er lavtlønnet. Det er bare for, at folk ikke sidder derhjemme og sammenligner det tal, som ordføreren siger, med deres egen lønseddel, for det er desværre den misforståelse, som tit opstår. Og det fører mig videre til den næste vigtige pointe. Ordføreren ønsker at tage hånd om den enlige mor, der sidder ved kassen, og derfor skal man så altså slå dem, der er udenfor, i hovedet eller i hvert fald give dem en lavere ydelse. Men jeg synes, at ordføreren glemmer, at der jo ofte er tale om den samme person. Lige nu kigger vi ind i, at 100.000 job forsvinder i 2023, bl.a. formentlig i servicesektoren. Så nogle af de her enlige mødre, der sidder ved kassen, er altså dem, som i løbet af det her år kommer til at være dem, der skal modtage den ydelse, som ordføreren taler om.

Kl. 14:44

Første næstformand (Leif Lahn Jensen):

Ordføreren.

Kl. 14:44

Sólbjørg Jakobsen (LA):

Tak for bemærkningen og spørgsmålene. Ordføreren skal måske vide, at tallene, som jeg har sat sammen, dækker over udbetalingen af kontanthjælpen efter skat, det er med børnebidrag, og det er med børne- og ungeydelsen og det særlige børnetilskud, der kommer. Det er mange af de ting, hvor du ikke får de her penge, hvis du sidder i et hus og ikke kan få boligstøtte, eller hvis du er sammen med dine børns far. Hvis du så kobler det, du får i kontanthjælp, sammen med det, du får i børne- og ungeydelse, det, du får i børnetilskud, og det, du får i særligt børnetilskud, så er det altså det her beløb, man har at gøre godt med efter skat. Så jo, du må gerne sammenligne det med, hvad du tjener i REMA 1000.

Kl. 14:45

Første næstformand (Leif Lahn Jensen):

Spørgeren.

Kl. 14:45

Pelle Dragsted (EL):

Nej, det kan du ikke, for den, der får en lønseddel, får jo også et børnetilskud. Hvis man har en lav løn, får man også adgang til en friplads i daginstitutionen. Nogle har også adgang til det særlige børnetilskud. Så vi bliver bare nødt til, for at vi ikke skaber den her hetz – som jeg synes nogle gange opstår – mod dem, som er ramt af arbejdsløshed, at være præcise, når vi bruger de her tal. Man skal ikke sammenligne sin lønseddel med det tal, du siger. Man skal sammenligne det ved at se på sin lønseddel plus børnetilskud og de andre ydelser, man også selv får. Det er bare for at være klare, og vi skal passe virkelig på, for det er ikke særlig sjovt at være ramt af ledighed derude. Der er mange, der er bange for at gå til fødselsdage og andet, fordi de føler sig skamfulde over det.

Kl. 14:45

Første næstformand (Leif Lahn Jensen):

Her skal vi huske, at vi ikke siger »du«. Vi tiltaler i tredje person.

Værsgo til ordføreren.

Kl. 14:45

Sólbjørg Jakobsen (LA):

Ordføreren har ret i, at det er mange ting, som andre også vil kunne få. Men vi snakker om fattigdom og20.000 kr. om måneden efter skat at gøre godt med. Ja, du skal prioritere, men jeg vil ikke gå så langt som til at kalde det fattigdom, og det er jo det, jeg holder fast i. Og mange af de tilskud, man får, er ikke tilskud, som mange andre får, når man rammer bare en nogenlunde almindelig løn; så får du det ikke længere.

Kl. 14:46

Første næstformand (Leif Lahn Jensen):

Den næste for en kort bemærkning er hr. Torsten Gejl fra Alternativet.

Kl. 14:46

Torsten Gejl (ALT):

Tak, og velkommen på talerstolen. Der var lige en enkelt ting, som jeg er nødt til lige at høre om er det, ordføreren mener. Mener ordføreren, at hvis vi undlader at tage det midlertidige børnetilskud fra de her familier – hvis vi undlader det; det er det, vi gerne vil undlade; de får det jo nu – er det det samme som at tage værdigheden og myndigheden fra de her familier?

Kl. 14:46

Første næstformand (Leif Lahn Jensen):

Ordføreren.

Kl. 14:46

Sólbjørg Jakobsen (LA):

Jeg mener, at når vi tildeler så mange checks og tilskud og støtte og på sådan et niveau, at det nærmest er umuligt overhovedet at profitere af at komme ud af det, er det at fratage folk deres værdighed. At sige til dem, at det kan du ikke finde ud af selv, det må vi hellere hjælpe dig med, er ikke værdigt i min optik.

Kl. 14:47

Første næstformand (Leif Lahn Jensen):

Er der en yderligere kort bemærkning fra hr. Torsten Gejl? Ja. Værsgo.

Kl. 14:47

Torsten Gejl (ALT):

Tak. Jeg synes ikke, jeg fik det besvaret. Jeg synes, jeg hørte ordføreren sige, at hvis man undlader at fjerne børnetilskuddet fra de her familier, tager man myndigheden og værdigheden fra dem. Jeg syntes, det var det, jeg hørte dig sige, men det er måske forkert.

Kl. 14:47

Første næstformand (Leif Lahn Jensen):

Ordføreren.

Kl. 14:47

Sólbjørg Jakobsen (LA):

Det, ordføreren hørte mig sige, var i afslutningen. Når jeg siger, at vi snakker om åndelig fattigdom, og når vi snakker om, hvordan vi har indrettet hele vores ydelsessystem, dvs. inklusive det midlertidige børnetilskud, så er det, at vi snakker ind i en politik, hvor man fratager folk deres værdighed, og ikke konkret, enkeltstående i forhold til det midlertidige børnetilskud; det sagde jeg ikke.

Kl. 14:47

Første næstformand (Leif Lahn Jensen):

Så siger jeg mange tak til ordføreren for Liberal Alliance og velkommen til den næste ordfører, som er fra Det Konservative Folkeparti. Niels Flemming Hansen.

Kl. 14:48

(Ordfører)

Niels Flemming Hansen (KF):

Mange tak for det, hr. formand. For at starte med det sidste først: Det Konservative Folkeparti kan ikke bakke op om forslaget. I og med at der ikke er dannet en regering, synes vi også, at det er et forkert tidspunkt at diskutere det på.

Vi har jo mange gange tidligere været på talerstolen i forbindelse med det her forslag og har udtrykt den holdning, at hvis man lever i Danmark, skal det altid kunne betale sig at arbejde. Det sagde vi sidste gang, og jeg tror sågar også, jeg sagde det, forrige gang jeg holdt den her tale. Vi synes simpelt hen, at det her forslag trækker Danmark i den forkerte retning.

Personligt synes jeg, det er dybt uretfærdigt og en hån mod de mennesker, der går på arbejde hver dag, at der er folk, der får flere penge for ikke at lave noget. Børn har godt af at se deres forældre gå på arbejde hver dag og bidrage til fællesskabet. Samtidig med det er vi i en krise på arbejdsmarkedet, hvor danske virksomheder lige nu er pressede og skriger på arbejdskraft.

Derfor kan vi ikke se os selv i forslaget, og vi kan desværre ikke bakke det op.

Kl. 14:49

Første næstformand (Leif Lahn Jensen):

Der er ikke nogen korte bemærkninger. Tak til ordføreren. Vi går videre i rækken til den næste, og det er Samira Nawa fra Radikale Venstre.

Kl. 14:49

(Ordfører)

Samira Nawa (RV):

Mange tak, formand. I Radikale Venstre kæmper vi imod fattigdomsskabende ydelser, vi kæmper for at hjælpe de børn, der er i de allermest udsatte familier. I sidste regeringsperiode kæmpede vi for det midlertidige børnetilskud, som vi var med til at forlænge tre gange, og vi kæmpede for aftalen om et nyt kontanthjælpssystem, der blev indgået sammen med Socialdemokraterne, SF, Enhedslisten og Alternativet i juni måned.

Men jeg forstår samtidig også godt dem, der mener, at der er meget utryghed forbundet med det midlertidige løft – langstrakte forhandlinger og blokpolitiske aftaler, som ikke nødvendigvis overlever på den anden side af et folketingsvalg. Derfor kæmper vi i Radikale Venstre for, at børnene i de svageste familier også løftes i den kommende regeringsperiode og endnu længere ind i fremtiden.

Den kamp foregår ikke her. Jeg kom faktisk lidt for sent ind i salen til de her forhandlinger, fordi jeg kommer fra forhandlinger med den kongelige undersøger, som bl.a. handlede om netop det her tema. Radikale Venstre kæmper børnenes kamp inde ved forhandlingsbordet. Vi kæmper for en bred regering, der kan give en helt ny grad af langsigtet tryghed for udsatte børnefamilier, længere end den 1-årige forlængelse, som vi drøfter i dag. Hvis vi får vores ambitioner opfyldt, vil de fattigste børnefamilier ikke længere være afhængige af kortvarige, midlertidige løft eller smalle aftaler, der måske ændres, hvis magten skifter mellem blokkene. Det er ikke lette forhandlinger, men de er vigtige, og derfor værner vi om dem.

Som bekendt bliver det midlertidige børnetilskud med de nuværende regler også udbetalt i januar og februar 2023, og en ny regering skal senest i midten af februar vedtage en forlængelse, for at familierne ikke oplever et hul i udbetalingerne. Indtil da tager vi kampen ved forhandlingsbordet, i håb om at det kan lede til et langsigtet og bredt politisk løft for de allerfattigste børn. Tak for ordet.

Kl. 14:51

Første næstformand (Leif Lahn Jensen):

Tak til ordføreren. Der er nogle korte bemærkninger. Den første er fra fru Mai Villadsen fra Enhedslisten. Værsgo.

Kl. 14:51

Mai Villadsen (EL):

Tak til ordføreren for talen. Jeg har noteret mig, at ordførerens parti har sagt i offentligheden, at Radikale indtil videre står på et gult standpunkt. Man vil ikke helt gøre op med sig selv, om man vil stemme ja eller nej til det her forslag.

Det kan jo undre, al den stund at vi de sidste 3 år sad side om side med Radikale og forhandlede om lige præcis det her spørgsmål. Men det var jo også det, at Radikale udløste et valg, der resulterede i, at vi står her i dag med et lovforslag, som ikke er vedtaget.

Nu siger ordføreren så, at kampen fortsætter ved forhandlingsbordet, og derfor vil jeg bare gerne høre: Kan Radikale garantere, at de ikke går med i en regering, medmindre der er minimum det samme antal kroner til de her familier? Tak.

Kl. 14:52

Første næstformand (Leif Lahn Jensen):

Ordføreren.

Kl. 14:52

Samira Nawa (RV):

Det er helt korrekt, at vi sad side om side, og det var ikke bare partierne, men faktisk fru Mai Villadsen og mig selv. Og vi kæmpede lige præcis den her kamp for de allermest udsatte børnefamilier, og vi nåede et rigtig godt stykke ad vejen, men det var ikke tilfredsstillende, hverken for Enhedslisten eller for Radikale – det tror jeg godt jeg tør sige.

Et gult standpunkt betyder ikke, at vi ikke har taget stilling til, om vi skal sige ja eller nej. Jeg håber, at min tale og vores fælles tilgang til det her tema har udtrykt, hvor vi står i Radikale Venstre. Det kan der ikke være tvivl om. Men vi er også nødt til at have respekt for, at landet lige nu ikke har en regering, og at der foregår forhandlinger om netop en regeringsdannelse og om det politiske grundlag for det, og det er jo klart, at det er der, man skal bringe de her ting ind, og det gør vi i Radikale Venstre.

Kl. 14:53

Første næstformand (Leif Lahn Jensen):

Fru Mai Villadsen.

Kl. 14:53

Mai Villadsen (EL):

Tak. Jamen det er jo dejligt, at ordføreren siger, at der ikke kan være tvivl om, hvor Radikale står. Så håber jeg også, at ordføreren kan give mig et svar på det spørgsmål, jeg stillede, nemlig: Kan Radikale garantere, at de ikke går med i en regering eller vil være parlamentarisk grundlag for en regering, der tager penge fra de her mennesker – ja eller nej?

Kl. 14:53

Første næstformand (Leif Lahn Jensen):

Ordføreren.

Kl. 14:53

Samira Nawa (RV):

Nej, vi kommer ikke til at garantere noget som helst, og det skal man i det hele taget være påpasselig med i politik. Jeg kan garantere så meget, at vi og jeg kommer til at kæmpe benhårdt for rigtig mange ting. Kommer vi til at komme igennem med det hele? Det tror jeg ikke, for de partier, der ender med at gå i regering, står jo nok ikke benhårdt på alle Radikale Venstres politiske mærkesager. Jeg ville ønske, det var sådan, og jeg kommer til at kæmpe alt, hvad jeg kan, for at det bliver sådan. Det her område er hjerteblod for Radikale Venstre, og det er der mange andre områder, der også er, og kampen bliver ikke mindre.

Kl. 14:54

Første næstformand (Leif Lahn Jensen):

Så er det hr. Pelle Dragsted fra Enhedslisten.

Kl. 14:54

Pelle Dragsted (EL):

Jeg bliver noget bekymret. Det er rigtigt, at vi har et nyt Folketing, og at der er nogle regeringsforhandlinger. Men vi har jo også en tradition herinde for, at en aftale er en aftale, og at man, når man har indgået et forlig, står ved det, også når der har været et folketingsvalg og vi faktisk stadig væk har et flertal. Hvis de partier, som efter lange forhandlinger gav hinanden håndslag på, at nu var man enige, holder deres løfte til de andre partier og til vælgerne, så har vi et flertal, ikke alene for at fortsætte det her midlertidige børnetilskud, men også for den samlede aftale, som varigt løfter de her børn.

Jeg skal forstå, hvad det er, ordføreren siger. Ordføreren siger, at det her kommer med til forhandlingerne, og det har ordførerens formand også sagt. Men det må vel så forstås sådan, at det her er et forhandlingsobjekt, og at man er parat til, om man så må sige, at veksle de her fattige børn til noget andet. Er det korrekt forstået, eller er det, som ordføreren for mit parti spurgte om, noget, man stiller som et krav, altså at man selvfølgelig skal stå ved de aftaler, man har indgået?

Kl. 14:55

Første næstformand (Leif Lahn Jensen):

Ordføreren.

Kl. 14:55

Samira Nawa (RV):

Hr. Pelle Dragsted og hans parti har jo forladt de forhandlinger og har derfor ikke indflydelse på de ting, der sker. Derfor sidder vi lidt alene derinde med det her synspunkt, men hvor ville jeg dog ønske, at Enhedslisten var der til at bakke op om det synspunkt. Sådan kunne man jo også vende det om. Det er jo det, forhandlinger er til for, altså at man kommer med sine synspunkter og kæmper for dem.

Kl. 14:56

Første næstformand (Leif Lahn Jensen):

Spørgeren.

Kl. 14:56

Pelle Dragsted (EL):

Nej, forhandlinger er til for, at man når frem til nogle aftaler, og når man så har de aftaler, står man altså ved dem. Så giver og tager man i forhandlingen, og bagefter står man ved dem, også når der har været et folketingsvalg. Så hvis man er ude på at komme med i en regering, må man jo, ligesom det er sket mange gange før, sikre, at de partier, der skal træde ind i den regering, selvfølgelig accepterer, at man enten står frit på den her aftale eller tilslutter sig de aftaler, der er indgået. Det har Radikale i øvrigt krævet før, dengang det var Socialdemokraterne, der skulle tiltræde en aftale om efterlønnen. Så det er der jo ikke noget nyt i. Vil det også være et krav for De Radikale i det her tilfælde, at det flertal, der er i Folketinget, skal kunne bruges til at sikre de her fattige børns vilkår?

Kl. 14:56

Første næstformand (Leif Lahn Jensen):

Ordføreren.

Kl. 14:56

Samira Nawa (RV):

Vi står ved de aftaler, vi har lavet. Vi står for den politik, vi altid har stået for. Det er også det, der fremgår ret tydeligt af min ordførertale, altså hvor Radikale Venstre står henne rent politisk. Det kan der ikke være tvivl om. Vi står ved de aftaler, og lige nu bliver jeg faktisk i tvivl – fordi hr. Pelle Dragsted omtalte det som et forlig – om det er et forlig eller en stemmeaftale. Men at vi står ved indholdet af det, er der ikke tvivl om.

Kl. 14:57

Første næstformand (Leif Lahn Jensen):

Så er den næste hr. Peder Hvelplund fra Enhedslisten.

Kl. 14:57

Peder Hvelplund (EL):

Det synes jeg da er interessant, for hvis Radikale står ved den aftale, er der ikke nogen grund til at tage en fornyet kamp inde i nogle nye forhandlingslokaler, for den kamp er jo taget. Der er jo blevet lavet en aftale. Der er blevet lavet en aftale, der var flertal for før valget, og hvor der også er flertal efter valget. Så hvis Radikale vil udrydde enhver tvivl om, at man står ved den aftale, så er det jo bare et spørgsmål om at stemme for den, når den skal til tredje behandling her i Folketingssalen, sammen med de øvrige partier, der står bag den aftale.

Kan Radikale garantere, at de vil stemme for aftalen? Og hvis de ikke vil stemme for aftalen, er det så, fordi der skal handles med de fattige børn inde ved forhandlingsbordet, hvor man skal sidde sammen med Venstre, Konservative og måske Liberal Alliance? Altså, jeg har svært ved at forestille mig, at det skulle kunne blive en bedre aftale end den, der ligger her. Så hvis Radikale vil stå ved de aftaler, som ordføreren giver udtryk for at man vil, hvorfor stemmer man så ikke bare for den her aftale ved tredjebehandlingen eller som minimum garanterer, at man ikke kommer til at bakke op om en regering, som ikke leverer det samme, som der ligger i den her aftale?

Kl. 14:58

Første næstformand (Leif Lahn Jensen):

Ordføreren.

Kl. 14:58

Samira Nawa (RV):

Jeg bliver nødt til at sige til Enhedslistens medlem af Folketinget, at landet ikke har en regering lige nu, der bare sådan kan udføre den politik, som vi vedtager. Man er nødt til i den situation, vi er i lige nu, at have respekt for, at der foregår nogle regeringsforhandlinger, og at de kampe om politiske ønsker, som parterne hver især måtte have, både hvor vi kan være enige, og hvor vi kan være uenige, jo bliver taget inde ved et forhandlingsbord. Det er jo der, vi i Radikale Venstre løfter det her op. Og så sigter vi efter – det kan jeg godt sige – en bred aftale, også bredere end den, som vi lykkedes med at lave sammen, til gavn for de udsatte børn og familier, så det bliver en langvarig løsning, og så man ikke skal gå i de familier og tænke, om man er købt eller solgt ved næste folketingsvalg, så det bliver bredt, og så det bliver langsigtet.

Kl. 14:59

Første næstformand (Leif Lahn Jensen):

Spørgeren.

Kl. 14:59

Peder Hvelplund (EL):

Undskyld mig, men jeg tror, at de tusindvis af børnefamilier, som nu kan se frem til at miste tusindvis af kroner, er mere bekymrede for, om der kan blive givet en sikkerhed for, at det ikke kommer til at ske, end at de kommer til at miste nogle penge på et senere tidspunkt, fordi Radikale nu er villig til at handle med de fattige børn i et forhandlingslokale og sætte nogle af de gevinster over styr, som vi har kæmpet igennem med den her aftale. Jeg forstår helt ærligt ikke, om Radikale er af den opfattelse, at det her er noget, der kan komme til at danne præcedens, altså at selv om der er et flertal både før et folketingsvalg og efter et folketingsvalg, der kan stemme de aftaler igennem, vi indgår her i Folketinget, så er man villig til at løbe fra dem.

Kl. 15:00

Første næstformand (Leif Lahn Jensen):

Ordføreren.

Kl. 15:00

Samira Nawa (RV):

Handle med fattige børn – jeg synes simpelt hen, det er så groft. Altså, Enhedslisten betragter børn som en handelsvare? Interessant. Det er sådan med det her børnetilskud, at udbetalingen stopper den 1. marts, hvis den stopper, og det vil sige, at man skal helt frem til engang i midten af februar, for at man faktisk kan vedtage det. Hvorfor har man i Enhedslisten så travlt på nuværende tidspunkt, når nu landet er uden regering og man sidder midt i regeringsforhandlinger? Jeg forstår det ikke.

Kl. 15:00

Første næstformand (Leif Lahn Jensen):

Den næste spørger er hr. Torsten Gejl fra Alternativet.

Kl. 15:00

Torsten Gejl (ALT):

Jeg må minde ordføreren om, at Folketinget godt kan vedtage lovgivning nu. Vi kunne godt i dag eller ved tredjebehandlingen vedtage at lade de her børn beholde deres tilskud. Det kan vi godt, men mit spørgsmål går på, hvor godt De Radikale, når det nu er hjerteblod for De Radikale, og når nu De Radikale fortsat kæmper for de her børns rettigheder i regeringsforhandlingerne, synes det ser ud, når de lytter til nogle af de partier, som de gerne vil danne regering med, f.eks. Venstre, Konservative og Liberal Alliance, i dag.

Kan De Radikale godt se, at der ikke er nogen chance i himlen for, at de her børn kommer til at få vedtaget deres børnetilskud?

Kl. 15:01

Første næstformand (Leif Lahn Jensen):

Ordføreren.

Kl. 15:01

Samira Nawa (RV):

Det er korrekt, at Folketinget godt kan vedtage politik. Der er jo desværre også en række ting i finanslovene, der udløber, og der kunne man også godt fremsætte beslutningsforslag og lovforslag i salen om, at der skal forlænges bevillinger. Vi har bare ikke lige nu en regering til at udføre den politik, der bliver vedtaget, og derfor må al kraft jo sættes ind på at forhandle en regering på plads, der kan agere på den politik og den lovgivning, der vedtages. Og så er det jo om at kæmpe for sine egne politiske mærkesager, og det gør vi i Radikale Venstre.

Kl. 15:02

Første næstformand (Leif Lahn Jensen):

Spørgeren.

Kl. 15:02

Torsten Gejl (ALT):

Radikale Venstre siger: Hvorfor ikke vente, til det er sådan, at vi efter nytår ser, om der bliver en regering, der vil vedtage det her? Hvorfor siger Radikale Venstre sådan, når Radikale Venstre godt ved, at der ikke er en chance for, at det bliver fremsat og vedtaget, når det netop er sådan, at de i den her sal i dag har kunnet høre holdningen hos de partier, de vil danne regering med, til det her spørgsmål, altså at der ikke er en chance for det? Hvordan kan det så være, at Radikale siger, at vi skal til at vente på, at det ikke sker, i stedet for at gøre det nu?

Kl. 15:02

Første næstformand (Leif Lahn Jensen):

Ordføreren.

Kl. 15:02

Samira Nawa (RV):

At der er politiske uenigheder på tværs af partierne, kommer ikke som en overraskelse for mig. Altså, hverken hr. Morten Dahlin fra Venstres ordførertale eller Konservatives ordførers tale kom bag på mig. Men jeg hæftede mig ved, at også de partier siger, at vi er i gang med nogle forhandlinger. Der kunne hr. Torsten Gejl vel også høre, da Konservatives ordfører stod heroppe, at det altså også handler om respekten for, at landet ikke har nogen regering. En regering er i gang med at blive dannet, og det skal man selvfølgelig vente på, hvis man gerne vil have udført politik og lovgivning.

Kl. 15:03

Første næstformand (Leif Lahn Jensen):

Den næste spørger er fru Victoria Velasquez fra Enhedslisten.

Kl. 15:03

Victoria Velasquez (EL):

Jeg tror, det var fru Margrethe Vestager, der sagde, at man stod ved en aftale, for en aftale er en aftale – det var med reference til efterlønnen. Men jeg vil egentlig tage fat i nogle af de sådan konkrete ting, for hvis ordføreren oprigtigt tænker, at det er det, der gør sig gældende, kan jeg måske bedre forstå den position, som Radikale indtager i det her. Derfor er jeg bare lidt nysgerrig på, hvem det er, der har sagt, at det ikke vil være et problem, at der ikke er lovhjemmel pr. 1. januar?

Kl. 15:03

Første næstformand (Leif Lahn Jensen):

Ordføreren.

Kl. 15:03

Samira Nawa (RV):

Undskyld, jeg forstod simpelt hen ikke spørgsmålet.

Kl. 15:03

Victoria Velasquez (EL):

Kan jeg så ikke få lov til at stille det første spørgsmål igen?

Kl. 15:03

Første næstformand (Leif Lahn Jensen):

Nej, det kan man ikke. Man får kun to korte bemærkninger, så nu er det den anden korte bemærkning fra fru Victoria Velasquez.

Kl. 15:04

Victoria Velasquez (EL):

Jeg forstår bare ikke, hvem det er, der har sagt, at det ikke er et problem, at der ikke er lovhjemmel pr. 1. januar. Der er jo et problem ved det, for det betyder, at Folketinget skal samles og førstebehandle, andenbehandle og tredjebehandle, og det betyder, at Udbetaling Danmark skal lave noget helt nyt, nemlig gøre det med tilbagevirkende kraft. Man skal se, hvor der har været lovhjemmel pr. 1. januar og alle de her dele. Det er ikke for at være polemisk eller noget som helst, men det er helt seriøst. Det var det samme problem, vi stod med, da vi skulle lave tilbagebetalingerne i første omgang. Og det betyder jo, at man vil have en periode, selv hvis det her lovforslag bliver fremsat, hvor folk ikke får de penge, som de har brug for, midt i en inflationskrise. Så det er rimelig oprigtigt, når jeg siger, at der er et problem i, at vi ikke har lovhjemmel pr. 1. januar.

Kl. 15:04

Første næstformand (Leif Lahn Jensen):

Ordføreren.

Kl. 15:04

Samira Nawa (RV):

Det var ikke for at sætte spørgsmålstegn ved oprigtigheden. Jeg forstod ikke spørgsmålet i første omgang, men jeg forstår det godt nu. Nej, Udbetaling Danmark skal jo ikke lave noget nyt i den her runde, for vi har forlænget ad flere omgange, og vi har også forlænget med tilbagevirkende kraft, så vi har været her før. Derfor kan vi lige så godt gøre det næste gang også.

Kl. 15:05

Første næstformand (Leif Lahn Jensen):

Næste spørger er hr. Karsten Hønge, SF.

Kl. 15:05

Karsten Hønge (SF):

Der er noget, jeg simpelt hen sådan har gået og tænkt over i lang tid, og nu glæder jeg mig sådan til sikkert at få det opklaret: Hvordan har man det egentlig hos Radikale Venstre med at være den direkte årsag til, at vi er endt i den her situation med utryghed og usikkerhed for børnefamilierne, ved at udløse valget?

Kl. 15:05

Første næstformand (Leif Lahn Jensen):

Ordføreren.

Kl. 15:05

Samira Nawa (RV):

Jeg forstår igen ikke spørgsmålet, medmindre hr. Karsten Hønge henviser til, at der blev udskrevet folketingsvalg oven på en meget, meget kritisk rapport fra Minkkommissionen.

Kl. 15:05

Første næstformand (Leif Lahn Jensen):

Spørgeren.

Kl. 15:05

Karsten Hønge (SF):

Vi nærmer os da lidt et svar. Altså, Radikale Venstre kunne jo have valgt at udløse et valg på et tidspunkt, hvor de her ting var på plads. Hvordan har man det hos Radikale Venstre med at være den konkrete, direkte årsag til, at de her børnefamilier i dag er i usikkerhed og utryghed, fordi Radikale Venstre valgte at vælte regeringen på det tidspunkt, inden vi havde de her ting på plads? Er det noget, man reflekterer over hos De Radikale?

Kl. 15:06

Første næstformand (Leif Lahn Jensen):

Ordføreren.

Kl. 15:06

Samira Nawa (RV):

I Radikale Venstre er vi stolte af at stå ved nogle principper og ikke bare bladre en kommissionsrapport igennem, trække på skuldrene og sige: Det går nok, det hele. Vi var imod en etpartiregering, og nu ser det ud til, at vi får en anden regering med en helt anden form for regeringsførelse. Det handler også om at stå ved sine principper.

Kl. 15:06

Første næstformand (Leif Lahn Jensen):

Næste spørger er hr. Søren Egge Rasmussen fra Enhedslisten.

Kl. 15:06

Søren Egge Rasmussen (EL):

Jeg synes, det er vigtigt, at aftaler, man har indgået, sådan set bliver gennemført. Det, der jo er det spændende, er, at her har vi faktisk et flertal for det her lovforslag før valget, og at vi sådan set også har det efter valget, hvis det er sådan, at Socialdemokratiet og Radikale vil stå ved den aftale i stedet for at lave løftebrud.

Nu har ordføreren tidligere spurgt, hvorfor vi i Enhedslisten har så travlt. Altså, det har vi jo af hensyn til de fattige børn og deres familier. Det er sådan, at hvis det glipper med et flertal for den her forlængelse, er der et alvorligt problem den 1. marts 2023. Og hvis der er nogen af de her familier, der bor til leje – og det må den tidligere boligordfører fra De Radikale jo vide – er der typisk 3 måneders opsigelse. Det vil sige, at man skal opsige lejemålet den 1. december, hvis man skal ud at jagte en bolig, der er billigere at bo i, for ligesom at have råd til at have en bolig. Så det har sådan set betydning at have vished for sin økonomi i de her børnefamilier, og det er jo derfor, vi gerne vil have De Radikale med på at stemme ja til det her lovforslag ved tredjebehandlingen inden jul, så det også kan blive børnenes jul. Kan ordføreren ikke se, at det har betydning at få det her vedtaget i år?

Kl. 15:07

Første næstformand (Leif Lahn Jensen):

Ordføreren.

Kl. 15:07

Samira Nawa (RV):

Det er jo lige præcis den vished, som vi gerne vil sikre bredere, end det er nu, så ens økonomi som børnefamilie eller andet ikke er afhængig af, om det er den ene fløj eller den anden fløj eller den ene blok eller den anden blok, der vinder et folketingsvalg. Det handler om at langtidssikre økonomien for de mennesker, der måtte havne i kontanthjælpssystemet, og for de børn, der har forældre i kontanthjælpssystemet. Den langtidssikring kommer jo af, at man laver en aftale, der er bred, som er over midten, og som ikke er afhængig af et folketingsvalg, hvor magten skifter.

Kl. 15:08

Første næstformand (Leif Lahn Jensen):

Spørgeren.

Kl. 15:08

Søren Egge Rasmussen (EL):

I forhold til det der med at sikre vished – nu har jeg både hørt, hvad Venstre, Konservative og Moderaterne har sagt om det her forslag om at forlænge ydelserne til de her fattige børn – har jeg ikke den store optimisme omkring, hvad det er, der vil blive landet ved et regeringsgrundlag. Der er det sikre sådan set at stemme det her igennem og leve op til den aftale, man har indgået, eller gå tilbage til, at der stadig væk er et rødt-grønt flertal i Folketinget sammen med De Radikale og Socialdemokratiet.

Kl. 15:09

Første næstformand (Leif Lahn Jensen):

Ordføreren.

Kl. 15:09

Samira Nawa (RV):

Jamen man kan sagtens stemme for lovforslaget. Jeg minder bare om, at landet lige nu ikke har en regering, der kommer til at udføre den politik. Altså, det handler jo om at tage de ting inde ved forhandlingsbordet, hvor en regeringsdannelse er på tale. Det kommer vi til at gøre i Radikale Venstre, og det gør vi som nævnt allerede. Det er derfor, jeg kommer for sent til de her forhandlinger hernede i salen, for jeg kommer direkte oppe fra den fungerende statsminister.

Kl. 15:09

Første næstformand (Leif Lahn Jensen):

Der er ikke yderligere korte bemærkninger. Tak til ordføreren for Radikale Venstre. Så går vi videre i rækken til hr. Torsten Gejl fra Alternativet.

Kl. 15:10

(Ordfører)

Torsten Gejl (ALT):

Tak, formand. Og velkommen i formandsstolen.

Hvis man skal komme med et bud på, hvornår det er allermest uhensigtsmæssigt at gennemtvinge et valg, må det være ved Folketingets åbning, især efter et forår, hvor man har lavet 80 aftaler, der skal vedtages i Folketinget i efteråret. Det er 80 aftaler, som har krævet tusinder af arbejdstimer i partierne, i udvalgene og i ministerierne. Det er 80 aftaler, der har kostet mange, mange millioner skattefinansierede kroner at få på plads. Det er 80 aftaler, som forskellige flertal er blevet enige om, som vi har taget æren for på pressemøder, og som har tændt et håb om forandring og forbedring på det grønne område, på det sociale område og på mange andre områder.

Nu er alle de aftaler så annulleret, fordi Radikale Venstre af årsager, som jeg i hvert fald aldrig har forstået, har gennemtvunget et valg og dermed aflyst efterårets lovbehandlinger. Efter posen er blevet rystet og vælgerne har sammensat et nyt Folketing, aner vi ikke, hvilken vej de aftaler tager, hvilke af dem der bliver vedtaget senere, og hvilke der bliver skrottet.

En af de aftaler, der ret sikkert ryger i skraldespanden, er aftalen om at tilbagerulle kontanthjælpsloftet, som børnetilskuddet, som vi diskuterer i dag, hører under. Det er en aftale mellem Socialdemokratiet, SF, Radikale Venstre, Alternativet, Enhedslisten og Kristendemokraterne, som blev forhandlet gennem et utal af møder i foråret. Da aftalen kort før sommerferien var færdig, holdt vi pressemøde, og her lød det fra Radikale Venstres beskæftigelsesordfører: Børn skal ikke vokse op i fattigdom, og deres fremtidige muligheder skal ikke afgøres af deres forældres baggrund. Med denne aftale skaber vi ro omkring de allermest udsatte børnefamiliers økonomi. Men ordene var værdiløse, for det varede ikke engang 2 uger, før Radikale Venstre annoncerede, at de ville vælte regeringen, hvis den ikke udskrev valg ved Folketingets åbning. Det betyder, at et løfte fra forståelsespapiret om at afskaffe kontanthjælpsloftet, 3 års arbejde i Ydelseskommissionen, tusinder af timers forberedende politisk arbejde og et hav af forhandlingsmøder ender i skraldespanden.

Tilbage står tusinder af syge, udsatte kontanthjælpsmodtagere, der fortsat skal jages rundt efter arbejde, de ikke kan tage. Tilbage står vi med det kontanthjælpsloft og den 225-timersregel, som vi har lovet at afskaffe. Men bliver aftalen så ikke bare vedtaget af en ny regering, eller bliver kontanthjælpsloftet så ikke bare afskaffet af en ny regering? Næppe. Kommer en regering hen over midten til at afskaffe det kontanthjælpsloft, der blev indført af hr. Lars Løkke Rasmussen? Næppe. Kommer hr. Jakob Ellemann-Jensen til at vedtage tilbagerulning af kontanthjælpsloftet, når han allerede har været med til at tordne imod dette? Næppe.

En lille del af aftalen om afskaffelse af kontanthjælpsloftet, som vi drøfter i dag, handler om det midlertidige børnetilskud. I afskaffelsen af kontanthjælpsloftet skulle det midlertidige børnetilskud nemlig videreføres i form af et børnetillæg og et fritidstillæg, som målrettes børnene. Det fremgår også af aftalen, at de nye regler træder i kraft snarest muligt og senest den 1. januar 2024, og at det midlertidige børnetilskud forlænges indtil ikrafttrædelsen af de nye regler. Det vil sige, at Socialdemokraterne, Radikale Venstre og resten af aftalekredsen har mulighed for at stå ved en lille, men meget vigtig del af den aftale, de selv har lavet, nemlig videreførelsen af børnetilskuddet. Men det vil Socialdemokraterne ikke, for de siger, at det kan vedtages efter nytår. Men for det første kræver det et lovarbejde, som næppe kan nås før den 1. marts, hvor tilskuddet bortfalder, og for det andet vil den fungerende beskæftigelsesminister ikke garantere at stemme for at beholde børnetilskuddet efter nytår. Og så bliver det jo bare en fuldstændig gratis omgang.

Det betyder så, så vidt vi kan regne ud på vores regnemaskiner, at omkring 23.000 børnefamilier mister tilskuddet i en tid, hvor priserne stiger og alting bliver dyrere. Og det sender tusinder af børnefamilier under fattigdomsgrænsen. Det kunne vi have forhindret i dag. Vi kunne have givet alle de børnefamilier ro hen over julen og sikret sikkerhed for, at børnetilskuddet ikke forsvinder til foråret. I stedet vælger Socialdemokraterne at skubbe beslutningen til efter nytår, hvor man ikke ved, om forslaget bliver fremsat, eller om det bliver vedtaget. Det tager vi afstand fra i Alternativet. Vi havde gerne sikret, at vi kunne beholde det børnetilskud.

Alternativet stemmer for lovforslaget og takker Enhedslisten for fremsættelsen.

Kl. 15:15

Første næstformand (Leif Lahn Jensen):

Der er ikke nogen korte bemærkninger. Jeg siger tak til ordføreren for Alternativet. Så er det hr. Kim Edberg Andersen fra Nye Borgerlige. Velkommen til.

Kl. 15:15

(Ordfører)

Kim Edberg Andersen (NB):

Tak, formand. I Nye Borgerlige har vi en politik, der står for at sikre danskerne mindre stat og mere menneske, og derfor er det også glædeligt for mig, at min nordjyske kollega hr. Peder Hvelplund har gjort min første ordførertale til en, hvor det ikke var sværere for mig at komme frem til et klart svar, end det her var. For naturligvis kender en rigtig borgerlig svaret, når spørgsmålet er, om man vil gøre vejen til selvforsørgelse længere og ikke kortere, og naturligvis kender en rigtig borgerlig svaret, når det i lovforslaget fremhæves, at der ingen positive konsekvenser er for kommuner, regioner, stat eller erhverv – ingen, ikke en eneste – kun en regning til danske skatteborgere på ca. 1 mio. kr. i døgnet. Og selvfølgelig kender en nordjysk borgerlig svaret, når Enhedslisten endnu en gang vil forlænge skattefrie betalinger til primært ikkevestlige familier.

Min kollega hr. Lars Boje Mathiesen sagde det ved lovens fremsættelse, og han har sagt det igen og igen, hver eneste gang den er blevet forlænget siden: Det er et dårligt forslag. Og nu siger jeg det en gang til: Det er et dårligt forslag. Og det er for mig en underlig tilgang at have til danskernes penge at gøre mennesker til klienter afhængige af staten i længere tid end nødvendigt.

At man så samtidig ikke hellere vil sikre alle danskerne mere til sig selv, flere af deres egne penge i lommen, ved at fjerne skatter og afgifter, altså at gøre incitamentet til at forsørge sig selv større og ikke mindre, gøre mennesker rigere og friere og ikke afhængige og passive i statens greb, er mig jo uforståeligt. Ja, som borgerlig forstår man det jo ikke. Men for at sikre mig, at hr. Peder Hvelplund kender Nye Borgerliges standpunkt, vil jeg sige, at vi er et parti, der går ind for mindre stat og meget mere menneske, et parti, der mener, at mennesker, der kan bidrage, skal bidrage, og et parti, der mener, at udlændinge skal forsørge sig selv og ikke ligge danskerne til last. Så derfor siger jeg det nu meget klart: Nye Borgerlig kan ikke støtte forslaget.

Kl. 15:17

Første næstformand (Leif Lahn Jensen):

Der er ikke nogen korte bemærkninger til ordføreren, så tak til ordføreren for Nye Borgerlige. Vi går videre i rækken. Næste ordfører er fra Dansk Folkeparti, Nick Zimmermann.

Kl. 15:18

(Ordfører)

Nick Zimmermann (DF):

Tak for ordet. Et nyt Folketing skal nu tage stilling til det midlertidige børnetilskud til visse forsørgere. Tilskuddet er jo, som det nok er alle bekendt, allerede blevet forlænget tre gange. Der er altså tale om forlængelse af en lov, der målrettet hæver de sociale ydelser for arbejdsløse flygtninge og indvandrere. Beskæftigelsesministeriet har selv peget på, at knap 66 pct. af de her modtagere af det midlertidige børnetilskud stammer fra et ikkevestligt land. Det midlertidige børnetilskud er altså en klokkeklar lempelse af udlændingepolitikken, for når man giver en indvandrerfamilie op imod 2.000 kr. om måneden – skattefrit, vel at mærke – betalt af hårdtarbejdende danskere, der går på arbejde, så gør man det alt andet lige mere attraktivt at komme her til Danmark, og det er selvfølgelig en helt forkert vej at gå.

Men ikke nok med, at det er en lempelse af udlændingepolitikken; med det midlertidige børnetilskud belønner man altså også de mange indvandrere, der allerede i dag står uden for arbejdsmarkedet. For når man øger ydelserne så markant, som man gør, bliver det altså alt andet lige mindre attraktivt at komme ud på arbejdsmarkedet. Det er det, der er konsekvensen: Man gør det mindre attraktivt at gå ud og få et arbejde.

Hvis man virkelig gerne vil hjælpe børnene, er den bedste måde at gøre det på altså ikke at fastholde deres forældre uden for arbejdsmarkedet. Men det er jo altså desværre det, man gør med det her; man fastholder særlig ikkevestlige indvandrere derhjemme på danskernes regning. Og jeg bliver nødt til at påpege det absurde i det. En enlig mor i et lavtlønsjob må godt nok stå tilbage med en følelse af, at hun er med til at betale for at gøre vilkårene for særlig indvandrerfamilier bedre, mens hun måske lige nu selv har svært ved at betale regningerne. Det mener jeg faktisk er en hån imod hende.

Vi har jo sagt det mange gange i Dansk Folkeparti, men jeg gentager det gerne: Det her er en forkert vej at gå. Man lemper udlændingepolitikken, og man forværrer den store udfordring, der allerede i dag er med at få flere indvandrere i beskæftigelse. For virkeligheden er jo altså desværre, at Danmark i over 30 år har ført en fejlslagen indvandringspolitik, der har det med sig, at alt for mange udlændinge går hjemme på en offentlig forsørgelse betalt af os danskere, og det her kommer kun til at gøre det værre. Derfor kommer det nok ikke som den store overraskelse, at Dansk Folkeparti kommer til at stemme imod. Tak.

Kl. 15:20

Første næstformand (Leif Lahn Jensen):

Vi har et par spørgere. Den første er hr. Karsten Hønge fra SF.

Kl. 15:20

Karsten Hønge (SF):

Nu taler vi om at hjælpe fattige familier, og jeg kan forstå på hr. Nick Zimmermann, at man i DF er mest optaget af de her familiers etnicitet. Jeg prøver lige at spørge hr. Nick Zimmermann: Hvad er egentlig vigtigst, når vi taler om at hjælpe familier – er det tykkelsen på forældrenes tegnebog eller farven på børnenes kinder?

Kl. 15:21

Første næstformand (Leif Lahn Jensen):

Ordføreren.

Kl. 15:21

Nick Zimmermann (DF):

Jeg tror ikke, der er noget parti, der mere end Dansk Folkeparti har nævnt, at vi for alvor skal gøre noget ved inflationskrisen og de stigende priser, og at vi skal have noget hjælp ud til danskerne hurtigst muligt, bl.a. mens SF var støtteparti til en regering, der absolut intet gjorde for at få noget hjælp ud til danskerne. Men det her kommer jo ikke til at hjælpe folk. Det her kommer sådan set bare til at fastholde nogle indvandrere uden for beskæftigelse. Men kommer man med noget reel hjælp til danskerne, er vi selvfølgelig klar; det er helt sikkert.

Kl. 15:21

Første næstformand (Leif Lahn Jensen):

Spørgeren.

Kl. 15:21

Karsten Hønge (SF):

Jeg tror lige, jeg prøver igen: Når vi nu taler om at hjælpe fattige familier og hr. Nick Zimmermann er meget optaget af den etniske sammensætning blandt de her familier, hvad er så kriterierne for at tildele hjælp? Skal det være tykkelsen på forældrenes tegnebog, altså deres indkomst, eller farven på børnenes kinder?

Kl. 15:21

Første næstformand (Leif Lahn Jensen):

Ordføreren.

Kl. 15:21

Nick Zimmermann (DF):

Det skal i hvert fald absolut ikke være noget, der udelukkende er målrettet folk, der kommer hertil, og for at holde dem uden for arbejdsmarkedet. Det, der sådan set er det vigtigste for os, er, at vi får noget målrettet hjælp ud til danskerne, og det skal være hurtigst muligt. Det er om nogen Dansk Folkeparti, der har presset på for det. Men det hjælper det her jo ikke med.

Kl. 15:22

Første næstformand (Leif Lahn Jensen):

Så har vi en kort bemærkning fra Sascha Faxe fra Alternativet.

Kl. 15:22

Sascha Faxe (ALT):

Tak, formand. Jeg er bare nysgerrig på, hvilket belæg ordføreren har for at tage lavtlønnede enlige mødre til indtægt for ikke at bryde sig om det her forslag.

Kl. 15:22

Første næstformand (Leif Lahn Jensen):

Ordføreren.

Kl. 15:22

Nick Zimmermann (DF):

Det tror jeg da er klart for enhver. Hvis man er i beskæftigelse og ikke særlig godt lønnet og man kan se, at andre, der kommer her til vores land, ud over at få gratis hospital, gratis skole og gratis alt muligt andet også kan få op imod 2.000 kr. mere om måneden – vel at mærke skattefrit – tror jeg da, det vil få rigtig mange til at stå tilbage med en uretfærdig følelse. Og det kan jeg sagtens forstå.

Kl. 15:22

Første næstformand (Leif Lahn Jensen):

Spørgeren.

Kl. 15:22

Sascha Faxe (ALT):

Så det, jeg hører, er, at det er en formodning på andres vegne. Jeg skal så på vegne af en tidligere lavtlønnet enlig mor sige, at her er der ingen misundelse i den sammenhæng.

Kl. 15:23

Første næstformand (Leif Lahn Jensen):

Ordføreren.

Kl. 15:23

Nick Zimmermann (DF):

Nej, det kan såmænd godt være. Man kan jo altid finde eksempler, der bakker ens egen politik op. Men jeg tror sådan set, at langt de fleste danskere er dybt uenige i, at vi skal blive ved med at proppe flere penge i arbejdsløse udlændinge. Det vil jeg i hvert fald under ingen omstændigheder være med til; det er helt sikkert.

Kl. 15:23

Første næstformand (Leif Lahn Jensen):

Der er ikke flere korte bemærkninger, så tak til ordføreren for Dansk Folkeparti. Den næste på talerstolen er fru Mette Thiesen, uden for grupperne, som privatist.

Kl. 15:23

(Privatist)

Mette Thiesen (UFG):

Solen står langsomt op over hustagene. I køkkenet brummer kaffemaskinen. Børnene vækkes blidt, hjælpes i tøjet og spiser morgenmad med familien, tager deres madpakker og hjælpes i overtøjet, inden hele familien går ud ad døren. Børnene skal i skole, og mor og far på arbejde. Sådan er det heldigvis i langt de fleste familier, og det er godt, for det er sundt, at børn ser deres forældre gøre en aktiv indsats og bidrage, gå på arbejde og forsørge sig selv.

Derfor kan jeg selvfølgelig heller ikke støtte det her forslag, der giver mere til dem, der ikke arbejder, i stedet for at man belønner dem, som gør. Hvis man er udlænding i Danmark, skal man selvfølgelig forsørge sig selv. Offentlige ydelser skal være forbeholdt danskerne. Jobcentrene skal nedlægges, og danskere, der er syge, udsatte eller nedslidte, skal selvfølgelig også have nemmere adgang til en førtidspension. De, der kan arbejde, skal gøre det.

Et midlertidigt børnetilskud som det her er et skridt i den forkerte retning. Det er et svigt camoufleret som en hjælpende hånd. Og i en tid, hvor alle danskere spinker og sparer, skruer ned for varmen og forbruget, giver det ikke mening med checks til og særbehandling af særlige vælgergrupper. Det eneste, der sådan set ville give mening, var et forenklet skattesystem og generelt lavere skatter og afgifter.

Jeg kan ikke støtte det her lovforslag, ej heller denne gang.

Kl. 15:25

Første næstformand (Leif Lahn Jensen):

Jeg siger tak til fru Mette Thiesen. Der er ikke nogen korte bemærkninger. Så går vi til ordføreren for forslagsstillerne, fru Victoria Velasquez.

Kl. 15:25

(Ordfører for forslagsstillerne)

Victoria Velasquez (EL):

Kære medlemmer af Folketinget, i de her dage ser vi ind i, at de mennesker, der søger om julehjælp, endnu en gang kommer til at være med til at slå triste rekorder. De stigende priser betyder, at selv mennesker i arbejde er hårdt ramt. Det står ekstra slemt til, hvis man er nogle af dem, som uforskyldt er endt på kontanthjælp og virkelig ikke har særlig mange penge at gøre godt med. Jeg talte med Mødrehjælpen om ansøgningerne til julehjælpen, og de kan se en forskel, hvis man alene ser på i år, i forhold til hvordan ansøgningerne har været sidste år og de andre år. Tidligere har det, som har fyldt i de ansøgninger, været, at barnet ikke skal føle sig uden for fællesskabet, men skal have en julegave, så man, når man mødes med legekammeraterne efter julen, også i den runde kan fortælle, at man har fået en julegave, og hvad man har fået. Det handler meget om, at man ikke skal føle sig udenfor, men have mulighed for at være en del af fællesskabet på samme måde som de andre. Men nu har ansøgningerne mere karakter af nogle helt grundlæggende behov. Behovet for at få mad på bordet går igen og er noget af det, der fylder i juleansøgningerne sammenlignet med de andre år. Altså, vi taler om at have råd til mad. Prøv lige at lukke øjnene og forestille jer, hvordan det er at stå i den her situation. Vi har hørt beretninger om forældre, som ikke spiser aftensmad sammen med deres børn, netop fordi det er svært at få økonomien til at hænge sammen. Det burde ikke være sådan.

En enlig mor fortalte mig om, hvordan hun føler en enorm afmagt. Jeg kan dårlig nok få enderne til at mødes til trods for det midlertidige børnetilskud, sagde hun til mig, på grund af de stigende priser. Hvad skal jeg gøre nu? Vi bliver mange, der må gå fra hus og hjem.

Og hun er ikke den eneste. Jeg talte med en socialrådgiver, der hver eneste dag taler med familier, som er rigtig hårdt pressede på økonomien, og selve den dag, jeg talte med hende, havde hun talt med tre, som simpelt hen stod og boksede med huslejen. Den ene var en enlig mor, der var sat ud af sin lejlighed. En anden forælder havde heller ikke råd til at blive boende længere i samme kommune, som er det område, som faren bor i. Og så rejser spørgsmålene sig. Skal barnet flytte institution? Hvad med legekammeraterne og rigtig mange andre ting? Der mener jeg, det er fuldstændig uforsvarligt som folkevalgt at stille de forældre og de børn i den situation.

Det er ikke kun de konkrete mennesker, som jeg har talt med, som bliver ramt. Det er heller ikke kun den konkrete socialrådgiver, som desværre ser, at det her er et generelt problem. Over 20 fagforeninger og organisationer har sendt os alle sammen et brev, hvori der står – og jeg citerer:

Hver eneste dag møder vi familier, der er så hårdt presset af inflationen, at de er desperate. Situationen er dybt bekymrende og fordrer mere end akutte hjælpepakker. Der er også brug for vedvarende og strukturelle indsatser, hvis vi skal sikre børnene et liv uden fattigdom. Så derfor håber vi inderligt, at I som minimum vil holde fast i kontanthjælpsaftalen.

Det er beskeden fra HK, 3F, FOA, Red Barnet, Mødrehjælpen, socialrådgiverne, pædagogerne, lærerne og mange flere. Det er flere af dem, som til daglig konkret har med børnene at gøre. Jeg synes, at vi skal lytte til dem. Der kommer ikke nogen akuthjælp lige foreløbig, og hvis vi ikke stemmer det her lovforslag igennem, vil vi se ind i en situation, hvor der direkte bliver taget penge væk fra nogle af de fattigste børnefamilier midt i en desperat situation, hvor økonomien rækker meget kortere end før. Vi har en aftale. Vi har lovgivningen på vores side. Der er intet til hinder for, at vi selvfølgelig kan holde hånden under de tusindvis af børnefamilier.

Så helt ærligt synes jeg, at vi skal lægge alt det spin og udenomssnak til side og lade være med at fjerne fokus fra det, det rent faktisk gælder om, og det er selvfølgelig at sikre økonomisk tryghed for de her børn. Jeg håber – og det håber jeg selvfølgelig et eller andet sted også kommer til at ske – at Socialdemokratiet faktisk vil rejse sig op på stolene og hjælpe med, at endnu flere burde bakke op om det her forslag, at vi netop sørger for, at intet barn i Danmark skal vokse op i fattigdom, og at det ikke er noget, der skal være til forhandling.

I stedet for må jeg indrømme, at jeg synes, det er ret vildt at opleve, at man fra Socialdemokratiets side bruger så meget energi på at prøve at putte grus i maskineriet, og det har været fra dag et af. Man taler om, at vi ikke kan fremsætte lovforslaget, og man prøver hele tiden på forskellig vis at forhindre, at det her skulle komme til at ske, og nu til sidst holder man fast i den her bortforklaring om et forretningsministerium, selv om Socialdemokratiet udmærket kender til tredelingen af magten og udmærket ved, at vi selvfølgelig er hævet her i Folketinget, og at vi i Folketinget er dem, der lovgiver. Og det siger man, selv om ministeriet jo selvfølgelig vil sikre, at det kommer til at blive udført korrekt, sådan at Udbetaling Danmark kan fortsætte med de her udbetalinger. Det ved Socialdemokratiet godt, og Socialdemokratiet kan godt vælge at stemme for lovforslaget og overholde den aftale, som de har indgået; selvfølgelig kan de det. Det er Folketinget, der vedtager love. Det er ikke regeringen, der stemmer i Folketinget. Det er Folketingets partier. Derfor synes jeg simpelt hen, det er en omgang vrøvl og spin, man forsøger at gemme sig bag.

Kl. 15:30

Så bør man i stedet for som Socialdemokrati være helt ærlig og se de fattigste børnefamilier i øjnene og fortælle dem, at vi, Socialdemokratiet, bryder aftaler, at Socialdemokratiet løber fra ansvaret i Folketinget og har tænkt sig at falde de fattigste børnefamilier i ryggen og kaste dem ud i yderligere fattigdom midt i en hård inflationskrise.

Til de 23.500 børn og deres forældre vil jeg sige, at glem ikke den fungerende beskæftigelsesminister og den fungerende statsminister. Glem ikke, at Socialdemokratiet stemmer nej, så lovhjemmelen ryger og 23.500 mister tilskuddet pr. 1. januar. Til alle, der går op i vores sociale sikkerhedsnet, og som går op i den økonomiske tryghed for alle, der uforskyldt ikke kan forsørge sig selv, og til dem, der ved, hvad konsekvenserne er, når børn bliver taget som gidsler i en magtkamp, vil jeg sige, at glem ikke, at Socialdemokratiet var klar til at lave en studehandel om de fattigste børn for at tækkes højrefløjen og komme i regering med dem, selv om de har et flertal til venstre i salen.

Lad mig helt kort fortælle her i dag: Lovforslaget sikrer, at der er lovhjemmel til, at børnetilskuddet kan fortsætte. En stemme imod det her forslag er det samme som at stemme om at tage pengene væk fra de her børn. Og kære alle her i salen, vi står midt i en inflationskrise. Netop i den her situation burde alle Folketingets medlemmer hver og en tage et ansvar for de mennesker, som bliver hårdt ramt af de stigende priser. Vi er et nytiltrådt Folketing, vi er Danmarks lovgivende forsamling, vi kan godt gøre det her. Det handler om politisk vilje, det handler om politisk ansvar. Vi risikerer simpelt hen, at der er endnu flere – hvis det her børnetilskud forsvinder – som risikerer at gå fra hus og hjem. Det er altså ikke en ordentlig måde at lede det her land på, og det er ikke en ordentlig måde at håndtere den inflationskrise, vi står i, på eller en ordentlig måde at behandle de fattigste i vores samfund på.

Jeg glæder mig til den videre debat, tror jeg man skal sige, men jeg ved ikke rigtig, hvor meget jeg glæder mig. Men jeg kan i hvert fald love, at vi i Enhedslisten og sammen med andre gode, som er klar til at kæmpe for de fattigste børnefamilier, ikke giver op, men at vi simpelt hen bliver ved med at kæmpe for, at vi i Folketinget selvfølgelig kan lovgive. Der er ikke nogen, der skal prøve at sige, at en regering eller en ikkeregering kan trumfe, hvad vi kan gøre herinde. Vi skal holde sammen og blive ved med at kæmpe for de her familier. Og til alle, der er med til at råbe op om det: I må blive ved, for der er brug for et hårdt pres, hvis vi skal kunne komme igennem med det her. Men vi giver i hvert fald ikke op, og jeg synes, debatten her tidligere i dag viser, at det er nogle meget få strå, man holder sig til, og det er nogle dårlige argumenter, man har, for ikke at kunne stemme for lovforslaget. Så det skal vi jo bare fortsætte, og så håber jeg, det ender med, at vi til tredjebehandlingen selvfølgelig ser, at dem, der er med i aftalen, står ved aftalen og ikke laver aftalebrud og løftebrud, og at vi selvfølgelig ender med at få lovhjemmel til at kunne fortsætte det midlertidige børnetilskud. Tak for ordet.

Kl. 15:34

Formanden (Søren Gade):

Tak for det. Der er en, der har bedt om ordet. Jeg giver ordet til fru Sólbjørg Jakobsen fra Liberal Alliance.

Kl. 15:34

Sólbjørg Jakobsen (LA):

Tak. Jeg hører ordføreren og Enhedslisten sige rigtig mange gange, at det her er for at hjælpe de fattigste familier, og der bliver lagt vægt på, at det er for at håndtere bl.a. inflationen. Skal vi forstå det således, at ordføreren og Enhedslisten har påtænkt at lave det samme midlertidige børnetilskud eller noget, der ligner, til de familier, som har en endnu lavere indkomst end eksempelvis en enlig kontanthjælpsmor, der har over 20.000 kr. til rådighed hver måned? Det kunne eksempelvis være til studerende eller til selvstændige, der også er ramt af inflationen. Eller er det kun til dem på overførselsindkomst? Og skal det også forventes, at det vil blive fremlagt, før der kommer en regering?

Kl. 15:35

Formanden (Søren Gade):

Fru Victoria Velasquez.

Kl. 15:35

Victoria Velasquez (EL):

Tak for spørgsmålet, og velkommen til Folketinget til medlemmet. Vi har et konkret forslag i forhold til inflationshjælp, som er målrettet små erhvervsdrivende, studerende, førtidspensionister og andre. Jeg har det i fysisk form og vil meget gerne give det til ordføreren, sådan at man kan orientere sig i det.

Kl. 15:35

Formanden (Søren Gade):

Tak for det. Fru Sólbjørg Jakobsen ønsker endnu en kort bemærkning. Værsgo.

Kl. 15:36

Sólbjørg Jakobsen (LA):

Jeg prøver at formulere det igen: Har ordføreren og Enhedslisten påtænkt, at det skal behandles på samme måde som det her, før vi har en regeringsdannelse? Der er mange aftaler, der ligger. Jeg spørger konkret: Er der flere ting, vi skal forvente at behandle, før vi har en regering?

Kl. 15:36

Formanden (Søren Gade):

Ordføreren.

Kl. 15:36

Victoria Velasquez (EL):

Altså, så længe man ikke er blevet væltet, er der faktisk ikke noget til hinder for, at man kan indkalde til forhandlinger og lave aftaler, selv om der ikke er dannet en regering, eller selv om man er gået af. Og på samme måde vil vi også uden om den kongelige undersøger sagtens kunne lave nogle aftaler, hvis der er flertal for det. Det synes jeg er værd at have præsent. Jeg synes, at det med akuthjælp i forhold til inflationskrisen er et godt eksempel. Det, som også bare er rigtig vigtigt at bide mærke i her, er, at det her er nogle af dem, der bliver allerhårdest ramt af de stigende priser, og det er nogle, der mister penge, hvis vi ikke reagerer.

Kl. 15:36

Formanden (Søren Gade):

Tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til et særligt udvalg på 29 medlemmer. Hvis ingen gør indsigelse, betragter jeg det som vedtaget.

Det er vedtaget.

Da der foreligger indstilling fra grupperne, skal jeg allerede i dag i indeværende møde uden for dagsordenen foretage valg af det nævnte udvalg.

Der er til dette valg anmeldt følgende valggrupper:

en gruppe på 90 medlemmer: Socialdemokratiet, Socialistisk Folkeparti, Enhedslisten, Radikale Venstre, Alternativet, Siumut, Inuit Ataqatigiit og Javnaðarflokkurin; 

en gruppe på 73 medlemmer: Venstre, Danmarksdemokraterne, Liberal Alliance, Det Konservative Folkeparti, Nye Borgerlige, Dansk Folkeparti, Sambandsflokkurin og Mette Thiesen (UFG);

og en gruppe på 16 medlemmer: Moderaterne.

Navnene på de valgte kan findes på www.folketingstidende.dk (jf. nedenfor).

Samtidig er der fra grupperne fremkommet et forslag om valg af formand og næstformand. Der er kun bragt én i forslag til hver af disse poster, og navnene kan findes på www.folketingstidende.dk (jf. nedenfor).

[Valg af 29 medlemmer til Udvalget vedrørende forslag til lov om ændring af lov om et midlertidigt børnetilskud til visse forsørgere.

Valgt blev:

1 Rasmus Stoklund (S)

2 Henrik Møller (S)

3 Bjarne Laustsen (S)

4 Jens Joel (S)

5 Kasper Roug (S)

6 Anders Kronborg (S)

7 Leif Lahn Jensen (S)

8 Anne Paulin (S)

9 Thomas Jensen (S)

10 Karsten Hønge (SF)

11 Karina Lorentzen Dehnhardt (SF)

12 Astrid Carøe (SF)

13 Victoria Velasquez (EL)

14 Samira Nawa (RV)

15 Torsten Gejl (ALT)

16 Hans Andersen (V)

17 Morten Dahlin (V)

18 Christoffer Aagaard Melson (V)

19 Anni Matthiesen (V)

20 Dennis Flydtkjær (DD)

21 Charlotte Munch (DD)

22 Sólbjørg Jakobsen (LA)

23 Steffen W. Frølund (LA)

24 Niels Flemming Hansen (KF)

25 Lise Bertelsen (KF)

26 Kim Edberg Andersen (NB)

27 Nick Zimmermann (DF)

28 Rosa Eriksen (M)

29 Mette Kierkgaard (M)

Formand: Bjarne Laustsen (S)

Næstformand: Christoffer Aagaard Melson (V)]

Kl. 15:38

Meddelelser fra formanden

Formanden (Søren Gade):

Der er ikke mere at foretage i dette møde.

Når vi kender datoen for Folketingets næste møde, vil der tilgå medlemmerne besked herom.

Mødet er hævet. (Kl. 15:38).


51. møde

Onsdag den 26. april 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til forsvarsministeren af:

Carsten Bach (LA)

Mener ministeren, at Forsvaret bør varetage andre samfundsopgaver end forsvaret af Danmark og danske interesser i bred forstand, såsom aflastning af fængselsvæsenet og sociale opgaver?

(Spm. nr. S 523).

2) Til indenrigs- og sundhedsministeren af:

Mikkel Bjørn (DF)

Hvordan kan regeringen forsvare at tillade skadelige stop- og krydshormoner til børn, uden nogen form for læge- eller psykologfaglig dokumentation, på trods af velkendte og veldokumenterede skadevirkninger, og hvilken fejlmargin vil ministeren acceptere i diagnosticeringen af børn med kønsdysfori?

(Spm. nr. S 524).

3) Til indenrigs- og sundhedsministeren af:

Mikkel Bjørn (DF)

I lyset af de diagnostiske værktøjer, der er til rådighed, når man skal diagnosticere børn med kønsdysfori, kan ministeren da garantere, at der er sikkerhed i udredningen og diagnosticeringen af de børn, der får skadelige stop- og krydshormoner?

(Spm. nr. S 525).

4) Til miljøministeren af:

Mette Thiesen (DF)

Hvad vil ministeren gøre for at sikre, at kommuner, der har særlige udfordringer med at leve op til reglerne i den nye affaldsbekendtgørelse, f.eks. i sommerhusområder, får bedre muligheder for at få dispensation herfra?

(Spm. nr. S 480, skr. begr. (omtrykt)).

5) Til miljøministeren af:

Ole Birk Olesen (LA)

Når ministeren ved, at et stop for kvægs afgræsning af naturarealer vil føre til tab af biodiversitet, hvorfor drager ministeren så ikke blot den konsekvens, at køerne ikke må slagtes og spises af mennesker ved PFAS-forurening på græsningsarealer frem for helt at afskaffe afgræsningen?

(Spm. nr. S 497 (omtrykt)).

6) Til miljøministeren af:

Søren Egge Rasmussen (EL)

Under henvisning til, at der i mange år har været et dansk-tysk samarbejde om natur og miljøforhold i Vadehavet, mener ministeren så, at det vil være en fordel at etablere et lignende samarbejde for Flensborg Fjord, idet det kan være nyttigt for naturen, at der arbejdes med fælles holdninger angående trawlfiskeri og miljøbelastninger fra kvælstof og fosfor i Flensborg Fjord for at opnå en bedre miljøtilstand i fjorden?

(Spm. nr. S 522).

7) Til miljøministeren af:

Franciska Rosenkilde (ALT)

Hvordan mener ministeren at vi skal leve op til COP15 og EU's krav om 30 pct. beskyttet natur?

(Spm. nr. S 529, skr. begr.).

8) Til børne- og undervisningsministeren af:

Alex Ahrendtsen (DF)

Hvad er ministerens holdning til den tidligere skolebestyrelsesformand Mustafa Sayeghs påstand om negativ religiøs og social kontrol, udbredt fritagelse fra at bade efter idræt og faste hos elever under ramadanen på Munkevængets Skole i Kolding og det forhold, at Kolding Kommunes skolechef, Karen Albrechtsen, og formanden for Kolding Kommunes børne- og uddannelsesudvalg, Hans Holmer, mener, at denne kritik ikke bør fremsættes i offentligheden, og mener ministeren, at det er foreneligt med folkeskolens formål i folkeskolelovens § 1 om at gøre eleverne »fortrolige med dansk kultur og historie«, at juletraditioner udvandes, at muslimske piger fritages fra at gå i bad, eller at undervisningen i hjemkundskab forvandles til teori under den muslimske ramadan?

(Spm. nr. S 511, skr. begr. Medspørger: Mette Thiesen (DF)).

9) Til børne- og undervisningsministeren af:

Lotte Rod (RV)

Når ministeren siger, at flere børn skal mødes med mere pædagogik og mindre psykiatri, hvad er så ministerens holdning til, at halvdelen af børn med autisme har ufrivilligt skolefravær, fordi de ikke får den pædagogiske støtte, de har brug for?

(Spm. nr. S 530, skr. begr.).

10) Til børne- og undervisningsministeren af:

Lotte Rod (RV)

Hvad er ministerens holdning til, at en højtbegavet pige med autisme er gået fra at være en glad pige til at have det så skidt, at hun bliver passet hjemme af sin mor, fordi hun ikke fik hjælp i tide, og at man trak hendes skoletilbud tilbage for at spare 3 måneders hjemmeundervisning og nu i stedet betaler langt mere i tabt arbejdsfortjeneste til pigens mor?

(Spm. nr. S 531, skr. begr.).

11) Til udlændinge- og integrationsministeren af:

Kim Edberg Andersen (NB)

Hvad tænker ministeren om det meget høje pres af migranter, der er ved Middelhavet, og har regeringen planer om at tage situationen alvorligt og stoppe den migrantkrise, som igen er under opsejling, før det er for sent?

(Spm. nr. S 516).

12) Til skatteministeren af:

Franciska Rosenkilde (ALT)

Hvordan mener regeringen at et dansk landbrug skal se ud?

(Spm. nr. S 513, skr. begr.).

13) Til transportministeren af:

Jens Meilvang (LA)

Mener ministeren, at man bør gå videre med en Kattegatforbindelse og igangsætte en vvm-undersøgelse?

(Spm. nr. S 510).

14) Til klima-, energi- og forsyningsministeren af:

Søren Egge Rasmussen (EL)

Hvordan mener ministeren at ministerens ja til ny gasjagt i Nordsøen harmonerer med Danmarks lederskab af Beyond Oil & Gas Alliance (BOGA), hvor man aktivt forpligter sig til at arbejde for at stoppe nye tilladelser til olie- og gasproduktion og til at sætte en slutdato for udvinding, og harmonerer det med Parisaftalen?

(Spm. nr. S 528).

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Skatteministeren (Jeppe Bruus):

Lovforslag nr. L 113 (Forslag til ejendomsskattelov) og

Lovforslag nr. L 114 (Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.)).

Klima-, energi- og forsyningsministeren (Lars Aagaard):

Lovforslag nr. L 115 (Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald)).

Beskæftigelsesministeren (Ane Halsboe-Jørgensen):

Lovforslag nr. L 116 (Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024)) og 

Lovforslag nr. L 117 (Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af reglerne med henblik på mere rimelige pensionsberegninger m.v.)).

Erhvervsministeren (Morten Bødskov):

Lovforslag nr. L 118 (Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af indkomstskatteoplysninger for visse virksomheder og filialer m.v.)).

Social- og boligministeren (Pernille Rosenkrantz-Theil):

Lovforslag nr. L 119 (Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen)) og

Lovforslag nr. L 120 (Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten)).

Titlerne på de anmeldte sager vil fremgå af www.folketingstidende.dk (jf. ovenfor).

Digitaliseringsministeren (Marie Bjerre) har meddelt mig, at hun ønsker i henhold til forretningsordenens § 19, stk. 4, at give Folketinget en skriftlig 

Redegørelse om Danmarks digitale vækst 2023.

(Redegørelse nr. R 12).

Redegørelsen vil fremgå af www.folketingstidende.dk.

Redegørelsen kommer til forhandling tirsdag den 2. maj 2023.

Medlemmer af Folketinget Alex Ahrendtsen (DF) m.fl. har meddelt mig, at de ønsker at tage følgende beslutningsforslag tilbage:

Forslag til folketingsbeslutning om principper for Forsvarets bemanding.

(Beslutningsforslag nr. B 99).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:02

Formanden (Søren Gade):

Spørgsmål nr. 1 er til forsvarsministeren. Jeg byder velkommen til spørgeren, hr. Carsten Bach fra Liberal Alliance.

Kl. 13:02

Spm. nr. S 523

1) Til forsvarsministeren af:

Carsten Bach (LA):

Mener ministeren, at Forsvaret bør varetage andre samfundsopgaver end forsvaret af Danmark og danske interesser i bred forstand, såsom aflastning af fængselsvæsenet og sociale opgaver?

Formanden (Søren Gade):

Værsgo.

Kl. 13:02

Carsten Bach (LA):

Tak for det. Spørgsmålet lyder i al sin enkelhed: Mener ministeren, at forsvaret bør varetage andre samfundsopgaver end forsvaret af Danmark og danske interesser i bred forstand, såsom aflastning af fængselsvæsenet og sociale opgaver?

Kl. 13:02

Formanden (Søren Gade):

Ministeren.

Kl. 13:02

(Forsvarsministeren)

Troels Lund Poulsen (V):

Tak til hr. Carsten Bach for spørgsmålet. Lad mig starte med at sige, at forsvaret først som sidst skal kunne passe på Danmark. Det gør forsvaret nationalt og også som en del af NATO's kollektive forsvar. Men forsvaret skal også kunne bidrage til at skabe tryghed og sikkerhed for danskerne, herunder via en robust støtte til politiet. Det gør forsvaret i henhold til forsvarslovens § 7, hvorefter forsvaret kan støtte øvrige myndigheder. Det var f.eks. også tilfældet under covid-19, hvilket jo, som jeg tror alle er bekendt med, gavnede hele samfundet. Som et konkret eksempel støtter forsvaret i dag bl.a. politiet i eftersøgnings- og ammunitionsrydningsopgaver. Her stiller forsvaret specialiseret materiel, helikoptere og kompetent personel til rådighed.

Lad mig samtidig slå fast, at vi står over for en markant ændret sikkerhedssituation i Danmarks nærområde, og forsvaret løser fortsat opgaver internationalt, særlig i forhold til Baltikum og støtten til Ukraine. Jeg mener derfor ikke, at forsvaret har til opgave at aflaste f.eks. fængselsvæsenet, altså da forsvaret som nævnt allerede støtter det øvrige samfund i stort omfang.

Så populært sagt kan man sige, at jeg ikke ser nogen populær model for mig – det, man kunne kalde en Wagnermodel, som man ser i Rusland, hvor man rekrutterer folk, der er fængslet, til at være en del af en privat styrke rettet mod Ukraine. Det ser jeg ikke for mig.

Kl. 13:04

Formanden (Søren Gade):

Spørgeren.

Kl. 13:04

Carsten Bach (LA):

Tak til ministeren for svaret. Der er en baggrund for spørgsmålet, som jo henleder til justitsministerens tanker i et interview i Weekendavisen den 24. marts i år om at tilbyde voldsforbrydere en alternativ afsoning i forsvaret som værnepligtige. Jeg forstår på den fungerende forsvarsministers svar, at det ikke er noget, han bakker op om. Men justitsministeren fremlægger jo følgende, som jeg godt vil citere:

»Jeg sidder med forskellige ideer, som jeg dog endnu ikke ved om er realiserbare.«

Så justitsministeren taler om forskellige idéer, der, i hvert fald som jeg forstår det, skal kanalisere unge, som af den ene eller den anden grund, ikke rigtig har en plads andre steder i samfundet, over imod forsvaret. I Liberal Alliance mener vi jo, at vi i Danmark skal have et moderne og professionelt forsvar, som de unge af egen drift og helt frivilligt vælger til, fordi det er attraktivt at tage en uddannelse i forsvaret og gøre karriere der i en kortere eller længere periode af ens liv. Deler den fungerende forsvarsminister min og Liberal Alliances ambition?

Kl. 13:05

Formanden (Søren Gade):

Ministeren.

Kl. 13:05

(Forsvarsministeren)

Troels Lund Poulsen (V):

Jeg deler de ting, som hr. Carsten Bach siger, og jeg synes måske også, det var lidt synd, at hr. Carsten Bach ikke nåede at fortælle alt, hvad justitsministeren har sagt. Så for det tilfælde, at der er nogle, der sidder og følger med i det her spørgsmål, tænker jeg, at man måske også lige skulle henlede opmærksomheden på, at justitsministeren jo også udsendte et meget kendt tweet den 24. marts, hvor han sagde følgende:

»Politikere skal gerne tænke højt og frit. Det er en disciplin jeg nyder, bl.a. i et enkelt lille hjørne af min snak med WA i dag For at gøre det helt klart: Regeringen har ingen planer om at værnepligt skal være en strafform. Den idé var helt for egen regning.«

Sådan skal der vel også være mulighed for, at man også som minister en gang imellem kan sige noget, som selvfølgelig ikke er en del af regeringens politik. Men nu er det i hvert fald slået fast.

Kl. 13:06

Formanden (Søren Gade):

Spørgeren.

Kl. 13:06

Carsten Bach (LA):

Tak. Jeg må forstå, at justitsministerens tanker var private, og at den fungerende forsvarsminister ikke deler dem. Nuvel, en anden del af baggrunden for mit spørgsmål er også formuleringer i SVM-regeringsgrundlaget om de næsten 45.000 unge, der i dag hverken er i gang med en uddannelse eller er i arbejde, og som via forsvaret og forsvarets såkaldte unikke mulighed for at løfte unge mennesker skal ledes ind på et nyt spor, hvilket for mig lyder meget, som om regeringen har planer om at pådutte forsvaret en form for jobcenterfunktion for unge mennesker. Vil ministeren måske knytte en enkelt kommentar til formuleringerne i regeringsgrundlaget?

Kl. 13:07

Formanden (Søren Gade):

Ministeren.

Kl. 13:07

(Forsvarsministeren)

Troels Lund Poulsen (V):

Det vil jeg sådan set gerne. Men lad mig starte med at sige, at det ikke er sådan, at vi i forbindelse med det, vi skriver i regeringsgrundlaget om, at man skal have en ny indsats i forhold til beskæftigelsesområdet, og at jobcentrene skal laves om, forestiller os, at det er forsvaret, der overtager jobcenterfunktionen, trods alt ikke, siger jeg med et smil på læben.

Jeg synes, at jeg forsøgte i min besvarelse til hr. Carsten Bach at folde ret klart ud, at vi jo ser, at forsvaret også er en del af at løse opgaver for forskellige myndigheder, og at det selvfølgelig ikke er hovedopgaven. Hovedopgaven er at sørge for, at Danmarks forsvar står intakt, og ikke mindst, at vi også kan deltage i internationale operationer.

Kl. 13:08

Formanden (Søren Gade):

Spørgeren for et afsluttende spørgsmål.

Kl. 13:08

Carsten Bach (LA):

Tak. Afslutningsvis vil jeg også konstatere, at mange unge bliver erklæret uegnede til at aftjene værnepligt på grund af dårlig fysisk form og træningstilstand. Og jeg har den frygt, at regeringen har besluttet sig for, at forsvaret fremadrettet også skal løse opgaven med at øge de unges sundhedstilstand gennem flere tvungne værnepligtige med en dårlig træningstilstand. Kan ministeren afkræfte eller bekræfte den frygt?

Kl. 13:08

Formanden (Søren Gade):

Ministeren for et afsluttende svar.

Kl. 13:08

(Forsvarsministeren)

Troels Lund Poulsen (V):

Tak for det. Nu er det jo meget symbolsk, at sundhedsministeren sidder her ved siden af, og det er jo sundhedsministeren, der sørger for at sikre, at vi har et sundt Danmark.

Men når det så er sagt, tænker jeg, at vi kommer til at få rig lejlighed til her i løbet af relativt kort tid, når jeg indbyder til forhandlinger om et nyt forlig for forsvaret, at diskutere, hvordan en ny værnepligtsmodel skal se ud. Der tror jeg godt, at jeg kender Liberal Alliances synspunkter. Regeringen har et andet fokus. Og så er der nok også partier, der har et tredje fokus. Men mon ikke vi til at starte med skal diskutere det i et lukket rum, og så kan vi diskutere det offentligt bagefter?

Kl. 13:09

Formanden (Søren Gade):

Det afslutter spørgsmålet. Vi siger tak til hr. Carsten Bach fra Liberal Alliance og tak til forsvarsministeren.

Vi byder velkommen til indenrigs- og sundhedsministeren. Der er et spørgsmål fra hr. Mikkel Bjørn, Dansk Folkeparti.

Kl. 13:09

Spm. nr. S 524

2) Til indenrigs- og sundhedsministeren af:

Mikkel Bjørn (DF):

Hvordan kan regeringen forsvare at tillade skadelige stop- og krydshormoner til børn, uden nogen form for læge- eller psykologfaglig dokumentation, på trods af velkendte og veldokumenterede skadevirkninger, og hvilken fejlmargin vil ministeren acceptere i diagnosticeringen af børn med kønsdysfori?

Formanden (Søren Gade):

Værsgo.

Kl. 13:09

Mikkel Bjørn (DF):

Tak for det. Jeg vil godt bede sundhedsministeren redegøre for dette: Hvordan kan regeringen forsvare at tillade skadelige stop- og krydshormoner til børn, uden nogen form for læge- eller psykologfaglig dokumentation, på trods af velkendte og veldokumenterede skadevirkninger, og hvilken fejlmargin vil ministeren acceptere i diagnosticeringen af børn med kønsdysfori?

Kl. 13:09

Formanden (Søren Gade):

Ministeren.

Kl. 13:09

Indenrigs- og sundhedsministeren (Sophie Løhde):

Jeg tror, spørgeren allerede er bekendt med regeringens holdning til behandling af børn og unge med kønsidentitetsforhold . Der er tale om en meget sårbar gruppe, hvor det enkelte barn kan være voldsomt forpint. Manglende behandling af eller hjælp til børn og unge mennesker med kønsligt ubehag kan i betydelig grad være med til at forværre barnets mentale tilstand. Derfor er det jo vigtigt, at vi tager børnene alvorligt, at de får den hjælp, de har brug for, for langt, langt de fleste børn og unge med kønsubehag i barndommen finder deres egen måde at leve på i overensstemmelse med deres fødselstildelte køn, men nogle børn og unge vurderes også af læger at have det så dårligt, at de har brug for sundhedsfaglige hjælp.

Der er ikke sket noget nyt, siden vi sad i samråd for par uger siden, og derfor er regeringens holdning også uændret. Vi henholder os til Sundhedsstyrelsens nugældende vejledning om sundhedsfaglig hjælp ved kønsidentitetsforhold, som bl.a. er udarbejdet med baggrund i rådgivning fra eksperter inden for området. Og som det også er spørgeren bekendt, er Sundhedsstyrelsen jo aktuelt i gang med en revision af hele den her vejledning, som der dermed bliver set på. Det er grundlæggende vores holdning, at det er en lægefaglig vurdering, om barnet vil have gavn af en specifik behandlingsform, og om den skal tilbydes. Der er ingen børn i Danmark, der bare kan vælge behandling.

Må jeg ikke også endnu en gang benytte lejligheden til at fastslå, at ingen børn og unge under 15 år kan tilbydes krydshormoner, og jeg vil også endnu en gang understrege, at der altså aldrig nogen sinde er nogen børn, som er blevet tilbudt kirurgi.

Kl. 13:11

Formanden (Søren Gade):

Spørgeren.

Kl. 13:11

Mikkel Bjørn (DF):

Sundhedsministeren nævner, at hun har tillid til den læge- og sundhedsfaglige vurdering. Udfordringen i det her spørgsmål er jo, at der ikke er noget læge- eller sundhedsfagligt eller psykologfagligt belæg eller nogen positiv empiri, der understøtter den her behandling til børn, på trods af at vi ved, at der er meget omfattende potentielle skadesvirkninger ved brug af de her hormoner til børn.

Jeg står her med et notat, et brev, der er sendt fra en cheflæge inden for det her område fra Aalborg Universitet til en person, der har fortrudt kønsskifte. Hun siger her:

Udfordringen er, at vi ikke har noget diagnostisk apparat, der kan stilles til rådighed for at finde ud af, om det er det rigtige, vi gør.

Det er derfor, jeg vender tilbage til mit oprindelige spørgsmål, som jeg synes ministeren undlod at besvare, nemlig: Hvilken fejlmargenen vil ministeren acceptere i behandlingen af børn i det her spørgsmål? For som ministeren selv nævner, vokser langt, langt de fleste børn fra den her udfordring i løbet af puberteten. Så når vi ikke, som cheflægen her indrømmer, har noget diagnostisk apparat, der kan forudsige, om det er det rigtige, vi gør, hvordan kan vi så forsvare potentielt at gøre børn sterile resten af deres liv uden nogen form for læge- eller psykologfagligt belæg eller nogen positiv empiri på området?

Kl. 13:13

Formanden (Søren Gade):

Ministeren.

Kl. 13:13

Indenrigs- og sundhedsministeren (Sophie Løhde):

Det giver mig anledning til også igen at gentage, at andelen af børn og unge, der bliver henvist for at få udredning af behov for behandling, jo er faldet markant. At sige, at vi ikke har nogen som helst former for vurdering eller vidensgrundlag, er ikke korrekt.

Når det er sagt, synes jeg jo, det er vigtigt, at vi har en løbende revurdering af den gældende vejledning, og det er også derfor, jeg er tilfreds med, at Sundhedsstyrelsen aktuelt er i gang med at lave en revision af den gældende vejledning. Det sker jo i samarbejde med en lang række af forskellige eksperter. Vi har i Danmark fra starten af valgt at samle al behandling ét sted i Danmark, fordi vi snakker om en meget, meget lille gruppe, for at sikre den højeste kvalitet og videnopbygning. Og for også at sikre det bedst mulige tilbud, har Region Hovedstaden igangværende forskning på området, lige så vel som at vi også samarbejder med af en række andre lande på området for også at udveksle viden og erfaring og forskningsresultater.

Kl. 13:14

Formanden (Søren Gade):

Spørgeren.

Kl. 13:14

Mikkel Bjørn (DF):

Sundhedsministeren nævner, at det ikke er korrekt, at vi ikke har noget sundhedsfagligt belæg for den her form for behandling. Så vil jeg godt bede sundhedsministeren om at redegøre for, som jeg også bad hende om på samrådet, hvad det er for noget sundhedsfagligt belæg eller empiri fra udlandet, eller hvad det måtte være, der understøtter den her behandling. Jeg har endnu til gode at se det.

Jeg har derimod et svar fra en cheflæge på Aalborg Universitet, der beskæftiger sig med det her område, til en person, der har fået foretaget kønsskifte, har fortrudt, og som spørger, hvordan i alverden det her kunne ske. Og cheflægen svarer: Vi har intet diagnostisk apparat, der kan forudsige, om det er det rigtige, vi gør. Og på trods af det behandler vi børn med hormoner, der gør dem sterile resten af livet og øger sandsynligheden for knogleskørhed og kræft. Hvordan kan vi forsvare det i et land som Danmark?

Kl. 13:14

Formanden (Søren Gade):

Ministeren.

Kl. 13:14

Indenrigs- og sundhedsministeren (Sophie Løhde):

Svaret på det spørgsmål om, hvad der ligger af forskning og viden på området, er allerede oversendt i skriftlig form til ordføreren, så derfor vil jeg foreslå, at man læser det svar. Og må jeg endnu en gang også igen gentage og fastslå, at ingen børn eller unge under 15 år i Danmark tilbydes behandling med krydshormoner.

Kl. 13:15

Formanden (Søren Gade):

Spørgeren for et afsluttende spørgsmål.

Kl. 13:15

Mikkel Bjørn (DF):

Det svar er jo et ikkesvar, og det er derfor, jeg i dag beder sundhedsministeren redegøre for, hvad det er for et sundhedsfagligt belæg, der understøtter den her behandling. Og jeg vil godt bede ministeren svare på, om hun mener, at den her cheflæge fra Aalborg Universitet, der beskæftiger sig med det her område, simpelt hen tager fejl, når hun siger, at der ikke er noget diagnostisk apparat, der kan forudsige, om det er det rigtige, vi gør. Og hvis hun ikke tager fejl, hvordan kan vi så på nogen som helst planet forsvare at fortsætte den her behandling af børn? Vi risikerer at gøre dem sterile resten af livet, vi risikerer at øge deres sandsynlighed for knogleskørhed, kræft og mange andre ting, uden at vi ved, om det, vi gør, er det rigtige. Det kan vi da ikke forsvare i et land som Danmark.

Kl. 13:15

Formanden (Søren Gade):

Ministeren for en afsluttende bemærkning til spørgsmålet.

Kl. 13:15

Indenrigs- og sundhedsministeren (Sophie Løhde):

Jeg kender ikke den pågældende læge. Jeg henholder mig til, at der aktuelt er en vejledning fra Sundhedsstyrelsen, der er udarbejdet med inddragelse af en lang række eksperter.

Hvis spørgeren i ramme alvor foreslår, at vi skal følge det princip, at når der er én læge, der mener, at vi gør noget forkert på sundhedsområdet, skal vi stoppe al behandling og hjælp på området, så kan jeg godt love dig for, at vi skal lukke ned for mange tilbud i sundhedsvæsenet. Det er jo velkendt, at der på en række områder er faglig uenighed. Ligesom der er politisk uenighed, er der faglig uenighed. Det, jeg som sundhedsminister synes er vigtigt, er, at vi hjælper børn, at vi ikke overlader dem til ingenting. Det er meget, meget få børn, der skal have sundhedsfaglig hjælp, men der er en lille gruppe, der skal have det. Så må det vigtigste være, at vi sikrer, at de får den rigtige hjælp. Det er derfor, jeg synes, det er positivt, at Sundhedsstyrelsen også aktuelt er i gang med at revurdere vejledningen, så vi hele tiden også ser på, om det, vi gør i Danmark, er det rigtige og det bedst mulige, eller om der er noget, der skal revideres, som det i øvrigt på det her område løbende er sket, og det afspejler tallene også.

Kl. 13:16

Formanden (Søren Gade):

Det afslutter spørgsmålet.

Det næste spørgsmål er ligeledes til indenrigs- og sundhedsministeren og er ligeledes stillet af hr. Mikkel Bjørn.

Kl. 13:16

Spm. nr. S 525

3) Til indenrigs- og sundhedsministeren af:

Mikkel Bjørn (DF):

I lyset af de diagnostiske værktøjer, der er til rådighed, når man skal diagnosticere børn med kønsdysfori, kan ministeren da garantere, at der er sikkerhed i udredningen og diagnosticeringen af de børn, der får skadelige stop- og krydshormoner?

Formanden (Søren Gade):

Værsgo.

Kl. 13:16

Mikkel Bjørn (DF):

Tak for det. I forlængelse af mit forrige spørgsmål vil jeg godt bede sundhedsministeren redegøre for dette: I lyset af de diagnostiske værktøjer, der er til rådighed – altså umiddelbart ingen, men hvis sundhedsministeren mener, der er nogen til rådighed, som andre læger mener, må hun jo lige redegøre for det – når man skal diagnosticere børn med kønsdysfori, kan ministeren da garantere, at der er sikkerhed i udredningen og diagnosticeringen af de børn, der får skadelige stop- og krydshormoner?

Kl. 13:17

Formanden (Søren Gade):

Ministeren.

Kl. 13:17

Indenrigs- og sundhedsministeren (Sophie Løhde):

Jeg går ud fra, vi er i gang med spørgerunden, men spørgeren glemte at læse spørgsmålet op, men gik direkte i spørgerunden. Men så kan jeg jo i hvert fald nå at komme med min besvarelse. I Danmark er udredning og behandling af børn og unge med kønsidentitetsforhold reguleret i Sundhedsstyrelsens Specialeplan. Udredning og behandling kræver helt særlig ekspertise i et fast multidisciplinært teamsamarbejde. Den sundhedsfaglige hjælp vil i første omgang omfatte rådgivning og støttende samtaler til afklaring af kønsidentitet. Der foretages en grundig faglig vurdering af hvert enkelt barn og unge, og det vurderes på bedst mulig vis, om det er relevant og sundhedsfagligt forsvarligt og korrekt at tilbyde behandling. For løbende at sikre den bedst mulige hjælp til børn og unge med kønsidentitetsforhold samarbejder Region Hovedstaden med andre lande og udveksler erfaringer omkring behandling, aktuel forskning m.v. Lægerne gør altså deres bedste, for at de kan hjælpe de børn og unge, som har det rigtig svært, og jeg vil derfor også gerne gentage, at et behandlingstilbud til et barn beror på en konkret lægefaglig vurdering af, at barnet har gavn af den konkrete behandling.

Kl. 13:18

Formanden (Søren Gade):

Spørgeren.

Kl. 13:18

Mikkel Bjørn (DF):

Tak for det. Det var bare overhovedet ikke et svar på mit spørgsmål. Det, jeg spørger meget konkret om, og som jeg godt vil bede ministeren om at svare meget konkret på, er, om ministeren med sikkerhed kan sige, at der er sikkerhed i udredning og diagnosticering af de børn, der får skadelige stop- og krydshormoner? Det er jo det, den læge her siger, nemlig at der ikke er nogen sikkerhed i den diagnosticering. Det er rent gætværk. Det er baseret alene på en mavefornemmelse. Hun udtaler, at det eneste, vi har at arbejde med, er de udtalelser, mennesker kommer med, når de kommer hos os. Det svarer jo til, at læger skærer benet af folk, fordi de kommer ind til dem og siger, at de føler, de har kræft i benet, uden at vi foretager nogen form for undersøgelse, der understøtter den påstand, der kommer fra de patienter. Så det vil jeg godt bede ministeren redegøre for. Kan hun forsikre Folketinget om, at der er sikkerhed i udredningen og diagnosticeringen af de her børn?

Kl. 13:19

Formanden (Søren Gade):

Ministeren.

Kl. 13:19

Indenrigs- og sundhedsministeren (Sophie Løhde):

Jeg vil endnu en gang gerne benytte lejligheden til at fastslå, at der ikke er nogen børn og unge under 15 år, der kan tilbydes krydshormoner. (Mikkel Bjørn (DF): stop- og krydshormoner.)

Kl. 13:19

Formanden (Søren Gade):

Nu lader vi ministeren svare, og så får spørgeren mulighed for at stille et opfølgende spørgsmål. Værsgo til ministeren.

Kl. 13:19

Indenrigs- og sundhedsministeren (Sophie Løhde):

Selv om man formulerer sine spørgsmål, som om det var tilfældet, bliver det ikke mere korrekt af den grund.

Det er velkendt, at der er en sundhedsfaglig uenighed på det her område. Det er også derfor, at jeg synes, det er klogt og positivt, at Sundhedsstyrelsen aktuelt er i gang med at revidere den gældende vejledning på området. Vi har valgt at koncentrere og samle al hjælp ét sted i Danmark for at sikre den højeste ekspertise, fordi vi har at gøre med en meget, meget lille gruppe af patienter. Vi samarbejder i øvrigt også med udlandet, vores europæiske naboer og kollegaer rundtomkring, for at udveksle forskning, erfaring og viden på området.

Kl. 13:20

Formanden (Søren Gade):

Spørgeren.

Kl. 13:20

Mikkel Bjørn (DF):

Så lad os forholde os til de stophormoner, som også har omfattende skadesvirkninger på de børn, der får dem, og så vil jeg gerne spørge igen, for jeg fik stadig ikke svar på mit spørgsmål: Kan ministeren garantere, at der er sikkerhed i diagnosticeringen af børn med kønsdysfori, og hvis ikke, hvordan kan vi så forsvare at fortsætte en behandling, som har meget omfattende og velkendte skadesvirkninger på de børn, der får de hormoner?

Kl. 13:20

Formanden (Søren Gade):

Ministeren.

Kl. 13:20

Indenrigs- og sundhedsministeren (Sophie Løhde):

Jeg har ikke noget fagligt grundlag for at sidde og tilsidesætte Sundhedsstyrelsens aktuelt gældende faglige vejledning på det her område. Det gør jeg heller ikke, når vi snakker patienter inden for alle mulige andre områder. Der har vi nogle sundhedsmyndigheder, der laver et stykke sundhedsfagligt arbejde og udarbejder vejledninger. Aktuelt er man i gang med en revision af hele det her område, hvilket jeg også tror jeg har gentaget et par gange.

Jeg synes, det er positivt, at man kigger på en revision. Der er i øvrigt også sket en udvikling på området. Jeg husker, da jeg var i samråd og spørgeren lagde an til, at jeg skulle angribes hårdt, og spurgte, hvorfor man ikke kiggede til England, eller hvorfor man ikke kiggede til Sverige. Da jeg så svarede, at jo, det gjorde man, og at man faktisk også allerede havde lavet en række ændringer, så skulle vi videre til et andet angrebspunkt.

Jeg tror, at man er nødt til også at erkende, at fordi man nødvendigvis ikke får de svar, man gerne vil have, er det ikke nødvendigvis lig med, at der ikke er blevet svaret på spørgsmålet. Men man må også i sidste ende gøre op med sig selv, om man synes, det er sundhedsmyndighederne, der skal udarbejde de sundhedsfaglige vejledninger i det her land.

Kl. 13:21

Formanden (Søren Gade):

Så er det spørgeren for sit afsluttende spørgsmål.

Kl. 13:21

Mikkel Bjørn (DF):

Det handler ikke om, at jeg gerne vil have et bestemt svar. Det handler sådan set bare om, at jeg gerne vil have et svar. Jeg spørger, om ministeren kan forsikre Folketinget om, at der er sikkerhed i diagnosticeringen og behandlingen af de her børn, og ministeren har endnu ikke svaret på det. Altså, vi udskriver skadelige hormoner til børn uden vished om, om de børn, der får dem og potentielt bliver sterile resten af livet, af sig selv ender med at vokse fra den her lidelse. Det er da det, der er dybt forrykt. Det er det, jeg beder ministeren forholde sig til, og jeg har endnu ikke fået et svar.

Kl. 13:22

Formanden (Søren Gade):

Ministeren for en afsluttende bemærkning på spørgsmålet.

Kl. 13:22

Indenrigs- og sundhedsministeren (Sophie Løhde):

Så håber jeg, at spørgeren lytter godt efter her til sidst. Jeg henholder mig til den aktuelt gældende vejledning om sundhedsfaglig hjælp fra Sundhedsstyrelsen. Jeg supplerer med, at den i øjeblikket er under revision. Jeg har ikke som politiker, som minister i det her land, grund til at gå ned og sige: Jeg kan mærke i min mave, at den her vejledning lige skal laves om.

Jeg henholder mig til, at vi har sundhedsfaglige eksperter i det her land, der bruger den bedst mulige forskning og viden til at lave og udarbejde vejledninger på området. Der er masser af steder, vi har faglige uenigheder i vores sundhedsvæsen, men vi må insistere på, at det er sundhedsmyndighederne – i det her tilfælde den øverste sundhedsfaglige myndighed – som har ansvaret for at udarbejde den pågældende behandlingsvejledning, der i øvrigt aktuelt er under revision.

Kl. 13:23

Formanden (Søren Gade):

Det afslutter spørgsmålet. Vi siger tak til indenrigs- og sundhedsministeren og tak til hr. Mikkel Bjørn fra Dansk Folkeparti.

Vi byder velkommen til miljøministeren, og første spørgsmål til miljøministeren er fru Mette Thiesen, Dansk Folkeparti.

Kl. 13:23

Spm. nr. S 480 (omtrykt)

4) Til miljøministeren af:

Mette Thiesen (DF):

Hvad vil ministeren gøre for at sikre, at kommuner, der har særlige udfordringer med at leve op til reglerne i den nye affaldsbekendtgørelse, f.eks. i sommerhusområder, får bedre muligheder for at få dispensation herfra?

Skriftlig begrundelse

Der henvises til, at Gribskov Kommune har søgt om dispensation fra reglerne i den nye affaldsbekendtgørelse bl.a. med henvisning til at der i dele af kommunens sommerhusområder er meget smalle veje og det derfor er vanskeligt at komme frem med de store skraldebiler, som er nødvendige for at opfylde affaldsbekendtgørelsen. Alligevel har kommunen ikke fået dispensation.

Formanden (Søren Gade):

Værsgo.

Kl. 13:23

Mette Thiesen (DF):

Tusind tak. Hvad vil ministeren gøre for at sikre, at kommuner, der har særlige udfordringer med at leve op til reglerne i den nye affaldsbekendtgørelse, f.eks. i sommerhusområder, får bedre muligheder for at få dispensation herfra?

Kl. 13:23

Formanden (Søren Gade):

Ministeren.

Kl. 13:23

Miljøministeren (Magnus Heunicke):

Tak for spørgsmålet. Vi danskere er blandt dem i Europa, som smider mest husholdningsaffald ud, og vi ved, at der er alt for meget, der bliver brændt og ikke genanvendt. Derfor blev der lavet en bred politisk aftale i 2020, hvor der blev taget et stort skridt mod en klimaneutral affaldssektor, et samfund, hvor vi genbruger og genanvender langt mere affald end i dag, så vi kan nå EU’s genanvendelsesmål. Og en af de forudsætninger, der så er, er, at vi alle sammen skal affaldssortere, og det er det, som man i gang med at udrulle i hele landet. Og når man så ser på de praktiske muligheder, som der spørges til her, så kommer man jo heller ikke uden om, at der er kæmpestor forskel på, om man bor i lejlighed, i et parcelhus eller i et sommerhusområde.

Derfor er der også noget fleksibilitet i forhold til udformningen af henteordninger i netop sommerhusområder, og der er en lang række sommerhuskommuner, som gør brug af f.eks. sorteringsøer eller sådan nogle kuber, man kender fra glassortering og andet, så skraldebilen ikke behøver at køre ind ad de små sommerhusveje, men at man altså kan lave sådan nogle specielle sommerhusområdeordninger, hvad der altså er mulighed for inden for den politiske aftale.

Det er stadig væk sådan, at jeg ved, at opgaven er stor i mange kommuner, og at der er mange kommuner, som har haft forskellige problemer med at nå i mål inden fristen, og det mener jeg også der er blevet lyttet til fra myndighedernes side. Der er givet dispensation fra de oprindelige frister, så man kunne tage hensyn til kommunernes individuelle vurderinger. Der henvises også til Gribskov Kommune i spørgsmålet her, og der er jeg blivet oplyst, at Gribskov Kommune ikke har opnået fornyet dispensation. De havde en, som ikke blev fornyet ved udgangen af 2023, og det skyldes, at de ikke fremsendte den nødvendige dokumentation. Der var en dialog med Miljøstyrelsen, og der er, vil jeg også gentage i dag, lagt op til, at Miljøstyrelsen meget gerne vil fortsætte dialogen med kommunen om de praktiske, konkrete løsninger.

Kl. 13:25

Formanden (Søren Gade):

Spørgeren.

Kl. 13:25

Mette Thiesen (DF):

Tak for det. Det vil jeg meget gerne tage med tilbage. For det, der konkret er udfordringen, er faktisk, at man i Gribskov har haft de her øer, som ministeren også nævner, netop for at man ikke skulle have store affaldsbiler til at køre ned ad de her meget, meget små grusveje til eksempelvis de her sommerhusområder. Samtidig er det jo også begrænset, hvor meget affald man har, når det er et sommerhus og man ikke bor der hele året. Så det er jeg rigtig glad for at høre ministeren sige.

Mener ministeren, at reglerne er gode nok i forhold til den fleksibilitet? For Gribskov Kommune jo ikke den eneste kommune, der har fået afslag på dispensation, og jeg tror, det er noget, som gør rigtig, rigtig mange frustrerede. Jeg skal da være ærlig og sige, at jeg også synes, at det ikke ligefrem pynter med alle de her affaldsspande ude i indkørslen. Man kunne måske have lavet en lidt klogere løsning, som man eksempelvis har set i Holland, og jeg tror også, Norge har det, hvor man sorterer inde på selve forsyningscentrale i stedet for at sortere ude hos borgerne. Det er så, hvad det er. Men når man står med sådan nogle ret konkrete problematikker, som man gør her, mener ministeren så ikke, at man måske skal kigge på lovgivningen og se på, om den er smidig nok, hvis man oplever, at der er flere kommuner, der får de her afslag på dispensation?

Kl. 13:27

Formanden (Søren Gade):

Ministeren.

Kl. 13:27

Miljøministeren (Magnus Heunicke):

Det spørgsmål forstår jeg godt, og selvfølgelig skal man have en smidighed i det. Jeg synes så også, at kommunerne jo ikke er selvstændige øer med mure omkring, der ikke kan tage ved lære af deres nabokommuner. Jeg anerkender, at der har været udfordringer, og at der stadig er udfordringer, og derfor er der også stadig væk dialog og dispensationer og mulighed for fleksibilitet. Men måske kan man også anbefale, at man tager på tur til en anden sommerhuskommune, der har fundet nogle løsninger, som faktisk kan lade sig gøre. For så forskellige er vores sommerhusområder jo heller ikke fra kommune til kommune.

Kl. 13:27

Formanden (Søren Gade):

Spørgeren

Kl. 13:27

Mette Thiesen (DF):

Nej, det er sådan set rigtigt nok. Jeg tænker bare, at hvis man har en løsning, som man egentlig er rigtig glad for, og man måske ovenikøbet som Gribskov Kommune har en aftale med en lokal aktør, som har, hvad skal man sige, biler, der eksempelvis passer ind i områderne osv. – hvis man har noget, man er glad for – så kan jeg da godt forstå, at man sidder og tænker: Hvorfor skal vi nu til at lave det om? Og det er heller ikke ligefrem noget, der bidrager til opfattelsen af de politikere, der sidder herinde på Christiansborg, når man oplever sådan noget som det. Så kan ministeren ikke godt forstå, at man sidder derude og bliver lidt frustreret over, at nu må vi ikke gøre det sådan, som vi egentlig altid har gjort, og som vi egentlig er glade for?

Kl. 13:28

Formanden (Søren Gade):

Ministeren.

Kl. 13:28

Miljøministeren (Magnus Heunicke):

Det forstår jeg godt. Men der må vi sige, at det jo ikke er en hverdagsglæde at sortere affald. Hjemme hos os er det blevet en vane at gøre det, og sådan tror jeg de fleste familier har det. Det er faktisk blevet en vane, og det kan godt lade sig gøre at indrette sig, og det er nødvendigt for den grønne omstilling, at vi får genbrugt langt mere, i stedet for at det alt sammen ender på forbrændingsanlægget. Man har været glad for at gøre det på en bestemt måde tidligere, men man er nødt til lige at se efter, om man kan gøre det på en smartere måde, og det er det, den her politiske aftale jo lægger op til.

Kl. 13:28

Formanden (Søren Gade):

Spørgeren for et afsluttende spørgsmål.

Kl. 13:28

Mette Thiesen (DF):

Så vil jeg egentlig bare afslutningsvis sige, at jeg ikke er en, der sorterer med glæde. Det er faktisk mine børn og familien derhjemme, der plejer at holde mig lidt til ilden, og jeg synes, det er megairriterende, men sådan er det. Nu er loven, som den er, og vi står med alle de her skraldespande. Kunne ministeren være interesseret i at kigge på, om der er nok fleksibilitet i loven, i forhold til at der faktisk er ret mange kommuner, der har fået afslag på dispensation?

Kl. 13:29

Formanden (Søren Gade):

Ministeren for en afsluttende bemærkning til spørgsmålet.

Kl. 13:29

Miljøministeren (Magnus Heunicke):

Altså, vi er nødt til at gøre det. Vi er nødt til at sortere vores affald. Der er så mange politikere, der kan holde store taler om den grønne omstilling, og at nu skal vi gøre det. Vi er nødt til at gøre noget ved det. Og det kræver også, at vi er klar til at bede befolkningen og vores egne systemer om at indrette sig på en anden måde, end man har været vant til tidligere, hvis vi skal nedbringe mængden af affald, der bare bliver brændt af. Vi skal altså genbruge noget mere, så det er vi nødt til at gøre, men jeg er selvfølgelig altid åben for at kigge på reglerne. Og som sagt vil jeg gerne gentage tilbuddet til Gribskov Kommune om en dialog med Miljøstyrelsen.

Kl. 13:29

Formanden (Søren Gade):

Det afslutter spørgsmålet. Vi siger tak til fru Mette Thiesen fra Dansk Folkeparti.

Det næste spørgsmål er ligeledes til miljøministeren. Jeg byder velkommen til hr. Ole Birk Olesen, Liberal Alliance.

Kl. 13:29

Spm. nr. S 497 (omtrykt)

5) Til miljøministeren af:

Ole Birk Olesen (LA):

Når ministeren ved, at et stop for kvægs afgræsning af naturarealer vil føre til tab af biodiversitet, hvorfor drager ministeren så ikke blot den konsekvens, at køerne ikke må slagtes og spises af mennesker ved PFAS-forurening på græsningsarealer frem for helt at afskaffe afgræsningen?

Formanden (Søren Gade):

Værsgo.

Kl. 13:29

Ole Birk Olesen (LA):

Tak for det. Når ministeren ved, at et stop for kvægs afgræsning af naturarealer vil føre til tab af biodiversitet, hvorfor drager ministeren så ikke blot den konsekvens, at køerne ikke må slagtes og spises af mennesker ved PFAS-forurening på græsningsarealer, frem for helt at afskaffe afgræsningen?

Kl. 13:30

Formanden (Søren Gade):

Ministeren.

Kl. 13:30

Miljøministeren (Magnus Heunicke):

Mange tak for spørgsmålet. Jeg ved, at mange har tænkt det samme, så tak for muligheden for at svare på det her i Folketingssalen. For det her forslag giver jo intuitivt god mening.

Sagen er den, at der er en streng EU-lovgivning på området. Det er ikke for at skyde skylden på EU, men der er jo et formål, nemlig at sikre, at køer ikke må slagtes og spises af mennesker ved forurening af bl.a. PFAS på græsningsarealer, hvor det kan udgøre en risiko for fødevaresikkerheden. Derfor er det altså en nødvendig beslutning i henhold til EU-lovgivning om foder og fødevarer, og det er simpelt hen, fordi arten kvæg i EU's lovgivning er kategoriseret som fødevareproducerende dyr. Det betyder altså, at alle dyr inden for arten kvæg ikke kan benyttes som naturpleje på Naturstyrelsens PFAS-forurenede arealer, heller ikke selv om man kunne sige, at vi aftaler her, at de ikke ender på middagsbordet. Fødevarestyrelsen har præciseret, at Naturstyrelsen som udlejer af arealer til græsning netop har et ansvar som foderproducent, fordi græsning altså defineres som foder. Derfor må det areal altså ikke bortforpagtes.

Det er et stort område, og jeg er fuldstændig enig med spørgeren i, at det er meget, meget vigtigt for vores natur og vores biodiversitet at have den naturpleje. Det er meget, meget værdifulde naturarealer, vi har. Derfor gør vi alt, hvad vi kan, for at finde løsninger – det gør vi. Vi har lavet en arbejdsgruppe sammen med Naturstyrelsen, Miljøstyrelsen, Fødevarestyrelsen, Landbrugsstyrelsen, Danmarks Naturfredningsforening, Dansk Ornitologisk Forening og Landbrug & Fødevarer for at se på, hvordan vi kan fortsætte naturplejen. Kan vi bruge andre dyr end kvæg? Der er nogle udfordringer med det. Kan vi finde erstatningsarealer til de berørte landmænd? Og kan vi undersøge muligheden for at mærke eller chippe kvæget i ørerne, eller hvad man nu gør, på en måde, hvor vi kan sikre, at vi også juridisk set overholder reglerne og de ikke ender på middagsbordet?

Kl. 13:32

Formanden (Søren Gade):

Spørgeren.

Kl. 13:32

Ole Birk Olesen (LA):

Det ville jo være helt, helt skørt, hvis EU har regler, der forhindrer, at kvæg kan gå på naturarealer i Danmark, fordi EU automatisk går ud fra, at det kvæg skal spises, og at de naturarealer måske rummer en PFAS-forurening. Det ville da være helt, helt skørt. Så skal man ikke gå ud fra, at hvis vi nu lader kvæg gå på de naturarealer med det formål, at kvæget blot skal bruges til afgræsning, men ikke til at blive spist af mennesker, så vil EU nok ikke starte en sag mod Danmark, fordi noget, som EU ikke havde forudset ville ske, alligevel kom til at ske og EU endnu ikke har fået ændret reglerne, så de passer til det, som EU ikke havde forudset? Kan vi ikke bare prøve og så se, om EU ikke siger: Nå, okay, det er ikke en sag, vi har tænkt os at forfølge, for vi er kommet til at lave nogle regler, der ikke forudser, at det her ville kunne ske?

Kl. 13:33

Formanden (Søren Gade):

Ministeren.

Kl. 13:33

Miljøministeren (Magnus Heunicke):

Noget af det, vi undersøger i arbejdsgruppen, er netop, hvordan vi kan lave en mærkning eller en chipning, der gør, at skulle de dyr ende på et slagteri, vil man få at vide, at disse ikke må slagtes og komme ind i vores fødekæde. Men jeg er jo nødt til – det ved spørgeren jo også – selvfølgelig at respektere, at der er nogle regler og noget lovgivning, som vi jo skal arbejde inden for, og så må vi finde ud af, hvad mulighederne er. Og det er det, vi forsøger at undersøge. Men jeg har jo nødt til at sikre mig, at vi er inden for rammerne af den lovgivning, som vi skal arbejde under.

Kl. 13:34

Formanden (Søren Gade):

Spørgeren.

Kl. 13:34

Ole Birk Olesen (LA):

Jeg tror, at hvis jeg havde været minister på ministerens område, ville jeg have sagt: Der sker nok ikke noget ved det her. Derfor skal jeg høre, om det har spillet ind i ministerens overvejelser – og om det i virkeligheden er det, der er årsagen til det – at hvis man skal sige til de landmænd, som får penge for at afgræsse statens naturarealer, at de ikke må slagte deres dyr, vil disse landmænd bede om en højere betaling fra staten. Er det, fordi ministeren ikke har de penge, at han har bedt om at få afskaffet afgræsningen?

Kl. 13:34

Formanden (Søren Gade):

Ministeren.

Kl. 13:34

Miljøministeren (Magnus Heunicke):

Nej, det kan jeg fuldstændig afvise; det har intet på sig. Det er en vigtig naturpleje, der sker med kvæget. Som jeg nævnte, har det givet os problemer, fordi vi skal finde en anden naturpleje eller finde en mulighed for inden for EU-reglerne stadig væk at benytte kvæg. Begge dele er jo besværligt. Det er ikke et økonomisk spørgsmål; det er et naturspørgsmål. Og så er der de regler omkring afgræsning, foder og kvægracer, som EU har.

Kl. 13:35

Formanden (Søren Gade):

Spørgeren for et afsluttende spørgsmål.

Kl. 13:35

Ole Birk Olesen (LA):

Vil ministeren medgive, at nogle gange, når man kigger på EU-regler, kan man forudse, at de bliver håndhævet strammest muligt, eller at de bliver håndhævet med større varsomhed? Og vil ministeren medgive, at her har ministeren valgt en fortolkning af reglerne og en ageren i Danmark under hensyntagen til en forventning om, at EU her vil fortolke strammest muligt og slå hårdest muligt ned på Danmark frem for at optræde med fornuft og lempe?

Kl. 13:35

Formanden (Søren Gade):

Ministeren for en afsluttende bemærkning.

Kl. 13:35

Miljøministeren (Magnus Heunicke):

Det er den klare vurdering fra Fødevarestyrelsen, at den tolkning må vi gøre brug af. Og det er det, der har gjort, at Naturstyrelsen har været nødt til i hvert fald for nu at opsige aftalen om afgræsning med de landmænd, som har haft den aftale. Det er en virkelig besværlig situation, for som jeg nævnte tidligere, udgør de en vigtig del af vores naturpleje. Så der er intet ønskværdigt i det her. Jeg har kun et mål om at sikre, at vi bevarer vores natur og vores naturpleje, og at vi kan prøve at finde en løsning inden for de regler, der så er, og som vi er nødt til at respektere.

Kl. 13:36

Formanden (Søren Gade):

Det afslutter spørgsmålet. Vi siger tak til hr. Ole Birk Olesen fra Liberal Alliance.

Det næste spørgsmål er ligeledes til miljøministeren. Jeg siger velkommen til hr. Søren Egge Rasmussen fra Enhedslisten.

Kl. 13:36

Spm. nr. S 522

6) Til miljøministeren af:

Søren Egge Rasmussen (EL):

Under henvisning til, at der i mange år har været et dansk-tysk samarbejde om natur og miljøforhold i Vadehavet, mener ministeren så, at det vil være en fordel at etablere et lignende samarbejde for Flensborg Fjord, idet det kan være nyttigt for naturen, at der arbejdes med fælles holdninger angående trawlfiskeri og miljøbelastninger fra kvælstof og fosfor i Flensborg Fjord for at opnå en bedre miljøtilstand i fjorden?

Formanden (Søren Gade):

Værsgo.

Kl. 13:36

Søren Egge Rasmussen (EL):

Jeg håber, ministeren har nemmere ved at svare på det her spørgsmål, som lyder: Under henvisning til, at der i mange år har været et dansk-tysk samarbejde om natur og miljøforhold i Vadehavet, mener ministeren så, at det vil være en fordel at etablere et lignende samarbejde for Flensborg Fjord, idet det kan være nyttigt for naturen, at der arbejdes med fælles holdninger angående trawlfiskeri og miljøbelastninger fra kvælstof og fosfor i Flensborg Fjord for at opnå en bedre miljøtilstand i fjorden?

Kl. 13:37

Formanden (Søren Gade):

Ministeren.

Kl. 13:37

Miljøministeren (Magnus Heunicke):

Tak for spørgsmålet om Flensborg Fjord. Lad os lige zoome ind på Flensborg Fjord. Kvælstof er det primære problem i Flensborg Fjord, og vi ved jo, at når det handler om kvælstof, er den mest effektive ramme for vores samarbejde om at forbedre vandmiljøet EU's vandrammedirektiv. Det forpligter nemlig alle EU-lande til at leve op til god økologisk tilstand i vandmiljøet 2027. Og andre landes bidrag i alle vandområder er også indregnet i medlemslandenes vandområdeplaner, så der er altså allerede her EU-lovgivning og samarbejde om vores vandmiljø mellem EU-landene, og derfor er det vurderingen i Miljøministeriet, at det ikke er nødvendigt at etablere et nyt parallelsamarbejde mellem, det kunne så være Danmark og Tyskland. Det risikerer at blive dobbeltarbejde i forhold til det, der er problemet her, nemlig kvælstof.

Selv om det nærmest er på samme breddegrad, ja, det må det være, er der stor forskel på de to kystvande, der nævnes. Vadehavet er jo et særligt kystvand og rummer en stor, helt unik biodiversitet, og naturområdet er af UNESCO udpeget til at være på verdensarvlisten, og det vil sige, at samarbejdet om naturen i Vadehavet har et meget, meget bredere fokus end lige kvælstofproblemet i Flensborg Fjord. Der er kulturhistorie, turisme, kystsikkerhed og alle de her arter i Vadehavet, som gør, at man ikke lige en til en kan sammenligne de to ting. Derfor mener vi, når der er så stor forskel, at vi bør bruge det værktøj, der nu passer bedst til at løse det problem, der er.

Kl. 13:38

Formanden (Søren Gade):

Spørgeren.

Kl. 13:38

Søren Egge Rasmussen (EL):

Tak. Det var da en skam, at ministeren ikke vil samarbejde internationalt, bare fordi de her to vandområder er lidt forskellige. Med hensyn til vandrammedirektivet vil jeg sige, at det jo er korrekt, at de enkelte lande er pålagt nogle krav, og så har vi altså her at gøre med et fælles farvand, hvor det efter Enhedslistens opfattelse vil være godt at samarbejde. Så er der også andre aspekter ude i vandområderne, og det er jo bl.a. det fiskeri, der foregår. Nu står den og blinker på 0, men det vil jeg altså ikke tage mig af, for det er ikke korrekt. Jeg har 2 minutter? (Formanden (Søren Gade): Der er 2 minutter. Værsgo at fortsætte.) Tak for det. Der er jo også et muslingeskrab, som foregår i Flensborg Fjord, hvor tyskerne har stoppet deres trawl efter muslinger, og hvor det sådan set ville være godt at have en dialog med Tyskland om at have den samme tilgang. Hvorfor er Tyskland kommet frem til, at man har sagt stop for det muslingeskrab? Er der ikke en positiv miljøeffektiv, hvis det er sådan, at vi også gør det på den danske side? Det er sådan set det, som har været udgangspunktet for Enhedslisten til at sige: Ville det ikke være godt at prøve at se Flensborg Fjord og det miljø, der er der, som noget, der har fælles interesse, og hvor man bør samarbejde? Jeg er godt klar over, at det er et andet farvand end Vadehavet, men jeg mener sådan set, der er nogle ting, der bør være fælles, og som man kan arbejde for.

Det omkring vandrammedirektivet er jo rigtigt, og det iltsvind, man oplever år efter år i Flensborg Fjord, gør jo, at man har et problem, og man kan godt sige, at der er nogle særlige geografiske forhold, men en del af årsagen er sikkert også, at der udledes næringstoffer til Flensborg Fjord. Så kan ministeren ikke på den baggrund se, at der bør ske noget samarbejde og noget koordinering af den indsats, der sker i Flensborg Fjord?

Kl. 13:40

Formanden (Søren Gade):

Ministeren.

Kl. 13:40

Miljøministeren (Magnus Heunicke):

Jo, og til præcis den sidste del af spørgsmålet her vil jeg sige, at kvælstofproblemet jo er i Flensborg Fjord, som ikke er i god økologisk tilstand. Der er massive problemer i Flensborg Fjord med netop iltsvind, og det er jo altså kvælstofudledningen. Og netop når det drejer sig om kvælstofudledning, er det præcis det, vi har et internationalt samarbejde om med vores nabolande. Vi er simpelt hen forpligtet til at gøre det og arbejde sammen, i det her tilfælde Danmark og Tyskland, om det.

Kl. 13:41

Formanden (Søren Gade):

Spørgeren.

Kl. 13:41

Søren Egge Rasmussen (EL):

Men når nu vi har nogle særlige forhold på den måde, at der ligger Flensborg by og der jo også er en vis udledning fra dens befolkning, og så har vi så landbrug på begge sider af fjorden, som også udleder nogle næringsstoffer, ville det så ikke være rimeligt, at man havde en god dialog med Tyskland om, hvordan man finder løsninger, når nu man konstaterer, at der er iltsvind i Flensborg Fjord år efter år? Kan ministeren ikke se, at der er grund til en fælles indsats?

Kl. 13:42

Formanden (Søren Gade):

Ministeren.

Kl. 13:42

Miljøministeren (Magnus Heunicke):

Jeg føler lidt, at vi taler lidt om forskellige ting her. Jo, der er en fælles indsats, og det skal der være. Det ligger i den opgave, vi har, og som vi skal løfte, når det handler om at lave vandområdeplanerne. Så der er en fælles indsats i det her område. Det arbejde foregår i EU, og derfor er der en forskel fra det område her, som er kvælstofindsatsen, og som præcis er defineret her. Dér er der beskrevet en indsats. De andre indsatser, som er i Vadehavet, har vi jo ikke beskrevet på samme måde, og derfor synes jeg, det er klogt at have en anden form for samarbejde omkring Vadehavet end omkring et konkret problem med kvælstofudledning i Flensborg Fjord.

Kl. 13:42

Formanden (Søren Gade):

Spørgeren for et afsluttende spørgsmål.

Kl. 13:42

Søren Egge Rasmussen (EL):

Så vil jeg vende tilbage til det muslingefiskeri, der foregår. Altså, der er tyskerne jo kommet til den konklusion, at de har stoppet det, og jeg vil høre ministeren, om ministeren er åben over for, at vi kunne komme frem til at drage samme konklusion i Danmark, så man ligesom lå på linje med hinanden. Der må jo være en årsag til, at tyskerne har stoppet det, fordi det forstyrrer havbunden i Flensborg Fjord og kan have nogle negative effekter. Er det noget, som ministeren er åben over for at prøve at finde en fælles løsning med tyskerne på?

Kl. 13:43

Formanden (Søren Gade):

Så er det ministeren for en afsluttende bemærkning.

Kl. 13:43

Miljøministeren (Magnus Heunicke):

Tak. Jeg prøver lige at holde mig inden for mit ressort, for jeg tror, at nogle af spørgsmålene ville være oplagte at stille til Ministeriet for Fødevarer, Landbrug og Fiskeri. Inden for mit ressort har vi fuld fokus på vandområdeplanerne. Det er spildevand og landbrug, altså kvælstof; det er det, der er hovedmiljøproblemet her, og det er præcis det, som er en del af VP3, som der bliver arbejdet intenst med, og som vi fra dansk side skal arbejde sammen med tyskerne om.

Kl. 13:43

Formanden (Søren Gade):

Det afslutter spørgsmålet. Vi siger tak til hr. Søren Egge Rasmussen fra Enhedslisten.

Det næste spørgsmål er ligeledes til miljøministeren, og jeg byder velkommen til spørger fru Franciska Rosenkilde fra Alternativet.

Kl. 13:44

Spm. nr. S 529

7) Til miljøministeren af:

Franciska Rosenkilde (ALT):

Hvordan mener ministeren at vi skal leve op til COP15 og EU's krav om 30 pct. beskyttet natur?

Skriftlig begrundelse

COP15 og EU's målsætning for beskyttet natur er 30 pct., men vores beskyttede naturareal er kun 2,3 pct., selv når alle de 15 naturnationalparker bliver realiseret, som det fremgår af en rapport fra Biodiversitetsrådet. Nu er flere bevægelser som f.eks. Extinction Rebellion og Greenpeace gået sammen i en Befri Jorden-kampagne, der kræver, at Danmark omlægger og beskytter 30 pct. af landet. Der henvises til nyheden »Rapport fra Biodiversitetsrådet_ Biodiversiteten er under pres og har kun 2,3 procent gode, beskyttede levesteder tilbage« bragt den 30. november 2022 på Den Danske

Formanden (Søren Gade):

Værsgo.

Kl. 13:44

Franciska Rosenkilde (ALT):

Tak. Hvordan mener ministeren at vi skal leve op til COP15 og EU's krav om 30 pct. beskyttet natur?

Kl. 13:44

Formanden (Søren Gade):

Ministeren.

Kl. 13:44

Miljøministeren (Magnus Heunicke):

Tak for spørgsmålet. Regeringen støtter biodiversitetskonventionens beslutning og også Europa-Kommissionens biodiversitetsstrategi. Begge har jo et mål om 30 pct. beskyttet areal på land og til havs i 2030. Der er jo tale om fælles mål – det er ikke et mål for hver enkelt land, men et fælles mål, hvor landene skal bidrage efter evne og potentialer.

I EU var der ved arealopgørelsen i 2019 26 pct. beskyttet landareal, set over hele EU, og 11 pct. beskyttet havareal, også set over hele EU. Så i EU er det 26 pct. landareal og 11 pct. havareal. Vi ved, at Danmark er et af de tættest befolkede lande i EU – landarealet er intensivt udnyttet til byer, men også landbrug og infrastruktur. Dertil kommer, at der jo også er planer om udbygning af vedvarende energi, og det indebærer et stort pres på landarealer. På havet er der ligeledes rift om vores arealer. Vi vil fra regeringens side komme med en opdateret havplan, som netop balancerer de forskellige hensyn, der er til havs, og giver plads til den udbygning af vedvarende energi, som er nødvendig for den grønne omstilling, og samtidig beskytter vores havmiljø.

Vores bidrag til de fælles mål følger de gældende retningslinjer fra EU, og det vil sige, at det danske bidrag p.t. er på 15 pct. arealer, der er beskyttet af naturbeskyttelseslovens § 3, fredning med natur som formål, og Natura 2000-områder på land. Når man så kigger på havarealet, bidrager vi lige nu med 29 pct., og der er målet altså, at vi skal nå de 30 pct., og som jeg nævnte, bidrager EU som helhed kun med 11 pct., så der ligger vi altså langt over det generelle EU-niveau. Men vi har også et meget stort havområde, så det giver måske også bedre muligheder for os. Men vi er altså på 29 pct., når det drejer sig om havareal.

Det er vores prioritet i regeringen, at vi skal have mere natur og bedre natur, og det gælder både til lands og til vands.

Kl. 13:46

Formanden (Søren Gade):

Spørgeren.

Kl. 13:46

Franciska Rosenkilde (ALT):

Under den tidligere miljøminister Lea Wermelins ledelse tilsluttede Danmark sig de såkaldte Aichibiodiversitetsmål, som sigter mod at sikre 17 pct. beskyttet natur. Mener ministeren, at den nuværende regering kan matche det ambitionsniveau?

Kl. 13:46

Formanden (Søren Gade):

Ministeren.

Kl. 13:46

Miljøministeren (Magnus Heunicke):

Jeg er simpelt hen nødt til at læse noget mere præcist om, hvordan man konkret definerer de 17 pct. For som spørgeren jo ved, er situationen den, at vi fra Danmarks side bruger EU's definitioner, og det mener jeg må være det eneste rigtige, når det er EU-mål, vi taler om. Men vi ved også begge to, at der er forskellige definitioner, og jeg skal lige være helt sikker på, før jeg som minister her i Folketingssalen leverer et klart svar præcis på spørgsmålet om nye procentsatser, hvad definitionen er på det.

Kl. 13:47

Formanden (Søren Gade):

Spørgeren.

Kl. 13:47

Franciska Rosenkilde (ALT):

Så vidt jeg ved, udgør den beskyttede natur i Danmark lige godt 2 pct., så der er jo noget vej endnu. Fra EU's side forsøger man at øge indsatsen for at beskytte naturen og endda faktisk at genoprette den. Det ser vi med EU's forslag til en ny naturlov. Dog arbejder den danske regering tilsyneladende imod det her. Danmark arbejder simpelt hen for at udvande et helt centralt forslag om at forbedre Europas natur og biodiversitet. Årsagen er, kan man læse i et regeringsnotat, at EU's naturplan vil ende med at få betydelige konsekvenser for energisektoren, landbruget, fiskeriet og sågar den nationale sikkerhed, fordi den vil få konsekvenser for forsvarets muligheder for at lave træningsøvelser. Er det rigtigt forstået, at regeringen lader hensynet til kommercielle interesser stå over hensynet til naturen, som er i en historisk dårlig forfatning?

Kl. 13:48

Formanden (Søren Gade):

Ministeren.

Kl. 13:48

Miljøministeren (Magnus Heunicke):

Nej, jeg er ikke enig i den fremstilling, men det er jo fuldstændig korrekt, at når vi taler om sådan noget som naturgenopretning, som er helt afgørende – mere natur og bedre natur kan vi kun få, hvis vi også genopretter naturen efter nogle af de ødelæggelser, der er sket igennem årtier – så skal det jo gøres på en måde, hvor der også er plads til den store udbygning af vedvarende energi, som jeg ved at også Alternativet er meget, meget optaget af. Så det skal jo gøres på en klog måde. Vi har lige haft en lang præsentation af nye forslag, hvormed man fordobler arealet på havet til havvindmøller. Det kan godt lade sig gøre, men det skal bare gøres på en måde, hvor vi altså har plads til både naturen og den vedvarende energi.

Kl. 13:48

Formanden (Søren Gade):

Spørgeren for sit afsluttende spørgsmål.

Kl. 13:48

Franciska Rosenkilde (ALT):

I Irland har man oprettet et biodiversitetsborgerting, som efter et grundigt forarbejde har anbefalet, at der i landet skal udskrives en folkeafstemning om en grundlovsændring – en grundlovsændring, hvor naturen skal have lovmæssige rettigheder, der skal sikre dens trivsel og beskyttelse. I Alternativet er vi meget optaget af demokratisk nytænkning, og jeg er af den opfattelse, at et borgerting om biodiversitet kunne give nogle vigtige indsigter og hjælpe os politikere til at se ud over de mange konfliktende hensyn, som ministeren også er inde på, og som er i spil i det her spørgsmål. Hvad mener ministeren om idéen om at indføre et biodiversitetsborgerting?

Kl. 13:49

Formanden (Søren Gade):

Ministeren for sit afsluttende svar på spørgsmålet.

Kl. 13:49

Miljøministeren (Magnus Heunicke):

Tak for den idé. Jeg vil da invitere spørgeren til en kop kaffe eller to, hvor vi kan prøve at udfolde det, for jeg mener, at den meget, meget vigtige dagsorden om vores biodiversitetskrise i Danmark og globalt har vi mulighed for at få forankret i befolkningen på en langt stærkere måde, end den er i dag, og det kræver inddragelse, og det kræver involvering. Målet er jo, at det skal munde ud i en lov om natur og biodiversitet, men hvordan vi gør det, og hvordan vi inddrager folk undervejs, vil jeg meget gerne diskutere, for alle idéer er velkomne.

Kl. 13:50

Formanden (Søren Gade):

Det afslutter spørgsmålet. Vi siger tak til fru Franciska Rosenkilde fra Alternativet, og tak til miljøministeren.

Det næste spørgsmål er til børne- og undervisningsministeren, og jeg byder velkommen til hr. Alex Ahrendtsen fra Dansk Folkeparti og til fru Mette Thiesen fra Dansk Folkeparti som medspørger.

Kl. 13:50

Spm. nr. S 511

8) Til børne- og undervisningsministeren af:

Alex Ahrendtsen (DF) (medspørger: Mette Thiesen (DF)):

Hvad er ministerens holdning til den tidligere skolebestyrelsesformand Mustafa Sayeghs påstand om negativ religiøs og social kontrol, udbredt fritagelse fra at bade efter idræt og faste hos elever under ramadanen på Munkevængets Skole i Kolding og det forhold, at Kolding Kommunes skolechef, Karen Albrechtsen, og formanden for Kolding Kommunes børne- og uddannelsesudvalg, Hans Holmer, mener, at denne kritik ikke bør fremsættes i offentligheden, og mener ministeren, at det er foreneligt med folkeskolens formål i folkeskolelovens § 1 om at gøre eleverne »fortrolige med dansk kultur og historie«, at juletraditioner udvandes, at muslimske piger fritages fra at gå i bad, eller at undervisningen i hjemkundskab forvandles til teori under den muslimske ramadan?

Skriftlig begrundelse

Der henvises til artikler bragt den 18. og 19. april 2023 i JydskeVestkysten Kolding.

Formanden (Søren Gade):

Værsgo, hr. Alex Ahrendtsen.

Kl. 13:50

Alex Ahrendtsen (DF):

Tak, formand. Hvad er ministerens holdning til den tidligere skolebestyrelsesformand Mustafa Sayeghs påstand om negativ religiøs og social kontrol, udbredt fritagelse fra at bade efter idræt og faste hos elever under ramadanen på Munkevængets Skole i Kolding og det forhold, at Kolding Kommunes skolechef, Karen Albrechtsen, og formanden for Kolding Kommunes børne- og uddannelsesudvalg, Hans Holmer, mener, at denne kritik ikke bør fremsættes i offentligheden, og mener ministeren, at det er foreneligt med folkeskolens formål i folkeskolelovens § 1 om at gøre eleverne »fortrolige med dansk kultur og historie«, at juletraditioner udvandes, at muslimske piger fritages fra at gå i bad, eller at undervisningen i hjemkundskab forvandles til teori under den muslimske ramadan?

Kl. 13:51

Formanden (Søren Gade):

Ministeren.

Kl. 13:51

Børne- og undervisningsministeren (Mattias Tesfaye):

Tak for spørgsmålet. Som det også fremgår af spørgsmålet, er det centrale jo her, at vi har en formålsparagraf i folkeskolen, som bl.a. siger, at eleverne skal gøres fortrolige med dansk kultur og historie. Skolens virke skal desuden være præget af ligeværd, åndsfrihed og demokrati. Og ja, så står der en række andre ting. Det er jo en formålsparagraf, der har et meget bredt dannende sigte, og det er i mine øjne helt centralt, både for den enkelte og for samfundet som helhed. Skolerne og skolebestyrelserne skal løfte deres opgaver med at leve op til folkeskolens formål. Det har jeg jo altid som udgangspunkt tillid til at de også er i stand til.

Jeg tror, at jeg vil prøve at undgå at gå ind at sagsbehandle den enkelte sag fra Kolding Kommune, men helt generelt vil jeg godt sige, at jeg synes, det er vigtigt, at offentlige institutioner i det hele taget og folkeskolen, som jeg nu har ansvaret for, ikke underkaster sig religiøse mindretal, eller flertal for den sags skyld, men at man respekterer religiøse mennesker. Det er vigtigt, at de diskussioner, som er nævnt i artiklerne, bliver taget lokalt i skolen eller i kommunen, og for min skyld må man godt være uenig. Det skal der jo være plads til, også i et demokrati, men det er vigtigt, at skolen er demokratiets ejendom, det vil sige, at den ikke er værdineutral. Skolen er ikke partipolitisk, men det betyder ikke, at den er blottet for holdninger; den skal jo bære det danske samfunds holdninger og kultur i sig og derfor understøtte almindelige demokratiske idealer, herunder ligestilling mellem kønnene.

Min holdning er, at dansk kultur skal være den bærende og dominerende i offentlige institutioner. Jeg tror egentlig, at dem, der betaler den højeste pris, hvis dansk kultur ikke er den bærende, er dem, der ikke får dansk kultur med hjemmefra. Derfor er jeg også tilhænger af en lovgivning, der skal forhindre parallelsamfund, for det er jo, når vi har boligområder med mange med anden etnisk baggrund, at vi også får skoler med mange med anden etnisk baggrund. Andre landes kultur skal supplere den danske, men ikke erstatte den.

Kl. 13:53

Formanden (Søren Gade):

Spørgeren.

Kl. 13:53

Alex Ahrendtsen (DF):

Så hvad vil ministeren gøre, for at den slags ikke sker? Det er jo ikke et enestående tilfælde. Den tidligere gruppeformand for Socialdemokraterne hr. Henrik Sass Larsen har et glimrende indlæg i Jyllands-Posten i dag, hvor han fortæller om en bekendt, som har sit barn i en skole med masser af muhammedanske elever, og der beretter han om en skolegang, hvor islamiske værdier præger hverdagen, hvor muslimske helligdage fejres, de danske kun sporadisk, og hvor hadeobjekterne er Israel og USA. Og ved siden af folkeskolen kører imamer religiøs undervisning af eleverne, de muslimske drenge dominerer og styrer det hele, det faglige niveau er under alle tænkelige standarder osv. osv.

Det er ikke udelukkende Munkevængets Skole i Kolding, der oplever det. Den foregår overalt i Danmark, hvor der er et stort mindretal eller et stort flertal af muhammedanske elever, og det er åbenlyst, at der er en lang række skoler, der ikke formår at gøre det, de skal. Så hvad vil ministeren gøre, for at de her skoler gør det, de skal, og lever op til folkeskolens formålsparagraf, sådan som ministeren meget klart og ærligt har sagt at de bør? Hvad vil ministeren gøre? Tak.

Kl. 13:55

Formanden (Søren Gade):

Nu får ministeren ordet.

Kl. 13:55

Børne- og undervisningsministeren (Mattias Tesfaye):

Jeg vil måske starte med at sige, at alle problemer, der er i samfundet, også er i skolen, men det betyder jo ikke, at skolen skal løse alle problemer, der er i samfundet. Men den skal selvfølgelig bidrage til det. Det vigtigste her er, tror jeg, de aftaler, vi har lavet omkring parallelsamfund for efterhånden nogle år siden, som jeg synes er en succesrig reformpakke, som er i gang med at omdanne en række boligområder i Danmark til en mere blandet beboersammensætning, og det kommer også til at afspejle sig i skolerne. Det er allerede i gang. Det er positivt, og det skal vi holde fast i, også selv om det var lidt svært at komme igennem med.

Kl. 13:55

Formanden (Søren Gade):

Spørgeren.

Kl. 13:55

Alex Ahrendtsen (DF):

Et alternativ ville jo være, at ministeren sender et brev til Munkevængets Skole og beder dem forklare sig ud fra de artikler. Så vil skolen tage det alvorligt, og kommunalbestyrelsen vil tage det alvorligt. Har ministeren nogle intentioner om det, i og med at han er ansvarlig for den samlede folkeskole i Danmark?

Kl. 13:56

Formanden (Søren Gade):

Ministeren.

Kl. 13:56

Børne- og undervisningsministeren (Mattias Tesfaye):

Jeg vil sige, at der jo er en statslig styrelse, som har til formål at føre tilsyn med den danske skole, og jeg har ikke noget problem med at bede den styrelse i forlængelse af de her avisartikler og den debat, vi nu har haft, om at forhøre sig i Kolding på den her specifikke skole om, hvad deres replik er til den kritik, der rejses af den tidligere skolebestyrelsesformand. Det synes jeg egentlig vil være lige ud ad landevejen. Jeg synes også, det er vigtigt at holde fast i, at beslutninger, der træffes i skolen, ikke behøver være ens i hele landet, men de skal være pædagogisk begrundet og ikke med baggrund i religiøse hensyn eller særhensyn.

Kl. 13:56

Formanden (Søren Gade):

Så vil jeg gerne give ordet til medspørger fru Mette Thiesen, Dansk Folkeparti. Værsgo.

Kl. 13:57

Mette Thiesen (DF):

Tusind tak. Jeg synes jo, at det her er et eksempel på nogle af de ret store problemer, vi har rundtomkring i det danske samfund generelt på grund af den her, ja faktisk årtiers forfejlede udlændingepolitik. De her problemer tror jeg også – jeg er selv skolelærer, så jeg tænker, at jeg også kan sige lidt om det – skyldes rigtig meget berøringsangst ude på skolerne.

Ud over det her grundlæggende med, at man i misforstået hensyn begynder at være enormt berøringsangste i forhold til nogle ting, hvor vi, som ministeren i øvrigt rigtigt siger, skal holde fast i, hvad det er, vi gør i Danmark, så kommer der de her mærkelige særhensyn rundtomkring på skolerne, er det, der bekymrer mig rigtig meget i den her sag, det her med, at man faktisk hører nogle konkrete personer, skolechefen og formanden for det her børne- og uddannelsesudvalg, sige, at det er for dårligt, at vedkommende, Mustafa, går ud med den her sag. Mener ministeren også, at sådan noget her skal ties ihjel og bare holdes indendøre, eller er ministeren enig med mig og med Dansk Folkeparti i, at selvfølgelig skal det ud i åbenheden, når der sker sådan noget som det her?

Kl. 13:58

Formanden (Søren Gade):

Ministeren.

Kl. 13:58

Børne- og undervisningsministeren (Mattias Tesfaye):

Som integrationsminister havde jeg altid den holdning, at det er godt, de her diskussioner kommer. De er jo et udtryk for, at vi stadig væk lever i et samfund, hvor vi mødes, og hvor der faktisk er gnidninger. Gnidningerne er jo et udtryk for, at vi mødes. I det øjeblik, vi lever i et samfund, hvor de her diskussioner ikke kommer op til overfladen, er det, fordi vi lever så parallelt og så adskilt, at kultursammenstødet ikke forekommer.

Mit udgangspunkt her er, som Grundtvig engang sagde, at skolen ikke skal være kirke og kirken ikke skal være skole. De to institutioner skal holdes adskilt, også selv om de to ministerier i Danmark bor i samme bygning, for skolen er vokset ud af oplysningstiden og videnskaben og dannelsesidealerne. Den har engang haft rødder i og lå hos kirken, og det var ikke godt. Vi skal ikke tilbage til det, og det betyder også, at hvis folk kommer med et religiøst særhensyn, siger vi, at skolen er begrundet pædagogisk; den er ikke begrundet religiøst. F.eks. var der i sidste uge jo ramadan, og det sluttede i fredags med eidfest. Jeg bor selv på Vestegnen, og det er en kæmpe begivenhed på Vestegnen, men jeg var glad for, at mine børns folkeskole fortsatte, som de altid har gjort. Der er ikke nogen hensyn i den forstand, for det er en dansk kulturinstitution, som står vagt om de værdier, vi nu engang har i Danmark, og det er også det, der gør, at indvandrere i den kommune, jeg bor i, kan navigere efter noget. Hvis skolen slog op i banen og trådte fem skridt baglæns, hvad skulle man så lade sig integrere i?

Kl. 13:59

Formanden (Søren Gade):

Medspørgeren.

Kl. 13:59

Mette Thiesen (DF):

Altså, jeg er enig med ministeren så langt som til at sige, at selvfølgelig skal man ikke tage særhensyn til muslimer; det er klart. Vi er et kristent samfund, og hele vores kulturarv er bygget på kristendom. Så det her med, at man udvander kristendommen i skolen, er jeg slet ikke enig i. Jeg mener heller ikke, at man burde kunne blive undtaget fra kristendomsundervisning. Det skal hedde kristendomsundervisning, og jeg mener ikke, at man burde kunne undtages fra kristendomsundervisning, for det er så ekstremt vigtigt, også når man kommer fra eksempelvis familier, som har en anden etnisk baggrund, at man så får lært, hvad det er, vi gør i Danmark, og hvad det er, der er grundreligionen her. Og der jo ikke religionslighed. Der er religionsfrihed, men ikke -lighed.

Mener ministeren ikke, at det er bekymrende, at vi her kan læse om, at man udvander kristendommen i skolen, altså f.eks. juletraditioner?

Kl. 14:00

Formanden (Søren Gade):

Ministeren.

Kl. 14:00

Børne- og undervisningsministeren (Mattias Tesfaye):

Jo, jeg mener, at det er bekymrende, hvis kristendommen som fag bliver udvandet, men det er også vigtigt for mig at holde fast i, at det jo ikke er et forkyndende fag, vi har. Det er, fordi man for at kunne forstå, hvem vi selv er, og hvad vores land er, bliver nødt til at forstå kristendommens historie. Det er meget svært at forstå de sidste 2000 års Europahistorie uden bare at have en lille smule begreb om kristendom. Jeg vil i øvrigt sige, at islam jo også er en religion, der har sine rødder nogenlunde samme sted som kristendommen, så for muslimer er det jo også en del af deres egen historie at lære noget om kristendom.

Jeg vil også sige en ekstra ting, og det er, at jeg mener, at man skal tage hensyn til mennesker. Loven beskytter mennesker. Loven beskytter ikke idéer. Så jeg vil meget gerne være hensynsfuld over for muslimer, men jeg vil ikke underkaste mig islam, og det er en vigtig sondring for mig. Det er menneskene, jeg er interesseret i, ikke idéen.

Kl. 14:01

Formanden (Søren Gade):

Vi siger tak til medspørgeren, fru Mette Thiesen fra Dansk Folkeparti, og jeg giver ordet til spørgeren, hr. Alex Ahrendtsen, ligeledes Dansk Folkeparti, for et afsluttende spørgsmål.

Kl. 14:01

Alex Ahrendtsen (DF):

Tak, formand. Tidligere gruppeformand Henrik Sass Larsen skriver i sin kommentar i Jyllands-Posten følgende:

»Han burde ubekymret kunne sende sin søn i den danske folkeskole og endda forvente, at drengen får en sømmelig dannelse. Og han har også ret i, at Socialdemokratiet burde tale hans sag.« – »Socialdemokratiet burde tale hans sag«. 

Hvad vil ministeren helt konkret gøre over for de her skoler, der ikke formår at holde fast i dansk kultur og danske traditioner og lader muhamedanske værdier tage over? Hvad vil ministeren gøre?

Kl. 14:02

Formanden (Søren Gade):

Ministeren for en afsluttende bemærkning.

Kl. 14:02

Børne- og undervisningsministeren (Mattias Tesfaye):

Det kan være, jeg skal starte med at læse det indlæg, der er i Jyllands-Posten i dag. Men derudover vil jeg dog sige, og det siger jeg både som undervisningsminister, men også som tidligere integrationsminister, at jeg har besøgt rigtig mange folkeskoler i socialt udsatte boligområder i Danmark med en høj og også en for høj andel af elever med ikkevestlig baggrund, og nogle af dem, jeg synes har været mest rodfæstet i dansk kultur, er faktisk de skoleledelser, fordi de hver dag bliver konfronteret med spørgsmålet: Hvad er egentlig dansk kultur? Hvis du er skoleleder et sted, hvor der ingen elever er fra udlandet, er det måske lidt sværere at få greb om og egentlig få sat ord på, hvad dansk kultur er for noget. Jeg synes f.eks., at skolelederen i Tingbjerg, som jeg mødtes med i sidste uge, er utrolig præcis på, hvad en dansk kulturinstitution er, midt i Tingbjerg.

Kl. 14:03

Formanden (Søren Gade):

Det afslutter spørgsmålet. Vi siger tak til hr. Alex Ahrendtsen, Dansk Folkeparti, og medspørger fru Mette Thiesen, også Dansk Folkeparti.

Det næste spørgsmål er ligeledes til børne- og undervisningsministeren, og jeg byder velkommen til spørger fru Lotte Rod, Radikale Venstre.

Kl. 14:03

Spm. nr. S 530

9) Til børne- og undervisningsministeren af:

Lotte Rod (RV):

Når ministeren siger, at flere børn skal mødes med mere pædagogik og mindre psykiatri, hvad er så ministerens holdning til, at halvdelen af børn med autisme har ufrivilligt skolefravær, fordi de ikke får den pædagogiske støtte, de har brug for?

Skriftlig begrundelse

Der henvises til artiklen »16 familier har kontaktet Skolemonitor for at fortælle deres historie: »Min datter har ikke gået i skole i syv år. Jeg er bekymret for, om hun mon nogensinde får et liv, der ikke er afhængig af kontanthjælp eller førtidspension« bragt den 18. november 2020 på Skolemonitors hjemmeside.

Formanden (Søren Gade):

Værsgo.

Kl. 14:03

Lotte Rod (RV):

Tak for det, formand. Når ministeren siger, at flere børn skal mødes med mere pædagogik og mindre psykiatri, hvad er så ministerens holdning til, at halvdelen af børn med autisme har ufrivilligt skolefravær, fordi de ikke får den pædagogiske støtte, de har brug for?

Kl. 14:03

Formanden (Søren Gade):

Ministeren.

Kl. 14:03

Børne- og undervisningsministeren (Mattias Tesfaye):

Jamen det er jo for ringe. For børn har jo ret til at få den pædagogiske støtte, de har brug for. Jeg har også noteret mig undersøgelsen fra Landsforeningen Autisme, som konstaterer, at næsten halvdelen af børn med autisme har ufrivilligt skolefravær, og at tallet er i stigning.

Vi kan nok alle sammen blive enige om, at der for den her børnegruppe mangler noget i matchet mellem de rammer, som skolen kan tilbyde, og de behov, som børnene har. Når jeg siger, at flere børn skal mødes med mere pædagogik og mindre psykiatri, så er det, fordi de rette pædagogiske rammer og de rette tidlige indsatser kan forebygge mere alvorlige problemer. Det er både bedre for det enkelte barn og for barnets familie, men også for os som samfund, at vi sætter ind tidligt med den rette indsats, så barnet ikke ender med f.eks. behandling i psykiatrien.

Der er selvfølgelig nogle børn og unge, som har brug for behandling, men vi må holde fast i, at det pædagogiske arbejde skal være førsteprioriteten for langt de fleste børn, og det vil jeg også sige er ånden og bogstavet i den eksisterende lovgivning.

Jeg er selv ydmyg over for mange af de problematikker, som vi diskuterer her. Der er ikke nogen lette løsninger, men jeg ser meget frem til resultaterne fra den undersøgelse af PPR, som er igangsat, og som er lige på trapperne, og jeg håber, at både den og den nye enhed i Undervisningsministeriet, der er etableret, kan gøre os klogere på både årsager og løsninger til bl.a. ufrivilligt skolefravær. Tak for ordet.

Kl. 14:05

Formanden (Søren Gade):

Spørgeren.

Kl. 14:05

Lotte Rod (RV):

Tak for det klare svar om, at det er for ringe. Jeg vil gerne spørge lidt ind til det her med, hvad ministerens holdning så er til, når man i stedet for at give børn hjælp med det samme, ligesom bare lader tiden gå, indtil børnene har det så skidt, at de ikke kan komme i skole, og der jo så uvægerligt dukker belastningssymptomer op. Altså, så udvikler de nye ting, f.eks. angst, ocd, spiseforstyrrelser eller selvskade.

Kl. 14:05

Formanden (Søren Gade):

Ministeren.

Kl. 14:05

Børne- og undervisningsministeren (Mattias Tesfaye):

Jeg synes jo, det er et argument for, at man skal komme tidligt ind. Jeg ved jo også, at noget af den kritik, der har rejst sig af det eksisterende system, er, at det tager alt for lang tid at blive udredt, og at det problem, man som forældre eller som skolelærer egentlig henvendte sig med første gang, typisk har vokset sig meget større, når der endelig er kommet et svar. Jeg vil godt understrege, at jeg ikke har set undersøgelsen af PPR, men jeg gætter også på, at det er noget af det, den vil forholde sig til.

Kl. 14:06

Formanden (Søren Gade):

Spørgeren.

Kl. 14:06

Lotte Rod (RV):

Ja, lige præcis, og det vil jeg gerne spørge lidt mere ind til. For hvad er ministerens holdning til, at der, når man bruger 1-2 år for at finde et passende skoletilbud, så nogle gange sker det, at det visiterede skoletilbud faktisk ender med ikke længere at være tilstrækkeligt, fordi der i mellemtiden og i ventetiden er dukket yderligere diagnoser op?

Kl. 14:06

Formanden (Søren Gade):

Ministeren.

Kl. 14:06

Børne- og undervisningsministeren (Mattias Tesfaye):

Det understreger i hvert fald, hvorfor vi ikke må opbygge et system, hvor udredningens resultat er forudsætningen for, at der kan igangsættes specialiserede tilbud. For det kan tage så lang tid at få sådan en udredning, at problemet har vokset sig langt større, når vi endelig er derhenne. Og jeg tror, alle har mødt nogle forældre, der har været fanget i den her kafkaske labyrint – det tror jeg mange oplever det som – hvor det jo kan tage adskillige år.

Så for mig er det vigtigt, at specialpædagogik kan sættes ind tidligt og umiddelbart, og at ressourcerne er til stede på skolen og ikke er noget, man skal rekvirere ved at udfylde blanketter og få dem fra kommunen efter lang tid.

Kl. 14:07

Formanden (Søren Gade):

Spørgeren for et afsluttende spørgsmål.

Kl. 14:07

Lotte Rod (RV):

Men det her handler jo ikke bare om udredning, men det handler jo om hele grundvilkåret for at være barn i skolen. Altså, i Radikale Venstre mener vi jo ikke, at man bliver syg af at have autisme, men man bliver syg af ikke at have de rammer, og derfor vil jeg gerne spørge ministeren: Hvad vil ministeren konkret gøre, for at børn med autisme ikke bliver syge af at gå i skole?

Kl. 14:07

Formanden (Søren Gade):

Ministeren for en afsluttende bemærkning.

Kl. 14:07

Børne- og undervisningsministeren (Mattias Tesfaye):

Men der er ikke nogen, der skal være syge af at gå i skole. Den undersøgelse, som Landsforeningen Autisme har fået lavet, har spurgt 1.000 forældre til autistiske børn, og det er den, der viser, at halvdelen af børn med autisme ikke kommer i skole, fordi de mistrives, og at en fjerdedel af børnene ikke har været i skole i over et halvt år. Og alle de ting, jeg nævnte i min indledende tale, og det, som vi i øvrigt også talte om på samrådet tidligere i dag, er jo alle sammen brikker, der skal hjælpe os i retning af, at skolen bliver i stand til at rumme flere børn på en måde, hvor de oplever, at de særlige behov, de har, bliver mødt, altså alle de børn, der skal kunne rummes i den almindelige skoleklasse. Og selv om det er en diskussion, der kører internationalt og ikke kun fylder noget i Danmark, så bliver jeg trods alt fortrøstningsfuld, når jeg kan se, at der er en stigende andel af lærerne, der faktisk mener, at de har de kvalifikationer, der skal til, for at kunne håndtere elever med særlige behov, selv om der altså stadig væk er et stort mindretal, der ikke mener det.

Kl. 14:08

Formanden (Søren Gade):

Det afslutter spørgsmålet.

Vi går videre til det næste spørgsmål, og det er ligeledes til børne- og undervisningsministeren, og det er ligeledes fra fru Lotte Rod, Radikale Venstre.

Kl. 14:08

Spm. nr. S 531

10) Til børne- og undervisningsministeren af:

Lotte Rod (RV):

Hvad er ministerens holdning til, at en højtbegavet pige med autisme er gået fra at være en glad pige til at have det så skidt, at hun bliver passet hjemme af sin mor, fordi hun ikke fik hjælp i tide, og at man trak hendes skoletilbud tilbage for at spare 3 måneders hjemmeundervisning og nu i stedet betaler langt mere i tabt arbejdsfortjeneste til pigens mor?

Skriftlig begrundelse

Der henvises til artiklen »16 familier har kontaktet Skolemonitor for at fortælle deres historie: »Min datter har ikke gået i skole i syv år. Jeg er bekymret for, om hun mon nogensinde får et liv, der ikke er afhængig af kontanthjælp eller førtidspension« bragt den 18. november 2020 på Skolemonitors hjemmeside.

Formanden (Søren Gade):

Værsgo.

Kl. 14:08

Lotte Rod (RV):

Hvad er ministerens holdning til, at en højtbegavet pige med autisme er gået fra at være en glad pige til at have det så skidt, at hun bliver passet hjemme af sin mor, fordi hun ikke fik hjælp i tide, og at man trak hendes skoletilbud tilbage for at spare 3 måneders hjemmeundervisning og nu i stedet for betaler langt mere i tabt arbejdsfortjeneste til moren?

Kl. 14:09

Formanden (Søren Gade):

Ministeren.

Kl. 14:09

Børne- og undervisningsministeren (Mattias Tesfaye):

Det lyder umiddelbart ikke som en god forretning for samfundsøkonomien og heller ikke som en menneskeligt rigtig eller uddannelsespolitisk rigtig løsning for samfundet. Jeg kender ikke den konkrete historie, men der dukker jo jævnligt historier op i medierne om langvarigt skolefravær, hvad end det er personer, der har autisme, eller andre udfordringer.

Fravær er jo en kompliceret problematik. Det kan både være en reaktion på mistrivsel og også udgøre en årsag til yderligere mistrivsel, fordi fravær er selvforstærkende. Det betyder, at der hviler et meget stort ansvar på kommunerne for at sikre en tidlig og en koordineret indsats, så snart der er tegn på bekymrende fravær. Og ikke nok med det: Indsatsen skal også være hurtig, så det er også helt centralt, at den plan, der lægges for barnet, er den rigtige.

Spørgsmålet om tabt arbejdsfortjeneste kan jeg ikke gå ind i her, da det er socialministerens ressort, men jeg anerkender sådan set præmissen i spørgsmålet om, at det, der i første omgang virker som den billigste løsning, ofte vil blive dyrere i længden, hvis ikke løsningen er den rigtige.

Jeg har derfor tidligere opfordret kommunerne – og jeg vil gerne gentage den opfordring – til at tænke helhedsorienteret, når de tilrettelægger løsninger for børn med bekymrende skolefravær. Det oplever jeg egentlig også, at kommunerne – i hvert fald dem, jeg er i dialog med – og Kommunernes Landsforening har fokus på. Tak for ordet.

Kl. 14:10

Formanden (Søren Gade):

Spørgeren.

Kl. 14:10

Lotte Rod (RV):

Tak for svaret. Jeg vil gerne spørge lidt ind til det, for den her pige får altså ikke lov til at komme i den rigtige skole, fordi man lige vil spare 3 måneders hjemmeundervisning, og så ender man så med nu at bruge langt flere penge på at skulle betale moren for tabt arbejdsfortjeneste. Altså, er ministeren ikke enig i, at det er grotesk?

Kl. 14:10

Formanden (Søren Gade):

Ministeren.

Kl. 14:10

Børne- og undervisningsministeren (Mattias Tesfaye):

Igen vil jeg sige: Jeg kender ikke den konkrete sag. Men som den fremstilles her, giver det ikke rigtig nogen mening, som jeg sagde før, hverken samfundsøkonomisk, menneskeligt eller ud fra uddannelsespolitiske betragtninger.

Kl. 14:10

Formanden (Søren Gade):

Spørgeren.

Kl. 14:11

Lotte Rod (RV):

Hvad er ministerens holdning så til, at vi har at gøre med en pige, som var en almindelig, glad pige, som jo i starten kun ikke kunne komme til de store arrangementer i skolen, altså idrætsdag eller juleafslutning, og så nu har fået det så skidt, at hun ikke har været i skole i over et år og faktisk ikke kan komme uden for en dør, altså fordi hun ikke blev mødt med den rigtige hjælp?

Kl. 14:11

Formanden (Søren Gade):

Ministeren.

Kl. 14:11

Børne- og undervisningsministeren (Mattias Tesfaye):

Det er jo trist. Som jeg også sagde i min tale, er der med jævne mellemrum i medierne historier om børn om unge, som ikke har været i skole i meget lang tid. Og som jeg også sagde i min tale, kan det både være et symptom på mistrivsel, men det kan også være forstærkende for mistrivsel. Hvis man dog skal betragte glasset som halvt fuldt, oplever jeg hos kommunerne, som jo har ansvaret for folkeskolen, en stigende opmærksomhed og bevidsthed omkring, at man skal tænke helhedsorienteret, både økonomisk, men også menneskeligt i forhold til familien og i forhold til de unge.

Kl. 14:12

Formanden (Søren Gade):

Spørgeren med et afsluttende spørgsmål.

Kl. 14:12

Lotte Rod (RV):

Men det her er jo ikke bare én historie. Moren til den her pige fortæller, at hun er blevet kontaktet af 700 forældre. Jeg har hørt det samme fra Skole og Forældres Forældrerådgivning. Altså, der er så mange børn, som kommer i klemme på den samme måde. Og derfor vil jeg gerne spørge ministeren: Anerkender ministeren, at der ikke bare er tale om enkelte fejl? Og hvornår indkalder ministeren til forhandlinger om generelt at få flere muligheder for at kunne dele klasser op i små hold eller sætte en ekstra lærer eller pædagog på?

Kl. 14:12

Formanden (Søren Gade):

Ministeren for en afsluttende bemærkning.

Kl. 14:12

Børne- og undervisningsministeren (Mattias Tesfaye):

Jeg anerkender fuldstændig, at det er et stort og desværre også et stigende problem både i Danmark og i udlandet, at flere børn har særlige behov. Nu taler vi lige om autisme. Det kunne også handle om mange andre ting. Det var til det første, spørgeren siger. Og det andet betragter jeg i virkeligheden sådan, at det, der under en lidt for bred hat hedder inklusion, løbende bliver diskuteret af os. Så sent som for et døgn siden diskuterede vi muligheden for at forkorte skoledagen og have tolærerordninger. Det tror jeg er med til at sikre ro i klassen og hjælp til de børn, der har særlige behov. Om lidt kommer vi til at diskutere mulighed for at kunne udsætte skoledagen. Det er lidt det samme. Så jeg tror i virkeligheden, vi løbende er i forhandlinger og diskussioner med hinanden om de her spørgsmål.

Kl. 14:13

Formanden (Søren Gade):

Tak for det, og det afslutter spørgsmålet. Vi siger tak til fru Lotte Rod fra Radikale Venstre og tak til børne- og undervisningsministeren. Vi byder velkommen til udlændinge- og integrationsministeren, og jeg giver nu ordet til hr. Kim Edberg Andersen fra Nye Borgerlige.

Kl. 14:13

Spm. nr. S 516

11) Til udlændinge- og integrationsministeren af:

Kim Edberg Andersen (NB):

Hvad tænker ministeren om det meget høje pres af migranter, der er ved Middelhavet, og har regeringen planer om at tage situationen alvorligt og stoppe den migrantkrise, som igen er under opsejling, før det er for sent?

Formanden (Søren Gade):

Værsgo.

Kl. 14:13

Kim Edberg Andersen (NB):

Hvad tænker ministeren om det meget høje pres af migranter, der er ved Middelhavet, og har regeringen planer om at tage situationen alvorligt og stoppe den migrantkrise, som igen er under opsejling, før det er for sent?

Kl. 14:13

Formanden (Søren Gade):

Ministeren.

Kl. 14:13

Udlændinge- og integrationsministeren (Kaare Dybvad Bek):

Som jeg svarede til spørgerens partifælle i sidste uge, mærker vi i øjeblikket ikke tilstrømning til Danmark, men i Europa er der meget høje ankomsttal i 2022, og tendensen ser ud til at fortsætte i år. Situationen i Danmark kan også hurtigt ændre sig, og derfor er vi nødt til i fællesskab i Europa at handle. Det nuværende dysfunktionelle asylsystem er kun til fordel for menneskesmuglernes lukrative kyniske forretningsmodel og gavner ikke de mest udsatte, der sidder tilbage i nærområderne og mangler basal nødhjælp. Det er en prioritering at håndtere situationen og få skabt ro ved EU's ydre grænser. Regeringen mener, der er behov for et nyt asylsystem, og at EU skal gøre mere for at tackle presset på de ydre grænser, og det er også vores budskab, når vi mødes med vores kollegaer i EU.

Heldigvis har erkendelsen af, at det er nødvendigt at bekæmpe den irregulære migration, bredt sig til flere lande. Vi er ikke enige om alt, men der sker bevægelse de fleste steder. Vi arbejder for, at det fortsætter og vokser sig større, og vil engagere os i alle mulige løsninger, der overholder Danmarks internationale forpligtigelser og EU-retlige forpligtigelser, herunder aftaler inspireret af EU-Tyrkiet-aftalen om at oprette modtagecentre uden for Europa eller andet, der tilsvarende bidrager til at løse udfordringerne.

Vores mål er sammen med EU at etablere en ordning, hvor asylansøgere overføres til et land uden for Europa, hvor asylsagsbehandlingen og efterfølgende beskyttelse skal ske. Det er vigtigt for at gøre op med det kapløb, som foregår i øjeblikket, hvor tusindvis af mennesker drukner på Middelhavet for at komme til Europa. Regeringen arbejder for at sikre en mere humant og demokratisk kontrol med indvandring. Vejen til Danmark og Europa skal gå via lovlig adgang f.eks. gennem FN's kvoteflygtningesystem eller gennem arbejdstilladelser.

Kl. 14:15

Formanden (Søren Gade):

Spørgeren.

Kl. 14:15

Kim Edberg Andersen (NB):

Hvad har regeringen konkret tænkt sig at gøre, for at vi ikke står i samme situation, som vi gjorde i 2015?

Kl. 14:15

Formanden (Søren Gade):

Ministeren.

Kl. 14:15

Udlændinge- og integrationsministeren (Kaare Dybvad Bek):

Det, som den her regering og den tidligere regering har gjort, er at få styr på, hvor mange mennesker der er i det her land, som ikke har lov til at være, altså at vi konkret har det laveste tal for afviste asylansøgere og udvisningsdømte, som vi har haft i mange år. Vi har styr på at sikre, at folk kommer tilbage til de lande, hvor de hører til, når de ikke har lovligt ophold i Danmark. Det tror jeg har været med til at sikre, at vi også har lave tal for, hvor mange mennesker der kommer til Danmark. Jeg tror, det billede, vi kan se i øjeblikket, hvor vi har meget, meget lave asyltal, også er påvirket af, at Danmark ikke er så attraktivt, som en række andre europæiske lande er.

Kl. 14:16

Formanden (Søren Gade):

Spørgeren.

Kl. 14:16

Kim Edberg Andersen (NB):

Der er jo ingen tvivl om, at ministeren godt kan føle en form for deja-vu, for de første to spørgsmål her var nøjagtig identiske. Hvad mener ministeren om, at man med 7 dages mellemrum som medlem af samme parti kan få svar, som egentlig divergerer, i forhold til konsekvensen af, og hvis skylden var, for den krise, der var i 2015?

Kl. 14:16

Formanden (Søren Gade):

Ministeren.

Kl. 14:16

Udlændinge- og integrationsministeren (Kaare Dybvad Bek):

Jeg svarer så godt, som jeg nu kan, og hvis spørgeren er ærgerlig over det svar, er jeg selvfølgelig ked af det. Men det er sådan, at der lige nu er et meget, meget stort pres af migranter i mange europæiske lande, også meget større end det, Danmark havde i 2015. I Danmark har vi ikke noget stort pres, og det tror jeg er en konsekvens af den ansvarlige udlændingepolitik, som vi bl.a. har ført de sidste 4 år i Danmark, hvor vi sørger for, at folk, der ikke har lovligt ophold, kommer hjem igen, og sørger for at have styr på, hvor mange der kommer til landet.

Kl. 14:17

Formanden (Søren Gade):

Spørgeren for et afsluttende spørgsmål.

Kl. 14:17

Kim Edberg Andersen (NB):

Tak for det. Altså, jeg har jo stillet mig hernede i dag – ikke fordi jeg synes, ministeren er flabet – men jeg syntes, det svar, min kollega fik i sidste uge, tenderede lidt at være flabet. Derfor er jeg da glad for, at der ikke bliver draget tvivl om, hvor mit tidligere parti har været i forhold til migrantkrisen.

Men jeg har et sidste spørgsmål: Hvad har regeringen rent faktisk tænkt sig at gøre? Gør vi det, som statsministeren siger der skal til, eller gør vi det, som justitsministeren siger at vi kan få lov til i EU?

Kl. 14:17

Formanden (Søren Gade):

Ministeren for en afsluttende bemærkning.

Kl. 14:17

Udlændinge- og integrationsministeren (Kaare Dybvad Bek):

Det er jo en blanding af de to. Vi gør så meget, som vi overhovedet kan for at sikre, at der er styr på, hvor mange der ryger ud af landet, hvis de ikke har lovligt ophold, og at få færre til landet. Men det er klart, at vi jo er begrænsede af, der er nogle regler, som vi har skrevet under på, og som vi skal overholde – både i EU, men også internationale konventioner. De har så overordnet set, mener jeg, et godt formål, som handler om, at der er nogle spilleregler internationalt. Men det er klart, at det også gør, at der er nogle ting, som vi fra Danmarks side ikke kan gøre, selv om der måske er stemning for det. Der synes jeg da, det er vigtigt – hvad spørgerens parti jo også er – at man er ærlig og siger, at hvis man mener, at man skal gå videre med nogle af de ting, end vi gør i dag, så kræver det et opgør med konventionerne. Det synes jeg er vigtigt at få sagt klart og tydeligt.

Kl. 14:18

Formanden (Søren Gade):

Det afslutter spørgsmålet.

Vi siger tak til hr. Kim Edberg Andersen fra Nye Borgerlige, og vi siger tak til udlændinge- og integrationsministeren og byder velkommen til skatteministeren. Der er et spørgsmål fra fru Franciska Rosenkilde fra Alternativet.

Kl. 14:18

Spm. nr. S 513

12) Til skatteministeren af:

Franciska Rosenkilde (ALT):

Hvordan mener regeringen at et dansk landbrug skal se ud?

Skriftlig begrundelse

Spørgsmålet er stillet på baggrund af den seneste tids debat om Vurderingsstyrelsens kategorisering af landbrug i vurderingsloven.

Formanden (Søren Gade):

Værsgo.

Kl. 14:19

Franciska Rosenkilde (ALT):

Hvordan mener regeringen at dansk landbrug skal se ud?

Kl. 14:19

Formanden (Søren Gade):

Ministeren.

Kl. 14:19

Skatteministeren (Jeppe Bruus):

Tak for spørgsmålet. Det er et meget bredt spørgsmål. Jeg tror, jeg vil svare som skatteminister. Jeg mener, at vi har et fantastisk landbrug i det her land. Det er et landbrug og fødevareerhverv, som vi kan være stolte af, som producerer fødevarer af enormt høj kvalitet både til Danmark og resten af verden, og det er et kæmpe eksporterhverv med mange sideerhverv.

Jeg er selv vokset op på landet. Det er jo et dejligt sted at vokse op. På gården over for mig var en stolt Venstrebonde, der drev et mellemstort landbrug. Der var både køer, grise og høns, og hele min barndom traskede jeg derover efter skole. Jeg havde min egen kedeldragt hængende med et par gummistøvler inden for døren. Så gik jeg rundt der efter Niels Jensen, og når jeg hjalp til i weekenden med at muge ud, spiste jeg middagsmad inde hos Tove, som smurte nogle fantastiske franskbrødsmadder med et ordentligt lag smør og ost på, og derfor holder jeg enormt meget af vores landbrug.

Det at have en landbrugsproduktion er noget af det, der historisk har kendetegnet os i Danmark og også skal gøre det fremadrettet. Så skal vi have et landbrug, som er bæredygtigt fremadrettet, og derfor er det også en fornøjelse at mødes både med dem fra Landbrug & Fødevarer, men sådan set også med nogle af de andre organisationer, som er bærende og kendetegnende for dansk landbrug. Så det er mit svar på det gode spørgsmål.

Kl. 14:20

Formanden (Søren Gade):

Spørgeren.

Kl. 14:20

Franciska Rosenkilde (ALT):

Tak. I Alternativet mener vi, at det er afgørende for klimaet, naturen og miljøet, at vi omstiller landbruget til en mere bæredygtig fødevareproduktion. For os giver det mening, at vi understøtter en udvikling i landbruget, så vi får færre store og ensartede bedrifter og vi får flere mindre landbrug med beskæftigelse og forankring i lokalsamfundet – såkaldte småskalalandbrug.

Vi mener, at vi bør prioritere landbrugsmetoder, der er mere skånsomme for naturen, miljøet, drikkevandet og klimaet. Det er metoder som permakultur og skovlandbrug. Det er økologiske og regenerative landbrugsmetoder. Denne type småskalalandbrug producerer typisk på mindre arealer sammenlignet med konventionelle bedrifter.

Typisk har man mere diverse produktioner. Der dyrkes måske en kombination af årstidens grønsager, der er optimeret til at give det størst mulige udbytte på mindst mulig plads, med særlig øje for samtidig at skabe høj biodiversitet og sikre kulstofbinding og sund jord. Derudover har man måske en mindre ægproduktion, hvor den lokale købmand eller restauranter køber æg ved døren. Måske står man endda selv for leveringen. Måske har man også enkelte større dyr, der indgår i landbrugets cyklus. Derudover drives der måske en gårdbutik eller en lokal café på gården, som inviterer lokalmiljøet ind. Der drives måske også en skolehave, hvor lokale børn jævnligt engagerer sig og lærer om den cyklus, som jordbrug er.

Dette er et tænkt eksempel, som dog er tæt på virkeligheden. Der findes nemlig mange af denne type småskalalandbrug i Danmark, og i Alternativet mener vi, at vi skal have langt flere af den type. Mener ministeren, at denne type landbrug har plads i dagens og ikke mindst fremtidens landbrug i Danmark?

Kl. 14:22

Formanden (Søren Gade):

Ja.

Kl. 14:22

Skatteministeren (Jeppe Bruus):

Spørgeren.

Kl. 14:22

Formanden (Søren Gade):

Spørgeren.

Kl. 14:22

Franciska Rosenkilde (ALT):

Udfordringen med det eksempel, jeg skitserede før, er, at den type landbrug er enormt udfordret af gældende regler, fordi gældende regler langt hen ad vejen sigter mod at understøtte den konventionelle landbrugsform, især i forhold til støtteordninger. Der er en klar opfattelse af, at det nye styresignal fra Skat i forbindelse med de nye ejendomsvurderinger gør det samme. Mange driver nogle meget små arealer sammenlignet med det konventionelle landbrug, og småskalalandbrug har typisk ikke én stor, men flere små produktionsformer. Anerkender ministeren, at det er et problem, at småskalalandbrug generelt risikerer at komme i klemme på baggrund af det nye styresignal fra Skat, og at det kan resultere i at lukke nogle meget bæredygtige landbrugstyper?

Kl. 14:23

Formanden (Søren Gade):

Ministeren.

Kl. 14:23

Skatteministeren (Jeppe Bruus):

Det nye styresignal handler jo om implementering af de nye ejendomsvurderinger, og jeg tænker egentlig, at jeg havde haft lidt længere tid til at svare på spørgsmålet, hvis det var der, vi var startet. Nu bliver det et meget kort svar, fordi vi er i tredje runde her. Men ja, der er lagt et spænd ind, så hvis man f.eks. har 250 høns eller andre typer af ting, kan man sådan set godt drive et lille landbrug på få hektar. Det, der er afgørende for de nye vurderinger, er, om man driver et landbrug, eller om man har en decideret ejerbolig. Det er ud fra en samlet vurdering. Og der er altså en række spænd. Jeg kan desværre ikke nå at uddybe dem, fordi vi nu er i tredje spørgerunde.

Kl. 14:24

Formanden (Søren Gade):

Spørgeren for et afsluttende spørgsmål.

Kl. 14:24

Franciska Rosenkilde (ALT):

Men som ministeren gjorde det klart i den tidligere runde, ser ministeren det som en del af det danske landbrug, at vi har de her småskalalandbrug. Som sagt har det nye styresystem fra Skat skabt meget frygt hos folk, der driver småskalalandbrug, simpelt hen fordi det bliver for dyrt at etablere sig i mindre skala, og fordi det bliver for dyrt at drive småskalalandbrug, hvis ejendomsskatten stiger så markant, som det i mange tilfælde lægges op til. Hvad vil ministeren gøre for at sikre, at denne type småskalalandbrug bliver anerkendt som landbrug, også i skattemæssig forstand? Derfor spørgsmålet om, hvordan vi definerer landbrug.

Kl. 14:24

Formanden (Søren Gade):

Ministeren for en afsluttende bemærkning.

Kl. 14:24

Skatteministeren (Jeppe Bruus):

Det har skabt forvirring og også en række misforståelser i forhold til den omkategorisering, der sker. Den omkategorisering handler om, at hvis man f.eks. har haft et landbrug, der går over til at være en ejerbolig, kan man blive i en overgangsordning. Vi har så fremrykket, at man kan træffe det valg, bl.a. på baggrund af ønsker fra Landbrug & Fødevarer og andre om, at man har den mulighed for at tage stilling. Og det er faktisk sådan, at der er et relativt stort spænd, så man godt kan drive landbrug på et lille areal og stadig være karakteriseret som et landbrug. Hvis man f.eks. har en effektiv produktion på 3 ha, som jeg sagde før, hvis du har 500 høns osv., er der faktisk i styresignalerne lagt op til et relativt stort spænd, hvor det handler om en samlet vurdering. Tidligere var det sådan, at hvis du havde under 5½ ha, var du typisk bare en ejerbolig, men hvis du havde over 5½ ha, var du en landbrugsejendom. Det ville man politisk set gerne væk fra tilbage i 2016 og 2017, fordi det var for rigidt, og derfor er der faktisk en bedre mulighed for at tage en reel vurdering, også hvis man har et lille landbrug og driver det på mindre end 5½ ha. Derfor er det faktisk for mange en forbedring med det nye system.

Kl. 14:26

Formanden (Søren Gade):

Det afslutter spørgsmålet. Vi siger tak til fru Franciska Rosenkilde fra Alternativet. Jeg siger ligeledes tak til skatteministeren og byder nu velkommen til transportministeren. Næste spørgsmål stilles af hr. Jens Meilvang fra Liberal Alliance.

Kl. 14:26

Spm. nr. S 510

13) Til transportministeren af:

Jens Meilvang (LA):

Mener ministeren, at man bør gå videre med en Kattegatforbindelse og igangsætte en vvm-undersøgelse?

Formanden (Søren Gade):

Værsgo.

Kl. 14:26

Jens Meilvang (LA):

Tak for det. Mener ministeren, at man bør gå videre med en Kattegatforbindelse og igangsætte en vvm-undersøgelse?

Kl. 14:26

Formanden (Søren Gade):

Ministeren.

Kl. 14:26

Transportministeren (Thomas Danielsen):

Tak for spørgsmålet. Regeringen har endnu ikke taget stilling til, om eller i hvilken udstrækning der skal arbejdes videre med en Kattegatforbindelse, og derfor kan jeg heller ikke på nuværende tidspunkt sige, om vi går ind for, at vi skal gå videre med en Kattegatforbindelse og en eventuel vvm-undersøgelse.

Kl. 14:26

Formanden (Søren Gade):

Spørgeren.

Kl. 14:26

Jens Meilvang (LA):

Når jeg spørger til det, er det jo, fordi jeg og Liberal Alliance mener, at vi skal fremskynde processen så meget som muligt. Borgere og virksomheder i Østjylland, Vestjylland og Nordjylland samt store dele af Sjælland vil få en meget stor gevinst ved en Kattegatforbindelse. Derudover vil det aflaste trængslen i Trekantområdet og på Fyn. Er det ikke lidt dårligt købmandskab, at vi på Danmarks vegne siger nej eller trækker det i langdrag med sådan et projekt med en intern rente på 7,4 pct. og et samfundsøkonomisk overskud på 79 mia. kr.?

Kl. 14:27

Formanden (Søren Gade):

Ministeren.

Kl. 14:27

Transportministeren (Thomas Danielsen):

Hverken jeg eller regeringen har nogen ambitioner om at trække det i langdrag, så jeg synes egentlig, at man skylder alle en afklaring på et tidspunkt. Men det er jo sådan, at SVM-regeringen er en regering sammensat af flere partier, og derfor er der også flere spørgsmål, hvor vi bliver nødt til at have lejlighed til at drøfte, hvad regeringen skal mene. For det er jo i bund og grund ligegyldigt, hvad hvert enkelt parti mener – det, der er interessant, er, hvad regeringen mener.

Jeg har ingen ambition om at trække det her i langdrag. Jeg besøgte Samsø og flere af de berørte kommuner så sent som tidligere på ugen, og jeg er kun interesseret i at behandle dem ordentligt og give dem en afklaring.

Kl. 14:28

Formanden (Søren Gade):

Spørgeren.

Kl. 14:28

Jens Meilvang (LA):

Jamen altså, en af de ting, der gør det her projekt væsentlig billigere, er, at vi allerede har etableret en elementfabrik – eller er i gang med det – nede ved Femernforbindelsen. Og som en rapport siger, vil den efterfølgende kunne bruges til at lave elementer til Kattegatforbindelsen. Risikerer vi ikke, ved at vi ikke rigtig kan finde ud af, om vi vil det ene eller det andet, at vi misser sådan en gylden chance for at få en billigere Kattegatforbindelse, hvis vi ikke får igangsat den her vvm-undersøgelse?

Kl. 14:28

Formanden (Søren Gade):

Ministeren.

Kl. 14:28

Transportministeren (Thomas Danielsen):

Nej, vi risikerer ikke at misse nogen muligheder. Men i forhold til bare lige at træffe beslutning om en vvm-undersøgelse vil jeg sige, at det jo også er en stor beslutning. Altså, det er en beslutning til 3 mia. kr. Og det vil sige, at såfremt man ønsker at etablere en Kattegatforbindelse, bør man jo nok starte med at få lavet nogle prøveboringer og andre ting, sådan at man kan få kvalificeret en vvm-undersøgelse, for det er ikke sådan noget, man lige laver for alt for mange strækninger.

Kl. 14:29

Formanden (Søren Gade):

Spørgeren for sit afsluttende spørgsmål.

Kl. 14:29

Jens Meilvang (LA):

Jeg vil bare sige tak for svaret, og så må vi jo vente på regeringen.

Kl. 14:29

Formanden (Søren Gade):

Ministeren for sin afsluttende bemærkning.

Kl. 14:29

Transportministeren (Thomas Danielsen):

Tak for spørgsmålet, og jeg lover, at lige så snart der er en afklaring i regeringen, orienterer vi Folketinget.

Kl. 14:29

Formanden (Søren Gade):

Tak for det. Det afslutter spørgsmålet, så vi siger tak til hr. Jens Meilvang fra Liberal Alliance og til transportministeren.

Jeg byder nu velkommen til klima-, energi- og forsyningsministeren og til spørgeren, hr. Søren Egge Rasmussen fra Enhedslisten

Kl. 14:29

Spm. nr. S 528

14) Til klima-, energi- og forsyningsministeren af:

Søren Egge Rasmussen (EL):

Hvordan mener ministeren at ministerens ja til ny gasjagt i Nordsøen harmonerer med Danmarks lederskab af Beyond Oil & Gas Alliance (BOGA), hvor man aktivt forpligter sig til at arbejde for at stoppe nye tilladelser til olie- og gasproduktion og til at sætte en slutdato for udvinding, og harmonerer det med Parisaftalen?

Formanden (Søren Gade):

Værsgo.

Kl. 14:29

Søren Egge Rasmussen (EL):

Tak for det. Spørgsmålet lyder: Hvordan mener ministeren at ministerens ja til ny gasjagt i Nordsøen harmonerer med Danmarks lederskab af Beyond Oil & Gas Alliance, BOGA, hvor man aktivt forpligter sig til at arbejde for at stoppe nye tilladelser til olie- og gasproduktion og til at sætte en slutdato for udvinding, og harmonerer det med Parisaftalen?

Kl. 14:30

Formanden (Søren Gade):

Ministeren.

Kl. 14:30

Klima-, energi- og forsyningsministeren (Lars Aagaard):

Tak til spørgeren. Svaret er, at det harmonerer supergodt. Beyond Oil & Gas Alliance, BOGA, advokerer for en gradvis udfasning af olie- og gasproduktionen, ikke for et stop her og nu. BOGA's kernemedlemmer, herunder Danmark, har forpligtet sig til at afslutte nye udbudsrunder og fastsætte en endegyldig slutdato for vores olie- og gasproduktion. Det lever Danmark op til gennem Nordsøaftalen fra 2020. Jeg kan oplyse, at Energistyrelsen har indgået aftale om og endelig godkendt den 21. april, at tilladelse givet i syvende udbudsrunde, som potentielt kunne løbe til efter 2050, tilbagerykkes. Så vi følger Nordsøaftalen fra 2020, der satte et urokkeligt punktum for slutdatoen i Nordsøen.

Under forhandlingerne mellem partiet i den daværende regering, Socialdemokratiet, og aftalepartierne, Venstre, Dansk Folkeparti, Radikale Venstre, SF og Konservative, og efter regeringsdannelsen også Moderaterne om Nordsøaftalen, var der en opmærksomhed på muligheden for minirunder. Det var faktisk en forudsætning for aftalen. Der er heller ikke nogen af partierne, der efterfølgende har fundet dette inkompatibelt med den globale indsats for udfasning, som aftalen også lægger op til. I en minirunde er der tale om, at virksomheden selv uopfordret vælger at ansøge om at udforske et afgrænset område i Nordsøen uden statsligt initiativ. Og set i forhold til den tidligere regering er politikken derfor uforandret. Vi står ved vores forpligtigelser over for BOGA. Danmark har med Nordsøaftalen og BOGA vist internationalt lederskab og har påvirket den globale dagsorden, hvilket man bl.a. så på COP27, hvor udfasning af alle fossile brændsler for første gang nogen sinde fik en prominent plads i de offentlige forhandlinger. Det arbejde vil vi fortsætte frem mod og under COP28. Regeringen bakker selvsagt fuldt ud op om Parisaftalen og dens temperaturmål, og derfor har vi sat de mest ambitiøse klimamål for Danmark nogen sinde.

Jeg kan i forhold til den aktuelle ansøgning om miniudbud tilføje, at udbuddet hverken ændrer på Danmarks klimamål eller på ambitionerne om at udfase naturgas i det danske energiforbrug. Miniudbuddet gør kun en forskel i relation til, hvorfra de gasforbrugende lande i EU får deres gas. Sådan sat lidt på spidsen vil jeg og regeringen foretrække, at gassen kommer fra Nordsøen frem for fra Putin, og det er det, miniudbudsrunden handler om.

Kl. 14:32

Formanden (Søren Gade):

Spørgeren.

Kl. 14:32

Søren Egge Rasmussen (EL):

Tak. Hvis man ser på, hvad der blev meldt ud efter sidste klimatopmøde af daværende klima-, energi- og forsyningsminister Dan Jørgensen, så står der i den pressemeddelelse, som ligger på ministeriets hjemmeside:

»Danmarks arbejde med at samle alliancen udspringer af Nordsøaftalen fra sidste år, der betyder, at vi stopper indvinding af olie og gas i 2050 og aflyser alle fremtidige udbudsrunder.«

Der står altså, at vi »aflyser alle fremtidige udbudsrunder«, og nu står vi så over for en miniudbudsrunde. Det er en udbudsrunde. Så står der videre:

»Mens andre initiativer adresserer efterspørgslen efter fossile brændsler, fokuserer BOGA på at reducere udbuddet af olie og gas.

Medlemmerne har alle tilsluttet sig BOGA-erklæringen. Kernemedlemmerne forpligter sig til at støtte en tilpasning af olie- og gasproduktionen på linje med Parisaftalens mål. Det vil blive fulgt op af konkret handling, hvor kernemedlemmer forpligter sig til at sige stop for nye licens- eller udbudsrunder og til at fastsætte en dato for afslutning af deres olie- og gasproduktion.«

Nu ved jeg ikke med sikkerhed, om Danmark er et kernemedlem af BOGA, som er en forkortelse for den organisation, der hedder Beyond Oil & Gas Alliance. Man kunne vel på dansk kan kalde den Efter olie og gas-alliancen. Men hvis man går ind og ser, hvad der står på BOGA's hjemmeside, så er det meget tydeligt, at de ridser op, at hvis man bare kigger på de fremskrivninger, der er i forhold til Parisaftalen, så er der udsigt til, at der vil blive indvundet alt for meget kul, olie og gas, sådan at vi ikke kan nå 1,5-gradersmålsætningen. Det er jo derfor, at det her BOGA-samarbejde er noget mere forpligtende. Jeg vil godt spørge, om Danmark er et kernemedlem af BOGA, eller om man er trådt ned ad rangstigen og bare er med som nogen, der vil gøre lidt, men ikke nok.

Kl. 14:34

Formanden (Søren Gade):

Ministeren.

Kl. 14:34

Klima-, energi- og forsyningsministeren (Lars Aagaard):

Danmark er så afgjort et kernemedlem. Det, der henvises til i BOGA-aftalen, er statsligt initierede udbudsrunder. Den daværende regerings initiativ til BOGA hviler på Nordsøaftalen, og der var det forhold, at der kunne iværksættes disse miniudbudsrunder, en central del af aftalen. Det afgørende fremadrettet for klimaet er, at vi nedsætter vores forbrug af fossile brændsler. Miniudbudsrunden handler om, hvorfra den gas, som de europæiske lande har tænkt sig at bruge frem mod 2050, skal komme. Sat på spidsen skal den så komme fra Putin eller fra Nordsøen?

Kl. 14:35

Formanden (Søren Gade):

Spørgeren.

Kl. 14:35

Søren Egge Rasmussen (EL):

Der er også en anden mulighed, for jeg mener sådan set, at ministeren kunne sige nej til at afholde den miniudbudsrunde. Bare fordi der er én ansøger, der har henvendt sig, og som gerne vil indvinde olie og gas, og man derfor efter normal praksis skal afholde en udbudsrunde, så kunne ministeren jo også vælge at sige: Nej, vi vil gå videre, vi vil leve op til BOGA-aftalen på seriøs vis. Er det ikke korrekt, at ministeren med sin kompetence kunne vælge at sige: Vi går ikke videre med den nye miniudbudsrunde?

Kl. 14:35

Formanden (Søren Gade):

Ministeren.

Kl. 14:35

Klima-, energi- og forsyningsministeren (Lars Aagaard):

Det kunne jeg have gjort, og det ville så have været imod ånden i aftalen, og jeg har noteret mig, at der er nogle af aftalepartierne, der ville have modsat sig det, hvis jeg havde truffet sådan en beslutning. Men i den verden, jeg lever i, er der krig i Europa. Europa er ekstremt afhængig af import af fossile brændsler, gas og olie. I den situation mener jeg at det er fuldt forsvarligt at hjælpe med til at leve op til Nordsøaftalen inden for BOGA's rammer, og at vi gennemfører miniudbuddet som aftalt. Det giver et ikke særlig stort, men dog et bidrag til Europas energiforsyningssikkerhed. Så vi har mere end en krise i verden, vi skal håndtere.

Kl. 14:36

Formanden (Søren Gade):

Spørgeren for sit sidste spørgsmål.

Kl. 14:36

Søren Egge Rasmussen (EL):

Det er rigtigt, at der er mere end en krise, men der er altså stadig væk en klimakrise, og jeg synes ikke, at ministeren svarede ordentligt på, om det her lever op til Parisaftalen. For med de problemer, vi står over for, kan det altså ikke nytte noget, at alle lande bare bliver ved med at hente mest muligt fossilt olie, gas og kul op af undergrunden. Vi er sådan set nødt til at reducere vores indvindinger. Kan ministeren ikke se, at det her strider mod Parisaftalen, når vi stadig væk har som målsætning at nå 1,5 gradersmålet.

Kl. 14:37

Formanden (Søren Gade):

Ministeren for en afsluttende bemærkning.

Kl. 14:37

Klima-, energi- og forsyningsministeren (Lars Aagaard):

Europas udledning af drivhusgasser bliver afgjort af, hvor mange fossile brændsler der bliver brændt af i Europa. Det ændrer miniudbudsrunden ikke på. Det, som den ændrer på, er, hvorfra den naturgas kommer, som europæiske lande kommer til at brænde af, frem mod at udvindingen på baggrund af minudbudsrunden er slut midt i 2040'erne. Så det ændrer hverken på de danske eller de europæiske klimamål, men det ændrer en lille smule på Europas energiforsyningssikkerhed, hvor den naturgas kommer fra.

Kl. 14:37

Formanden (Søren Gade):

Det afslutter spørgsmålet. Vi siger tak til hr. Søren Egge Rasmussen fra Enhedslisten og tak til klima-, energi- og forsyningsministeren.

Hermed er spørgetiden afsluttet.

Kl. 14:37

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, torsdag den 27. april 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 14:38).


2. møde

Onsdag den 4. oktober 2023 kl. 13.00

Dagsorden

1) Valg af stående udvalg m.v.

Kl. 12:59

Meddelelser fra formanden

Formanden (Søren Gade):

Mødet er åbnet.

Venstres folketingsgruppe har meddelt mig, at den til Danmarks Nationalbanks Repræsentantskab har udpeget medlem af Folketinget Preben Bang Henriksen som medlem fra den 1. september 2023 og for den resterende del af indeværende funktionsperiode i stedet for Torsten Schack Pedersen.

Den pågældende er således valgt.

Radikale Venstres folketingsgruppe har meddelt mig, at medlem af Folketinget Samira Nawa er udpeget som medlem af Lønningsrådet i stedet for Sofie Carsten Nielsen for den resterende del af indeværende funktionsperiode.

Den pågældende er således valgt.

Ministeren for landdistrikter (Louise Schack Elholm) har meddelt mig, at hun ønsker i henhold til forretningsordenens § 19, stk. 4, at give Folketinget en skriftlig

Regional- og landdistriktspolitisk redegørelse 2023.

(Redegørelse nr. R 2).

Redegørelsen vil fremgå af www.folketingstidende.dk.

Redegørelsen vil komme til forhandling torsdag den 16. november 2023.

I dag er der følgende anmeldelser:

På baggrund af de mange fremsættelser skal jeg undlade at læse titlerne op:

Skatteministeren (Jeppe Bruus):

Lovforslag nr. L 5 (Forslag til lov om en ekstraskat for visse koncernenheder (minimumsbeskatningsloven)),

Lovforslag nr. L 6 (Forslag til lov om ændring af aktiesparekontoloven, aktieavancebeskatningsloven, ligningsloven og forskellige andre love. (Forhøjelse af loftet for indskud på aktiesparekontoen, ændret status for aktier optaget til handel på en multilateral handelsfacilitet, diverse justeringer af reglerne vedrørende investeringsinstitutter, justering af visse indberetningsregler m.v.)),

Lovforslag nr. L 7 (Forslag til lov om gennemførelse af dobbeltbeskatningsoverenskomst mellem Kongeriget Danmarks regering og Den Demokratiske Folkerepublik Algeriets regering),

Lovforslag nr. L 8 (Forslag til lov om ændring af personskatteloven, pensionsbeskatningsloven og forskellige andre love. (Forhøjelse af personfradraget for personer under 18 år og klare regler for bevarelse af lavere pensionsudbetalingsalder m.v.)) og

Lovforslag nr. L 9 (Forslag til lov om ændring af lov om inddrivelse af gæld til det offentlige, kildeskatteloven, opkrævningsloven og skatteforvaltningsloven. (Gennemførelse af aftale om initiativer til effektiv opkrævning og gældsinddrivelse i skattevæsenet m.v.)).

Justitsministeren (Peter Hummelgaard):

Lovforslag nr. L 10 (Forslag til lov om ændring af udleveringsloven. (Ændring af kompetencen i sager vedrørende anmodning om samtykke til yderligere strafforfølgning)),

Lovforslag nr. L 11 (Forslag til lov om ændring af lov om erstatning fra staten til ofre for forbrydelser. (Retskrav på erstatning og godtgørelse til ofre for terrorhandlinger begået i udlandet)),

Lovforslag nr. L 12 (Forslag til lov om ændring af lov om fuldbyrdelse af straf m.v. (Afskæring af voldtægtsdømte personers mulighed for at afsone med fodlænke)),

Lovforslag nr. L 13 (Forslag til lov om ændring af retsplejelov for Grønland. (National Enhed for Særlig Kriminalitets kompetence for Grønland m.v.)) og

Lovforslag nr. L 14 (Forslag til lov om ændring af kriminallov for Grønland og retsplejelov for Grønland. (Selvstændig bestemmelse om psykisk vold)).

Transportministeren (Thomas Danielsen):

Lovforslag nr. L 15 (Forslag til lov om ændring af taxiloven. (Mulighed for at undtage visse øer fra lovens anvendelsesområde)),

Lovforslag nr. L 16 (Forslag til lov om ændring af lov om private fællesveje, lov om letbane på Ring 3 og lov om anlæg af en ny Storstrømsbro og nedrivning af den eksisterende Storstrømsbro. (Etablering af en tilladelsesordning for ledninger, kabler og tilbehør i private fællesveje på landet og tilpasning af visse anlægslove til VVM-direktivet og naturbeskyttelsesdirektiverne)),

Lovforslag nr. L 17 (Forslag til lov om udbygning af motorvej E20/E45 ved Kolding, anlæg af Kalundborgmotorvejens 3. etape og udbygning af rute 15 Ringkøbing-Herning),

Lovforslag nr. L 18 (Forslag til lov om ændring af færdselsloven. (Forsøg med dobbelttrailer-vogntog)),

Lovforslag nr. L 19 (Forslag til lov om rammerne for arealanvendelsen i Københavns Lufthavn, Kastrup),

Lovforslag nr. L 20 (Forslag til lov om ændring af lov om luftfart. (Luftfartøjers adgang til luftfart inden for dansk område, delegation til private af visse opgaver på droneområdet og ændring af rammerne for Havarikommissionen for Civil Luftfart og Jernbanes undersøgelser, m.v.)),

Lovforslag nr. L 21 (Forslag til lov om ændring af lov om trafikselskaber. (10-årige rutekørselstilladelser til nulemissionsbusser)) og

Lovforslag nr. L 22 (Forslag til lov om ændring af postloven. (Rammer for den fremtidige postbefordring)).

Beskæftigelsesministeren (Ane Halsboe-Jørgensen):

Lovforslag nr. L 23 (Forslag til lov om ændring af lov om arbejdsskadesikring og forskellige andre love. (Et forbedret arbejdsskadesystem og lettere adgang til erstatning i forbindelse med vold på arbejdspladsen)).

Klima-, energi- og forsyningsministeren (Lars Aagaard):

Lovforslag nr. L 24 (Forslag til lov om ændring af lov om en indefrysningsordning for høje energiregninger, lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v., og lov om Forsyningstilsynet. (Ændring af administrationsmodel for indefrysningsordningen og præcisering af Forsyningstilsynets opgavevaretagelse)),

Lovforslag nr. L 25 (Forslag til lov om ændring af lov om udstykning og anden registrering i matriklen og lov om tinglysning. (Gennemførelse af de resterende dele af Grunddataprogrammets delaftale 1 og tilpasninger i forhold til Danmarks eksklusive økonomiske zone)) og

Lovforslag nr. L 26 (Forslag til lov om ændring af lov om radioudstyr og elektromagnetiske forhold, lov om elektroniske kommunikationsnet og -tjenester, lov om etablering og fælles udnyttelse af master til radiokommunikationsformål og udnyttelse af infrastruktur til opsætning af trådløse adgangspunkter med lille rækkevidde m.v. og lov om fremme af effektiv energianvendelse og drivhusgasreduktion. (Universalopladere til mobiltelefoner m.v., regler om kommunal støtte til bredbåndsudrulning, indhentning af oplysninger om elforbrug og indberetning af oplysninger om datacentres energimæssige ydeevne m.v.)).

Børne- og undervisningsministeren (Mattias Tesfaye):

Lovforslag nr. L 27 (Forslag til lov om behandlings- og specialundervisningstilbud til børn og unge),

Lovforslag nr. L 28 (Forslag til lov om ændring af lov om folkeskolen, barnets lov, lov om socialtilsyn og forskellige andre love. (Styrkelse af undervisningen for anbragte og udsatte børn og unge m.v.)),

Lovforslag nr. L 29 (Forslag til lov om ændring af lov om institutioner for almengymnasiale uddannelser og almen voksenuddannelse m.v. og lov om institutioner for erhvervsrettet uddannelse m.v. (Afskaffelse af forældreindkomst som kriterium for elevfordeling m.v.)),

Lovforslag nr. L 30 (Forslag til lov om ændring af dagtilbudsloven. (Bedre mulighed for udsat skolestart)),

Lovforslag nr. L 31 (Forslag til lov om ændring af lov om folkeskolen. (Sænkelse af klasseloftet i børnehaveklassen og på 1.-2. klassetrin)) og

Lovforslag nr. L 32 (Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Justering af fleksibelt uddannelsesbidrag og aktivitetsafhængigt VEU-bidrag for 2024, fastsættelse af modelparametre for erhvervsuddannelser til brug for beregning af lærepladsafhængigt arbejdsgiverbidrag for 2024, afskaffelse af færdiggørelsestaxameter på grundforløbet m.v.)).

Digitaliseringsministeren (Marie Bjerre):

Lovforslag nr. L 33 (Forslag til lov om ændring af lov om MitID og NemLog-in. (Ret til anvendelse af MitID-løsningen og NemLog-in til autentifikation i interne it-systemer og mulighed for tilslutning til MitID-løsningen for juridiske enheder, som er registreret i et andet EU-/EØS-land)).

Uddannelses- og forskningsministeren (Christina Egelund):

Lovforslag nr. L 34 (Forslag til lov om ændring af lov om ændring af SU-loven. (Forlængelse af midlertidig suspension af SU-godkendelse af hele uddannelser i visse lande)) og 

Lovforslag nr. L 35 (Forslag til lov om ændring af lov om videregående uddannelse (videreuddannelsessystemet) for voksne. (Ændring af ordning for certificering af uddannelseselementer som led i en offentlig lederuddannelse på diplomniveau)).

Kulturministeren (Jakob Engel-Schmidt):

Lovforslag nr. L 36 (Forslag til lov om ændring af lov om mediestøtte. (Ændringer i mediestøtten, støtte til ugeaviser og støtte til publicistiske magasiner)).

Erhvervsministeren (Morten Bødskov):

Lovforslag nr. L 37 (Forslag til lov om supplerende bestemmelser til Europa-Parlamentets og Rådets forordning om digitale markeder),

Lovforslag nr. L 38 (Forslag til lov om ændring af lov om realkreditlån og realkreditobligationer, lov om finansiel virksomhed og forskellige andre love. (Realkreditbelåning af havvindmøller, styrkelse af Finanstilsynets tilsynsbeføjelser og dækning af motoransvarsforsikringer hos Garantifonden for skadesforsikringsselskaber m.v.)) og

Lovforslag nr. L 39 (Forslag til lov om kreditservicevirksomheder og kreditkøbere).

Pernille Vermund (NB) og Kim Edberg Andersen (NB):

Beslutningsforslag nr. B 1 (Forslag til folketingsbeslutning om nedsættelse af elafgiften til EU᾽s minimumssats) og 

Beslutningsforslag nr. B 4 (Forslag til folketingsbeslutning om nedsættelse af en undersøgelseskommission vedrørende våbensagen).

Mona Juul (KF) m.fl.:

Beslutningsforslag nr. B 2 (Forslag til folketingsbeslutning om at sikre virksomheders retssikkerhed ved en fremtidig epidemi).

Theresa Berg Andersen (SF) m.fl.:

Beslutningsforslag nr. B 3 (Forslag til folketingsbeslutning om at fjerne undtagelse til ligebehandlingsloven vedrørende ansættelse af præster i folkekirken).

Pia Kjærsgaard (DF) m.fl.:

Beslutningsforslag nr. B 5 (Forslag til folketingsbeslutning om at forbyde privatpersoners affyring af fyrværkeri på andre tidspunkter end nytårsaften og indskrænke tidsrummet for tilladt køb og salg af fyrværkeri).

Kim Edberg Andersen (NB) og Pernille Vermund (NB):

Beslutningsforslag nr. B 6 (Forslag til folketingsbeslutning om at skærpe dyrevelfærdslovens straffebestemmelser).

Helena Artmann Andresen (LA) m.fl.:

Beslutningsforslag nr. B 7 (Forslag til folketingsbeslutning om, at kommunalbestyrelser skal kunne uddelegere opgaven med at ansætte og opsige skoleledere til skolebestyrelserne) og

Beslutningsforslag nr. B 8 (Forslag til folketingsbeslutning om at tilskud til specialundervisning og anden specialpædagogisk bistand skal følge eleven).

Søren Espersen (DD) m.fl.:

Beslutningsforslag nr. B 9 (Forslag til folketingsbeslutning om forbud mod flagning med fremmede nationers flag).

Søren Egge Rasmussen (EL) m.fl.:

Beslutningsforslag nr. B 10 (Forslag til folketingsbeslutning om forbedret dyrevelfærd for søer med henblik på øget trivsel og overlevelse i danske svinestalde).

Mai Mercado (KF) m.fl.:

Beslutningsforslag nr. B 11 (Forslag til folketingsbeslutning om automatisk sigtelse for psykisk vold, hvis et barn er vidne til forældres vold mod deres partner eller børn).

Mikkel Bjørn (DF) m.fl.:

Forespørgsel nr. F 1 (Hvordan ser ministeren og regeringen på begrebet køn i den offentlige debat og praksis i Danmark, er det ministerens holdning, at køn primært er en social konstruktion, eller mener ministeren, at køn i udgangspunktet er biologisk funderet, hvordan ser ministeren på offentlige institutioners brug af politiserende sprog, som f.eks. »Det ved fødslen tildelte køn«, fødes vi ikke med et køn, der ved fødslen observeres af læger, ændrer en potentiel uoverensstemmelse mellem det faktiske køn og den selvoplevede kønsidentitet rent faktisk vores køn, og vil ministeren erklære sig enig i, at en kvinde defineres som et voksent menneske af hunkøn?).

Pia Kjærsgaard (DF) m.fl.:

Forespørgsel nr. F 2 (Hvad vil regeringen gøre for at imødegå de massive og uacceptable nedskæringer på ældreområdet, som mange kommuner for tiden lægger op til?).

Morten Messerschmidt (DF), Steffen W. Frølund (LA) og Mona Juul (KF):

Forespørgsel nr. F 3 (Hvad vil regeringen gøre for at sikre, at den nye generation af kernekraft kan konkurrere på lige vilkår med andre grønne og sikre energiformer?).

Titler på de anmeldte sager vil fremgå af www.folketingstidende.dk (jf. ovenfor).

Det eneste punkt på dagsordenen er:

1) Valg af stående udvalg m.v.

Kl. 13:02

Formanden (Søren Gade):

Til disse valg er der anmeldt følgende valggrupper:

en gruppe på 93 medlemmer: Socialdemokratiet, Venstre, Moderaterne, Siumut (SIU), Inuit Ataqatigiit (IA), Sambandsflokkurin (SP), Javnaðarflokkurin (JF) og Jon Stephensen (UFG); 

en gruppe på 49 medlemmer: Danmarksdemokraterne, Liberal Alliance, Det Konservative Folkeparti, Dansk Folkeparti, Nye Borgerlige og Lars Boje Mathiesen (UFG); 

og en gruppe på 36 medlemmer: Socialistisk Folkeparti, Enhedslisten, Radikale Venstre og Alternativet.

Der foreligger indstilling fra grupperne om disse valg. Navnene på de valgte kan findes på Folketingets hjemmeside og på www.folketingstidende.dk (jf. nedenfor).

Samtidig er der fra grupperne fremkommet forslag om valg af formand og næstformand. Der er kun bragt én i forslag til hver af disse poster, og navnene kan også findes på www.folketingstidende.dk.

[Valg af 16 medlemmer til Udvalget for Forretningsordenen.

Valgt blev:

1 Søren Gade (V)

2 Leif Lahn Jensen (S)

3 Jeppe Søe (M)

4 Karsten Hønge (SF)

5 Karina Adsbøl (DD)

6 Annette Lind (S)

7 Benny Engelbrecht (S)

8 Christian Rabjerg Madsen (S)

9 Jens Joel (S)

10 Lea Wermelin (S)

11 Mogens Jensen (S)

12 Lars Christian Lilleholt (V)

13 Morten Dahlin (V)

14 Henrik Frandsen (M)

15 Peter Skaarup (DD)

16 Lise Bech (DD)

17 Ole Birk Olesen (LA)

18 Mai Mercado (KF)

19 Karina Lorentzen Dehnhardt (SF)

20 Peder Hvelplund (EL)

21 Helene Liliendahl Brydensholt (ALT)

(Udvalget for Forretningsordenen består af Folketingets Præsidium (nr. 1-5) tillige med 16 valgte medlemmer).

Formand: Søren Gade (V)

Næstformand: Leif Lahn Jensen (S)

Valg af 17 medlemmer til Udvalget til Valgs Prøvelse.

Valgt blev:

1 Anders Kronborg (S)

2 Annette Lind (S)

3 Christian Rabjerg Madsen (S)

4 Mogens Jensen (S)

5 Rasmus Horn Langhoff (S)

6 Trine Bramsen (S)

7 Peter Juel-Jensen (V)

8 Lars Christian Lilleholt (V)

9 Mike Villa Fonseca (M)

10 Hans Kristian Skibby (DD)

11 Kenneth Fredslund Petersen (DD)

12 Ole Birk Olesen (LA)

13 Mona Juul (KF)

14 Pia Kjærsgaard (DF)

15 Kirsten Normann Andersen (SF)

16 Rosa Lund (EL)

17 Christina Olumeko (ALT)

Formand: Peter Juel-Jensen (V)

Næstformand: Kirsten Normann Andersen (SF)

Valg af 29 medlemmer til Beskæftigelsesudvalget.

Valgt blev:

1 Bjarne Laustsen (S)

2 Bjørn Brandenborg (S)

3 Henrik Møller (S)

4 Jens Joel (S)

5 Kasper Roug (S)

6 Tanja Larsson (S)

7 Rasmus Stoklund (S)

8 Thomas Monberg (S)

9 Thomas Skriver Jensen (S)

10 Christoffer Aagaard Melson (V)

11 Morten Dahlin (V)

12 Hans Andersen (V)

13 Anni Matthiesen (V)

14 Tobias Grotkjær Elmstrøm (M)

15 Nanna W. Gotfredsen (M)

16 Charlotte Munch (DD)

17 Betina Kastbjerg (DD)

18 Sólbjørg Jakobsen (LA)

19 Steffen Larsen (LA)

20 Helle Bonnesen (KF)

21 Niels Flemming Hansen (KF)

22 Kim Edberg Andersen (NB)

23 Nick Zimmermann (DF)

24 Karsten Hønge (SF)

25 Astrid Carøe (SF)

26 Kirsten Normann Andersen (SF)

27 Victoria Velasquez (EL)

28 Katrine Robsøe (RV)

29 Nikoline Erbs Hillers-Bendtsen (ALT)

Formand: Bjarne Laustsen (S)

Næstformand: Christoffer Aagaard Melson (V)

Valg af 29 medlemmer til Boligudvalget.

Valgt blev:

1 Annette Lind (S)

2 Bjarne Laustsen (S)

3 Henrik Møller (S)

4 Kasper Roug (S)

5 Rasmus Stoklund (S)

6 Thomas Jensen (S)

7 Thomas Monberg (S)

8 Thomas Skriver Jensen (S)

9 Trine Bramsen (S)

10 Preben Bang Henriksen (V)

11 Kim Valentin (V)

12 Linea Søgaard-Lidell (V)

13 Erling Bonnesen (V)

14 Mike Villa Fonseca (M)

15 Nanna W. Gotfredsen (M)

16 Kristian Bøgsted (DD)

17 Dennis Flydtkjær (DD)

18 Helena Artmann Andresen (LA)

19 Steffen W. Frølund (LA)

20 Per Larsen (KF)

21 Helle Bonnesen (KF)

22 Kim Edberg Andersen (NB)

23 Nick Zimmermann (DF)

24 Sigurd Agersnap (SF)

25 Sofie Lippert (SF)

26 Signe Munk (SF)

27 Søren Egge Rasmussen (EL)

28 Lotte Rod (RV)

29 Sascha Faxe (ALT)

Formand: Henrik Møller (S)

Næstformand: Sigurd Agersnap (SF)

Valg af 29 medlemmer til Børne- og Undervisningsudvalget.

Valgt blev:

1 Astrid Krag (S)

2 Frederik Vad (S)

3 Kasper Sand Kjær (S)

4 Kim Aas (S)

5 Kris Jensen Skriver (S)

6 Matilde Powers (S)

7 Sara Emil Baaring (S)

8 Thomas Skriver Jensen (S)

9 Trine Bramsen (S)

10 Anni Matthiesen (V)

11 Hans Christian Schmidt (V)

12 Morten Dahlin (V)

13 Peter Juel-Jensen (V)

14 Rosa Eriksen (M)

15 Rasmus Lund-Nielsen (M)

16 Karina Adsbøl (DD)

17 Marlene Harpsøe (DD)

18 Helena Artmann Andresen (LA)

19 Henrik Dahl (LA)

20 Lise Bertelsen (KF)

21 Brigitte Klintskov Jerkel (KF)

22 Mette Thiesen (DF)

23 Alex Ahrendtsen (DF)

24 Jacob Mark (SF)

25 Charlotte Broman Mølbæk (SF)

26 Astrid Carøe (SF)

27 Anne Hegelund (EL)

28 Lotte Rod (RV)

29 Helene Liliendahl Brydensholt (ALT)

Formand: Karina Adsbøl (DD)

Næstformand: Frederik Vad (S)

Valg af 21 medlemmer til Epidemiudvalget.

Valgt blev:

1 Anders Kronborg (S)

2 Camilla Fabricius (S)

3 Flemming Møller Mortensen (S)

4 Frederik Vad (S)

5 Maria Durhuus (S)

6 Rasmus Horn Langhoff (S)

7 Torsten Schack Pedersen (V)

8 Hans Andersen (V)

9 Christoffer Aagaard Melson (V)

10 Monika Rubin (M)

11 Mike Villa Fonseca (M)

12 Jens Henrik Thulesen Dahl (DD)

13 Louise Brown (LA)

14 Steffen Larsen (LA)

15 Per Larsen (KF)

16 Kim Edberg Andersen (NB)

17 Alex Ahrendtsen (DF)

18 Kirsten Normann Andersen (SF)

19 Peder Hvelplund (EL)

20 Stinus Lindgreen (RV)

21 Franciska Rosenkilde (ALT)

Formand: Monika Rubin (M)

Næstformand: Jens Henrik Thulesen Dahl (DD)

Valg af 29 medlemmer til Erhvervsudvalget.

Valgt blev:

1 Anne Paulin (S)

2 Frederik Vad (S)

3 Ida Auken (S)

4 Malte Larsen (S)

5 Mette Reissmann (S)

6 Fie Hækkerup (S)

7 Kim Aas (S)

8 Lea Wermelin (S)

9 Per Husted (S)

10 Hans Andersen (V)

11 Anni Matthiesen (V)

12 Torsten Schack Pedersen (V)

13 Linea Søgaard-Lidell (V)

14 Mohammad Rona (M)

15 Charlotte Bagge Hansen (M)

16 Betina Kastbjerg (DD)

17 Susie Jessen (DD)

18 Lars-Christian Brask (LA)

19 Steffen W. Frølund (LA)

20 Mona Juul (KF)

21 Niels Flemming Hansen (KF)

22 Pernille Vermund (NB)

23 Nick Zimmermann (DF)

24 Lisbeth Bech-Nielsen (SF)

25 Carl Valentin (SF)

26 Sigurd Agersnap (SF)

27 Victoria Velasquez (EL)

28 Katrine Robsøe (RV)

29 Sascha Faxe (ALT)

Formand: Hans Andersen (V)

Næstformand: Lars-Christian Brask (LA)

Valg af 29 medlemmer til Europaudvalget.

Valgt blev:

1 Anne Paulin (S)

2 Benny Engelbrecht (S)

3 Fie Hækkerup (S)

4 Frederik Vad (S)

5 Henrik Møller (S)

6 Kasper Roug (S)

7 Kasper Sand Kjær (S)

8 Kim Aas (S)

9 Mette Reissmann (S)

10 Kim Valentin (V)

11 Jan E. Jørgensen (V)

12 Erling Bonnesen (V)

13 Linea Søgaard-Lidell (V)

14 Karin Liltorp (M)

15 Mohammad Rona (M)

16 Jens Henrik Thulesen Dahl (DD)

17 Charlotte Munch (DD)

18 Alexander Ryle (LA)

19 Sandra Elisabeth Skalvig (LA)

20 Niels Flemming Hansen (KF)

21 Per Larsen (KF)

22 Peter Seier Christensen (NB)

23 Alex Ahrendtsen (DF)

24 Marianne Bigum (SF)

25 Karsten Hønge (SF)

26 Sofie Lippert (SF)

27 Søren Søndergaard (EL)

28 Christian Friis Bach (RV)

29 Helene Liliendahl Brydensholt (ALT)

30 Theresa Scavenius (UFG) (observatør)

Formand: Niels Flemming Hansen (KF)

Næstformand: Kasper Sand Kjær (S)

Valg af 17 medlemmer til Finansudvalget.

Valgt blev:

1 Anne Paulin (S)

2 Benny Engelbrecht (S)

3 Jens Joel (S)

4 Malte Larsen (S)

5 Mogens Jensen (S)

6 Simon Kollerup (S)

7 Torsten Schack Pedersen (V)

8 Morten Dahlin (V)

9 Henrik Frandsen (M)

10 Dennis Flydtkjær (DD)

11 Hans Kristian Skibby (DD)

12 Ole Birk Olesen (LA)

13 Rasmus Jarlov (KF)

14 Morten Messerschmidt (DF)

15 Lisbeth Bech-Nielsen (SF)

16 Trine Pertou Mach (EL)

17 Christina Olumeko (ALT)

Formand: Simon Kollerup (S) 

Næstformand: Dennis Flydtkjær (DD)

Valg af 29 medlemmer til Forsvarsudvalget.

Valgt blev:

1 Benny Engelbrecht (S)

2 Bjarne Laustsen (S)

3 Christian Rabjerg Madsen (S)

4 Jesper Petersen (S)

5 Kasper Roug (S)

6 Mogens Jensen (S)

7 Rasmus Stoklund (S)

8 Simon Kollerup (S)

9 Mads Fuglede (V)

10 Torsten Schack Pedersen (V)

11 Peter Juel-Jensen (V)

12 Hans Christian Schmidt (V)

13 Peter Have (M)

14 Mike Villa Fonseca (M)

15 Aaja Chemnitz (IA)

16 Lise Bech (DD)

17 Søren Espersen (DD)

18 Carsten Bach (LA)

19 Alexander Ryle (LA)

20 Rasmus Jarlov (KF)

21 Niels Flemming Hansen (KF)

22 Kim Edberg Andersen (NB)

23 Alex Ahrendtsen (DF)

24 Anne Valentina Berthelsen (SF)

25 Karsten Hønge (SF)

26 Trine Pertou Mach (EL)

27 Søren Søndergaard (EL)

28 Martin Lidegaard (RV)

29 Sascha Faxe (ALT)

Formand: Rasmus Jarlov (KF)

Næstformand: Peter Juel-Jensen (V)

Valg af 29 medlemmer til Færøudvalget.

Valgt blev:

1 Anders Kronborg (S)

2 Bjørn Brandenborg (S)

3 Flemming Møller Mortensen (S)

4 Fie Hækkerup (S)

5 Kasper Roug (S)

6 Kim Aas (S)

7 Mogens Jensen (S)

8 Thomas Jensen (S)

9 Michael Aastrup Jensen (V)

10 Mads Fuglede (V)

11 Preben Bang Henriksen (V)

12 Nanna W. Gotfredsen (M)

13 Jeppe Søe (M)

14 Anna Falkenberg (SP)

15 Sjúrður Skaale (JF)

16 Kristian Bøgsted (DD)

17 Søren Espersen (DD)

18 Sólbjørg Jakobsen (LA)

19 Carsten Bach (LA)

20 Rasmus Jarlov (KF)

21 Brigitte Klintskov Jerkel (KF)

22 Kim Edberg Andersen (NB)

23 Alex Ahrendtsen (DF)

24 Karsten Hønge (SF)

25 Sigurd Agersnap (SF)

26 Jacob Mark (SF)

27 Jette Gottlieb (EL)

28 Christian Friis Bach (RV)

29 Sascha Faxe (ALT)

Formand: Anna Falkenberg (SP)

Næstformand: Sjúrður Skaale (JF)

Valg af 29 medlemmer til Grønlandsudvalget.

Valgt blev:

1 Anders Kronborg (S)

2 Anne Paulin (S)

3 Astrid Krag (S)

4 Bjarne Laustsen (S)

5 Flemming Møller Mortensen (S)

6 Kim Aas (S)

7 Tanja Larsson (S)

8 Thomas Jensen (S)

9 Michael Aastrup Jensen (V)

10 Mads Fuglede (V)

11 Nanna W. Gotfredsen (M)

12 Jeppe Søe (M)

13 Markus E. Olsen (SIU)

14 Aaja Chemnitz (IA)

15 Anna Falkenberg (SP)

16 Kenneth Fredslund Petersen (DD)

17 Charlotte Munch (DD)

18 Carsten Bach (LA)

19 Sólbjørg Jakobsen (LA)

20 Rasmus Jarlov (KF)

21 Brigitte Klintskov Jerkel (KF)

22 Kim Edberg Andersen (NB)

23 Alex Ahrendtsen (DF)

24 Karsten Hønge (SF)

25 Karina Lorentzen Dehnhardt (SF)

26 Trine Pertou Mach (EL)

27 Søren Søndergaard (EL)

28 Christian Friis Bach (RV)

29 Helene Liliendahl Brydensholt (ALT)

Formand: Markus E. Olsen (SIU)

Næstformand: Aaja Chemnitz (IA)

Valg af 29 medlemmer til Indenrigsudvalget.

Valgt blev:

1 Anne Paulin (S)

2 Annette Lind (S)

3 Birgitte Vind (S)

4 Bjørn Brandenborg (S)

5 Camilla Fabricius (S)

6 Henrik Møller (S)

7 Thomas Monberg (S)

8 Kim Aas (S)

9 Malte Larsen (S)

10 Lars Christian Lilleholt (V)

11 Torsten Schack Pedersen (V)

12 Hans Andersen (V)

13 Christoffer Aagaard Melson (V)

14 Rosa Eriksen (M)

15 Mike Villa Fonseca (M)

16 Dennis Flydtkjær (DD)

17 Kristian Bøgsted (DD)

18 Lars-Christian Brask (LA)

19 Jens Meilvang (LA)

20 Lise Bertelsen (KF)

21 Helle Bonnesen (KF)

22 Kim Edberg Andersen (NB)

23 Søren Rasmussen (DF)

24 Theresa Berg Andersen (SF)

25 Kirsten Normann Andersen (SF)

26 Sigurd Agersnap (SF)

27 Jette Gottlieb (EL)

28 Lotte Rod (RV)

29 Christina Olumeko (ALT)

Formand: Theresa Berg Andersen (SF)

Næstformand: Mike Villa Fonseca (M)

Valg af 17 medlemmer til Indfødsretsudvalget.

Valgt blev:

1 Anders Kronborg (S)

2 Fie Hækkerup (S)

3 Frederik Vad (S)

4 Kasper Roug (S)

5 Maria Durhuus (S)

6 Thomas Skriver Jensen (S)

7 Mads Fuglede (V)

8 Morten Dahlin (V)

9 Mohammad Rona (M)

10 Kristian Bøgsted (DD)

11 Søren Espersen (DD)

12 Sandra Elisabeth Skalvig (LA)

13 Brigitte Klintskov Jerkel (KF)

14 Mikkel Bjørn (DF)

15 Anne Valentina Berthelsen (SF)

16 Peder Hvelplund (EL)

17 Helene Liliendahl Brydensholt (ALT)

Formand: Mikkel Bjørn (DF)

Næstformand: Helene Liliendahl Brydensholt (ALT)

Valg af 29 medlemmer til Kirkeudvalget.

Valgt blev:

1 Bjarne Laustsen (S)

2 Flemming Møller Mortensen (S)

3 Jens Joel (S)

4 Kim Aas (S)

5 Kris Jensen Skriver (S)

6 Leif Lahn Jensen (S)

7 Rasmus Prehn (S)

8 Sara Emil Baaring (S)

9 Thomas Monberg (S)

10 Lars Christian Lilleholt (V)

11 Erling Bonnesen (V)

12 Peter Juel-Jensen (V)

13 Mads Fuglede (V)

14 Jeppe Søe (M)

15 Mike Villa Fonseca (M)

16 Søren Espersen (DD)

17 Lise Bech (DD)

18 Katrine Daugaard (LA)

19 Henrik Dahl (LA)

20 Helle Bonnesen (KF)

21 Mai Mercado (KF)

22 Mikkel Bjørn (DF)

23 Morten Messerschmidt (DF)

24 Theresa Berg Andersen (SF)

25 Astrid Carøe (SF)

26 Marianne Bigum (SF)

27 Søren Søndergaard (EL)

28 Zenia Stampe (RV)

29 Sascha Faxe (ALT)

Formand: Søren Espersen (DD)

Næstformand: Lars Christian Lilleholt (V)

Valg af 29 medlemmer til Klima-, Energi- og Forsyningsudvalget.

Valgt blev:

1 Anne Paulin (S)

2 Ida Auken (S)

3 Kris Jensen Skriver (S)

4 Lea Wermelin (S)

5 Mette Reissmann (S)

6 Per Husted (S)

7 Rasmus Horn Langhoff (S)

8 Bjarne Laustsen (S)

9 Kasper Roug (S)

10 Linea Søgaard-Lidell (V)

11 Lars Christian Lilleholt (V)

12 Kim Valentin (V)

13 Jan E. Jørgensen (V)

14 Karin Liltorp (M)

15 Henrik Frandsen (M)

16 Lise Bech (DD)

17 Kenneth Fredslund Petersen (DD)

18 Steffen W. Frølund (LA)

19 Steffen Larsen (LA)

20 Mona Juul (KF)

21 Per Larsen (KF)

22 Kim Edberg Andersen (NB)

23 Morten Messerschmidt (DF)

24 Signe Munk (SF)

25 Carl Valentin (SF)

26 Marianne Bigum (SF)

27 Peder Hvelplund (EL)

28 Samira Nawa (RV)

29 Franciska Rosenkilde (ALT)

30 Theresa Scavenius (UFG) (observatør)

Formand: Rasmus Horn Langhoff (S) 

Næstformand: Marianne Bigum (SF)

Valg af 29 medlemmer til Kulturudvalget.

Valgt blev:

1 Anders Kronborg (S)

2 Astrid Krag (S)

3 Bjarne Laustsen (S)

4 Flemming Møller Mortensen (S)

5 Frederik Vad (S)

6 Kasper Sand Kjær (S)

7 Matilde Powers (S)

8 Mogens Jensen (S)

9 Thomas Monberg (S)

10 Jan E. Jørgensen (V)

11 Hans Christian Schmidt (V)

12 Anni Matthiesen (V)

13 Kim Valentin (V)

14 Jeppe Søe (M)

15 Mike Villa Fonseca (M)

16 Søren Espersen (DD)

17 Peter Skaarup (DD)

18 Katrine Daugaard (LA)

19 Louise Brown (LA)

20 Helle Bonnesen (KF)

21 Mai Mercado (KF)

22 Mikkel Bjørn (DF)

23 Morten Messerschmidt (DF)

24 Charlotte Broman Mølbæk (SF)

25 Jacob Mark (SF)

26 Søren Søndergaard (EL)

27 Mai Villadsen (EL)

28 Zenia Stampe (RV)

29 Sascha Faxe (ALT)

Formand: Hans Christian Schmidt (V)

Næstformand: Zenia Stampe (RV)

Valg af 29 medlemmer til Ligestillingsudvalget.

Valgt blev:

1 Camilla Fabricius (S)

2 Birgitte Vind (S)

3 Frederik Vad (S)

4 Ida Auken (S)

5 Tanja Larsson (S)

6 Rasmus Horn Langhoff (S)

7 Sara Emil Baaring (S)

8 Thomas Skriver Jensen (S)

9 Trine Bramsen (S)

10 Linea Søgaard-Lidell (V)

11 Torsten Schack Pedersen (V)

12 Jan E. Jørgensen (V)

13 Anni Matthiesen (V)

14 Rasmus Lund-Nielsen (M)

15 Rosa Eriksen (M)

16 Susie Jessen (DD)

17 Betina Kastbjerg (DD)

18 Sólbjørg Jakobsen (LA)

19 Sandra Elisabeth Skalvig (LA)

20 Mai Mercado (KF)

21 Mette Abildgaard (KF)

22 Lars Boje Mathiesen (UFG)

23 Mikkel Bjørn (DF)

24 Astrid Carøe (SF)

25 Anne Valentina Berthelsen (SF)

26 Rosa Lund (EL)

27 Samira Nawa (RV)

28 Franciska Rosenkilde (ALT)

29 Christina Olumeko (ALT)

Formand: Ida Auken (S)

Næstformand: Sólbjørg Jakobsen (LA)

Valg af 29 medlemmer til Miljø- og Fødevareudvalget.

Valgt blev:

1 Anne Paulin (S)

2 Annette Lind (S)

3 Bjarne Laustsen (S)

4 Camilla Fabricius (S)

5 Tanja Larsson (S)

6 Ida Auken (S)

7 Kasper Roug (S)

8 Kris Jensen Skriver (S)

9 Thomas Jensen (S)

10 Erling Bonnesen (V)

11 Torsten Schack Pedersen (V)

12 Anni Matthiesen (V)

13 Hans Christian Schmidt (V)

14 Charlotte Bagge Hansen (M)

15 Karin Liltorp (M)

16 Hans Kristian Skibby (DD)

17 Kristian Bøgsted (DD)

18 Alexander Ryle (LA)

19 Carsten Bach (LA)

20 Mette Abildgaard (KF)

21 Per Larsen (KF)

22 Kim Edberg Andersen (NB)

23 Søren Rasmussen (DF)

24 Carl Valentin (SF)

25 Marianne Bigum (SF)

26 Søren Egge Rasmussen (EL)

27 Peder Hvelplund (EL)

28 Zenia Stampe (RV)

29 Franciska Rosenkilde (ALT)

Formand: Hans Kristian Skibby (DD)

Næstformand: Erling Bonnesen (V)

Valg af 29 medlemmer til Retsudvalget.

Valgt blev:

1 Bjørn Brandenborg (S)

2 Fie Hækkerup (S)

3 Maria Durhuus (S)

4 Kasper Sand Kjær (S)

5 Rasmus Prehn (S)

6 Rasmus Stoklund (S)

7 Trine Bramsen (S)

8 Preben Bang Henriksen (V)

9 Morten Dahlin (V)

10 Jan E. Jørgensen (V)

11 Tobias Grotkjær Elmstrøm (M)

12 Nanna W. Gotfredsen (M)

13 Markus E. Olsen (SIU)

14 Aaja Chemnitz (IA)

15 Anna Falkenberg (SP)

16 Betina Kastbjerg (DD)

17 Peter Skaarup (DD)

18 Steffen Larsen (LA)

19 Sólbjørg Jakobsen (LA)

20 Mai Mercado (KF)

21 Niels Flemming Hansen (KF)

22 Mikkel Bjørn (DF)

23 Mette Thiesen (DF)

24 Karina Lorentzen Dehnhardt (SF)

25 Lisbeth Bech-Nielsen (SF)

26 Astrid Carøe (SF)

27 Rosa Lund (EL)

28 Zenia Stampe (RV)

29 Nikoline Erbs Hillers-Bendtsen (ALT)

Formand: Steffen Larsen (LA)

Næstformand: Mai Mercado (KF)

Valg af 29 medlemmer til Skatteudvalget.

Valgt blev:

1 Anders Kronborg (S)

2 Benny Engelbrecht (S)

3 Fie Hækkerup (S)

4 Jesper Petersen (S)

5 Malte Larsen (S)

6 Per Husted (S)

7 Simon Kollerup (S)

8 Thomas Jensen (S)

9 Thomas Skriver Jensen (S)

10 Jan E. Jørgensen (V)

11 Kim Valentin (V)

12 Torsten Schack Pedersen (V)

13 Hans Andersen (V)

14 Mohammad Rona (M)

15 Charlotte Bagge Hansen (M)

16 Hans Kristian Skibby (DD)

17 Dennis Flydtkjær (DD)

18 Steffen W. Frølund (LA)

19 Sólbjørg Jakobsen (LA)

20 Rasmus Jarlov (KF)

21 Mona Juul (KF)

22 Pernille Vermund (NB)

23 Søren Rasmussen (DF)

24 Sigurd Agersnap (SF)

25 Lisbeth Bech-Nielsen (SF)

26 Carl Valentin (SF)

27 Trine Pertou Mach (EL)

28 Samira Nawa (RV)

29 Christina Olumeko (ALT)

Formand: Jesper Petersen (S)

Næstformand: Sigurd Agersnap (SF)

Valg af 29 medlemmer til Socialudvalget.

Valgt blev:

1 Annette Lind (S)

2 Birgitte Vind (S)

3 Camilla Fabricius (S)

4 Kasper Sand Kjær (S)

5 Matilde Powers (S)

6 Rasmus Horn Langhoff (S)

7 Maria Durhuus (S)

8 Sara Emil Baaring (S)

9 Anni Matthiesen (V)

10 Peter Juel-Jensen (V)

11 Preben Bang Henriksen (V)

12 Hans Andersen (V)

13 Rosa Eriksen (M)

14 Nanna W. Gotfredsen (M)

15 Karin Liltorp (M)

16 Marlene Harpsøe (DD)

17 Karina Adsbøl (DD)

18 Katrine Daugaard (LA)

19 Alexander Ryle (LA)

20 Brigitte Klintskov Jerkel (KF)

21 Mette Abildgaard (KF)

22 Kim Edberg Andersen (NB)

23 Mette Thiesen (DF)

24 Theresa Berg Andersen (SF)

25 Charlotte Broman Mølbæk (SF)

26 Anne Valentina Berthelsen (SF)

27 Victoria Velasquez (EL)

28 Lotte Rod (RV)

29 Nikoline Erbs Hillers-Bendtsen (ALT)

Formand: Rosa Eriksen (M)

Næstformand: Katrine Daugaard (LA)

Valg af 29 medlemmer til Sundhedsudvalget.

Valgt blev:

1 Anders Kronborg (S)

2 Birgitte Vind (S)

3 Camilla Fabricius (S)

4 Flemming Møller Mortensen (S)

5 Tanja Larsson (S)

6 Maria Durhuus (S)

7 Matilde Powers (S)

9 Sara Emil Baaring (S)

10 Christoffer Aagaard Melson (V)

11 Hans Andersen (V)

12 Lars Christian Lilleholt (V)

13 Monika Rubin (M)

14 Nanna W. Gotfredsen (M)

15 Rasmus Lund-Nielsen (M)

16 Jens Henrik Thulesen Dahl (DD)

17 Marlene Harpsøe (DD)

18 Louise Brown (LA)

19 Helena Artmann Andresen (LA)

20 Per Larsen (KF)

21 Lise Bertelsen (KF)

22 Kim Edberg Andersen (NB)

23 Mette Thiesen (DF)

24 Kirsten Normann Andersen (SF)

25 Anne Valentina Berthelsen (SF)

26 Theresa Berg Andersen (SF)

27 Peder Hvelplund (EL)

28 Stinus Lindgreen (RV)

29 Nikoline Erbs Hillers-Bendtsen (ALT)

Formand: Rasmus Lund-Nielsen (M)

Næstformand: Matilde Powers (S)

Valg af 29 medlemmer til Transportudvalget.

Valgt blev:

1 Jens Joel (S)

2 Malte Larsen (S)

3 Maria Durhuus (S)

4 Mette Reissmann (S)

5 Rasmus Prehn (S)

6 Thomas Jensen (S)

7 Thomas Monberg (S)

8 Thomas Skriver Jensen (S)

9 Trine Bramsen (S)

10 Peter Juel-Jensen (V)

11 Hans Andersen (V)

12 Christoffer Aagaard Melson (V)

13 Hans Christian Schmidt (V)

14 Charlotte Bagge Hansen (M)

15 Peter Have (M)

16 Kenneth Fredslund Petersen (DD)

17 Charlotte Munch (DD)

18 Jens Meilvang (LA)

19 Lars-Christian Brask (LA)

20 Niels Flemming Hansen (KF)

21 Mona Juul (KF)

22 Kim Edberg Andersen (NB)

23 Nick Zimmermann (DF)

24 Sofie Lippert (SF)

25 Signe Munk (SF)

26 Anne Valentina Berthelsen (SF)

27 Jette Gottlieb (EL)

28 Stinus Lindgreen (RV)

29 Christina Olumeko (ALT)

Formand: Rasmus Prehn (S)

Næstformand: Jens Meilvang (LA)

Valg af 29 medlemmer til Uddannelses- og Forskningsudvalget.

Valgt blev:

1 Fie Hækkerup (S)

2 Frederik Vad (S)

3 Jesper Petersen (S)

4 Tanja Larsson (S)

5 Matilde Powers (S)

6 Mette Reissmann (S)

7 Per Husted (S)

8 Rasmus Stoklund (S)

9 Sara Emil Baaring (S)

10 Peter Juel-Jensen (V)

11 Anni Matthiesen (V)

12 Mads Fuglede (V)

13 Hans Andersen (V)

14 Karin Liltorp (M)

15 Rasmus Lund-Nielsen (M)

16 Marlene Harpsøe (DD)

17 Jens Henrik Thulesen Dahl (DD)

18 Sandra Elisabeth Skalvig (LA)

19 Henrik Dahl (LA)

20 Lise Bertelsen (KF)

21 Helle Bonnesen (KF)

22 Mikkel Bjørn (DF)

23 Alex Ahrendtsen (DF)

24 Sofie Lippert (SF)

25 Astrid Carøe (SF)

26 Jacob Mark (SF)

27 Anne Hegelund (EL)

28 Katrine Robsøe (RV)

29 Christina Olumeko (ALT)

Formand: Katrine Robsøe (RV)

Næstformand: Sofie Lippert (SF)

Valg af 29 medlemmer til Udenrigsudvalget.

Valgt blev:

1 Annette Lind (S)

2 Astrid Krag (S)

3 Flemming Møller Mortensen (S)

4 Jesper Petersen (S)

5 Birgitte Vind (S)

6 Mogens Jensen (S)

7 Per Husted (S)

8 Rasmus Prehn (S)

9 Simon Kollerup (S)

10 Michael Aastrup Jensen (V)

11 Christoffer Aagaard Melson (V)

12 Mads Fuglede (V)

13 Kim Valentin (V)

14 Karin Liltorp (M)

15 Jeppe Søe (M)

16 Charlotte Munch (DD)

17 Lise Bech (DD)

18 Henrik Dahl (LA)

19 Carsten Bach (LA)

20 Helle Bonnesen (KF)

21 Mette Abildgaard (KF)

22 Kim Edberg Andersen (NB)

23 Alex Ahrendtsen (DF)

24 Karsten Hønge (SF)

25 Marianne Bigum (SF)

26 Trine Pertou Mach (EL)

27 Søren Søndergaard (EL)

28 Christian Friis Bach (RV)

29 Sascha Faxe (ALT)

Formand: Lise Bech (DD)

Næstformand: Per Husted (S)

Valg af 29 medlemmer til Udlændinge- og Integrationsudvalget.

Valgt blev:

1 Birgitte Vind (S)

2 Bjørn Brandenborg (S)

3 Camilla Fabricius (S)

4 Fie Hækkerup (S)

5 Kasper Sand Kjær (S)

6 Malte Larsen (S)

7 Rasmus Stoklund (S)

8 Thomas Jensen (S)

9 Mads Fuglede (V)

10 Morten Dahlin (V)

11 Erling Bonnesen (V)

12 Lars Christian Lilleholt (V)

13 Mohammad Rona (M)

14 Nanna W. Gotfredsen (M)

15 Markus E. Olsen (SIU)

16 Peter Skaarup (DD)

17 Inger Støjberg (DD)

18 Steffen Larsen (LA)

19 Helena Artmann Andresen (LA)

20 Brigitte Klintskov Jerkel (KF)

21 Per Larsen (KF)

22 Kim Edberg Andersen (NB)

23 Pia Kjærsgaard (DF)

24 Carl Valentin (SF)

25 Anne Valentina Berthelsen (SF)

26 Karina Lorentzen Dehnhardt (SF)

27 Rosa Lund (EL)

28 Christian Friis Bach (RV)

29 Helene Liliendahl Brydensholt (ALT)

Formand: Birgitte Vind (S)

Næstformand: Pia Kjærsgaard (DF)

Valg af 29 medlemmer til Udvalget for Digitalisering og It.

Valgt blev:

1 Birgitte Vind (S)

2 Malte Larsen (S)

3 Ida Auken (S)

4 Tanja Larsson (S)

5 Kris Jensen Skriver (S)

6 Per Husted (S)

7 Sara Emil Baaring (S)

8 Simon Kollerup (S)

9 Thomas Skriver Jensen (S)

10 Linea Søgaard-Lidell (V)

11 Christoffer Aagaard Melson (V)

12 Hans Andersen (V)

13 Lars Christian Lilleholt (V)

14 Jeppe Søe (M)

15 Rasmus Lund-Nielsen (M)

16 Betina Kastbjerg (DD)

17 Dennis Flydtkjær (DD)

18 Alexander Ryle (LA)

19 Sandra Elisabeth Skalvig (LA)

20 Mona Juul (KF)

21 Lise Bertelsen (KF)

22 Kim Edberg Andersen (NB)

23 Pia Kjærsgaard (DF)

24 Lisbeth Bech-Nielsen (SF)

25 Karina Lorentzen Dehnhardt (SF)

26 Kirsten Normann Andersen (SF)

27 Rosa Lund (EL)

28 Stinus Lindgreen (RV)

29 Christina Olumeko (ALT)

Formand: Lisbeth Bech-Nielsen (SF)

Næstformand: Jeppe Søe (M)

Valg af 29 medlemmer til Udvalget for Landdistrikter og Øer.

Valgt blev:

1 Birgitte Vind (S)

2 Anders Kronborg (S)

3 Kim Aas (S)

4 Kasper Roug (S)

5 Kris Jensen Skriver (S)

6 Per Husted (S)

7 Sara Emil Baaring (S)

8 Simon Kollerup (S)

9 Lea Wermelin (S)

10 Hans Christian Schmidt (V)

11 Erling Bonnesen (V)

12 Peter Juel-Jensen (V)

13 Anni Matthiesen (V)

14 Charlotte Bagge Hansen (M)

15 Henrik Frandsen (M)

16 Susie Jessen (DD)

17 Inger Støjberg (DD)

18 Jens Meilvang (LA)

19 Carsten Bach (LA)

20 Niels Flemming Hansen (KF)

21 Lise Bertelsen (KF)

22 Kim Edberg Andersen (NB)

23 Nick Zimmermann (DF)

24 Karina Lorentzen Dehnhardt (SF)

25 Theresa Berg Andersen (SF)

26 Charlotte Broman Mølbæk (SF)

27 Jette Gottlieb (EL)

28 Zenia Stampe (RV)

29 Christina Olumeko (ALT)

Formand: Susie Jessen (DD)

Næstformand: Kris Jensen Skriver (S)

Valg af 29 medlemmer til Ældreudvalget.

Valgt blev:

1 Annette Lind (S)

2 Birgitte Vind (S)

3 Camilla Fabricius (S)

4 Henrik Møller (S)

5 Maria Durhuus (S)

6 Matilde Powers (S)

7 Rasmus Horn Langhoff (S)

8 Sara Emil Baaring (S)

9 Thomas Jensen (S)

10 Hans Christian Schmidt (V)

11 Anni Matthiesen (V)

12 Preben Bang Henriksen (V)

13 Lars Christian Lilleholt (V)

14 Mike Villa Fonseca (M)

15 Rosa Eriksen (M)

16 Marlene Harpsøe (DD)

17 Karina Adsbøl (DD)

18 Katrine Daugaard (LA)

19 Mette Abildgaard (KF)

20 Brigitte Klintskov Jerkel (KF)

21 Kim Edberg Andersen (NB)

22 Pia Kjærsgaard (DF)

24 Kirsten Normann Andersen (SF)

25 Theresa Berg Andersen (SF)

26 Charlotte Broman Mølbæk (SF)

27 Peder Hvelplund (EL)

28 Lotte Rod (RV)

29 Helene Liliendahl Brydensholt (ALT)

Formand: Kirsten Normann Andersen (SF)

Næstformand: Marlene Harpsøe (DD)

Valg af 2 medlemmer til at føre tilsyn med Folketingets Bibliotek.

Valgt blev:

1 Anders Kronborg (S)

2 Søren Espersen (DD)

Valg af 9 medlemmer til det i grundlovens § 71, stk. 7, omhandlede tilsyn med behandlingen af personer, som er underkastet frihedsberøvelse af den i grundlovens § 71, stk. 6, omhandlede art.

Valgt blev:

1 Camilla Fabricius (S)

2 Maria Durhuus (S)

3 Rasmus Horn Langhoff (S)

4 Peter Juel-Jensen (V)

5 Nanna W. Gotfredsen (M)

6 Jens Henrik Thulesen Dahl (DD)

7 Louise Brown (LA)

8 Theresa Berg Andersen (SF)

9 Stinus Lindgreen (RV)

Formand: Peter Juel-Jensen (V)

Valg af 17 medlemmer og 17 stedfortrædere til Det Udenrigspolitiske Nævn.

Valgt blev:

1 Jesper Petersen (S)

2 Annette Lind (S)

3 Rasmus Prehn (S)

4 Simon Kollerup (S)

5 Michael Aastrup Jensen (V)

6 Henrik Frandsen (M)

7 Markus E. Olsen (SIU)

8 Aaja Chemnitz (IA)

9 Anna Falkenberg (SP)

10 Inger Støjberg (DD)

11 Peter Skaarup (DD)

12 Henrik Dahl (LA)

13 Alex Vanopslagh (LA)

14 Søren Pape Poulsen (KF)

15 Pia Olsen Dyhr (SF)

16 Karsten Hønge (SF)

17 Trine Pertou Mach (EL)

Stedfortrædere:

18 Anne Paulin (S)

19 Flemming Møller Mortensen (S)

20 Kasper Sand Kjær (S)

21 Mogens Jensen (S)

22 Kasper Roug (S)

23 Mads Fuglede (V)

24 Christoffer Aagaard Melson (V)

25 Jeppe Søe (M)

26 Sjúrður Skaale (JF)

27 Susie Jessen (DD)

28 Jens Henrik Thulesen Dahl (DD)

29 Helle Bonnesen (KF)

30 Alex Ahrendtsen (DF)

31 Kim Edberg Andersen (NB)

32 Anne Valentina Berthelsen (SF)

33 Søren Søndergaard (EL)

34 Sascha Faxe (ALT)

Formand: Michael Aastrup Jensen (V)

Næstformand: Henrik Dahl (LA)

Valg af 16 medlemmer og 16 stedfortrædere til Nordisk Råd.

Valgt blev:

1 Annette Lind (S)

2 Henrik Møller (S)

3 Kim Aas (S)

4 Maria Durhuus (S)

5 Malte Larsen (S)

6 Per Husted (S)

7 Hans Christian Schmidt (V)

8 Anna Falkenberg (SP)

9 Jeppe Søe (M)

10 Søren Espersen (DD)

11 Kenneth Fredslund Petersen (DD)

12 Brigitte Klintskov Jerkel (KF)

13 Mikkel Bjørn (DF)

14 Marianne Bigum (SF)

15 Jette Gottlieb (EL)

16 Sascha Faxe (ALT)

Stedfortrædere:

17 Bjarne Laustsen (S)

18 Fie Hækkerup (S)

19 Birgitte Vind (S)

20 Kris Jensen Skriver (S)

21 Sara Emil Baaring (S)

22 Sjúrður Skaale (JF)

23 Kim Valentin (V)

24 Erling Bonnesen (V)

25 Karin Liltorp (M)

26 Kristian Bøgsted (DD)

27 Sólbjørg Jakobsen (LA)

28 Carsten Bach (LA)

29 Peter Kofod (DF)

30 Sofie Lippert (SF)

31 Trine Pertou Mach (EL)

32 Søren Søndergaard (EL)

Formand: Søren Espersen (DD)

Næstformand: Annette Lind (S)

Valg af 9 medlemmer og 9 stedfortrædere til Udvalget vedrørende Det Etiske Råd.

Valgt blev:

1 Flemming Møller Mortensen (S)

2 Rasmus Horn Langhoff (S)

3 Thomas Monberg (S)

4 Mads Fuglede (V)

5 Jeppe Søe (M)

6 Susie Jessen (DD)

7 Marlene Harpsøe (DD)

8 Kirsten Normann Andersen (SF)

9 Peder Hvelplund (EL)

Stedfortrædere:

10 Camilla Fabricius (S)

11 Matilde Powers (S)

12 Maria Durhuus (S)

13 Preben Bang Henriksen (V)

14 Monika Rubin (M)

15 Sandra Elisabeth Skalvig (LA)

16 Steffen W. Frølund (LA)

17 Zenia Stampe (RV)

18 Sascha Faxe (ALT)

Formand: Flemming Møller Mortensen (S)

Næstformand: Jeppe Søe (M)

Valg af 6 medlemmer og 6 stedfortrædere til OSCE’s Parlamentariske Forsamling.

Valgt blev:

1 Malte Larsen (S)

2 Peter Juel-Jensen (V)

3 Mike Villa Fonseca (M)

4 Søren Espersen (DD)

5 Sólbjørg Jakobsen (LA)

6 Søren Søndergaard (EL)

Stedfortrædere:

7 Kim Aas (S)

8 Kris Jensen Skriver (S)

9 Kim Valentin (V)

10 Charlotte Munch (DD)

11 Carsten Bach (LA)

12 Trine Pertou Mach (EL)

Formand: Peter Juel-Jensen (V)

Næstformand: Søren Søndergaard (EL)

Valg af 5 medlemmer og 5 stedfortrædere til Europarådets Parlamentariske Forsamling.

Valgt blev:

1 Camilla Fabricius (S)

2 Mogens Jensen (S)

3 Michael Aastrup Jensen (V)

4 Alexander Ryle (LA)

5 Sascha Faxe (ALT)

Stedfortrædere:

6 Mette Reissmann (S)

7 Kim Valentin (V)

8 Karin Liltorp (M)

9 Charlotte Munch (DD)

10 Søren Søndergaard (EL)

Formand: Mogens Jensen (S)

Næstformand: Alexander Ryle (LA)

Valg af 14 medlemmer til Den Arktiske Delegation.

Valgt blev:

1 Flemming Møller Mortensen (S)

2 Linea Søgaard-Lidell (V)

3 Jeppe Søe (M)

4 Markus E. Olsen (SIU)

5 Aaja Chemnitz (IA)

6 Anna Falkenberg (SP)

7 Sjúrður Skaale (JF)

8 Charlotte Munch (DD)

9 Carsten Bach (LA)

10 Rasmus Jarlov (KF)

11 Alex Ahrendtsen (DF)

12 Karsten Hønge (SF)

13 Trine Pertou Mach (EL)

14 Christian Friis Bach (RV)

Formand: Sjúrður Skaale (JF)

Næstformand: Aaja Chemnitz (IA)]

Kl. 13:03

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, torsdag den 5. oktober 2023, kl. 9.00.

Jeg henviser til den dagsorden, der vil fremgå af Folketingets hjemmeside.

Kl. 13:03

Skriftlige meddelelser fra formanden

Fra statsministeren har jeg modtaget følgende skrivelse af 27. september 2023:

»Folketingets formand 

Efter min indstilling er det ved kongelig resolution af 26. september 2023 bestemt, at ressortansvaret for alle opgaver vedrørende bogholderi og regnskab, herunder kreditor- og debitoradministration, udarbejdelse af dokumentation til brug for perioderegnskab, afstemning af likviditetskonti, anlægsadministration, regnskabsmæssig registrering af tilskud i Navision Stat, vedligeholdelse af registreringsramme i regnskabssystemet, bogføring af rejseafregning, udarbejdelse af standard ledelsesinformation til understøttelse af institutionernes styringsbehov samt ressortansvaret for alle opgaver vedrørende support på standard Navision Stat, der vedrører Syd- og Sønderjyllands Politi, Fyns Politi, Midt- og Vestsjællands Politi, Nordsjællands Politi, Københavns Vestegns Politi, Bornholms Politi, Færøernes Politi, Grønlands Politi, National enhed for Særlig Kriminalitet samt bogføringskreds 12815 (Den Centrale Anklagemyndighed (Rigsadvokaten)) og 12820 (bogføringskreds uden selvstændig likviditet), i henhold til nærmere aftale mellem justitsministeren og finansministeren overføres fra justitsministeren til finansministeren pr. 1. oktober 2023.

Jeg beder formanden underrette Folketinget herom.

Sign.: Mette Frederiksen

/Henrik Skovgaard-Petersen«

Tilsynet i henhold til grundlovens § 71 har den 19. september 2023 afgivet beretning om tilsynets virksomhed i folketingsåret 2022-23.

(Beretning nr. 3).

Europaudvalget har den 29. september 2023 afgivet beretning om Folketingets prioritering af EU-sager og tidlig inddragelse af fagudvalg og Europaudvalget.

(Beretning nr. 4).

Mødet er hævet. (Kl. 13:03).


25. møde

Torsdag den 9. februar 2023 kl. 10.00

Dagsorden

1) 2. (sidste) behandling af beslutningsforslag nr. B 5:

Forslag til folketingsbeslutning om iværksættelse af en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten.

Af Pernille Vermund (NB) m.fl.

(Fremsættelse 08.12.2022. 1. behandling 13.12.2022. Betænkning 01.02.2023).

2) Eneste behandling af beslutningsforslag nr. B 26:

Betænkning og indstilling vedrørende valg af Folketingets Ombudsmand.


(Forslag som fremsat (i betænkning) 02.02.2023. Anmeldelse (i salen) 07.02.2023).

3) 1. behandling af lovforslag nr. L 33:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 02.02.2023).

4) 1. behandling af lovforslag nr. L 29:

Forslag til lov for Færøerne om fuldbyrdelse af straf m.v.

Af justitsministeren (Peter Hummelgaard).

(Fremsættelse 26.01.2023).

5) 1. behandling af lovforslag nr. L 30:

Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne).

Af justitsministeren (Peter Hummelgaard).

(Fremsættelse 26.01.2023).

6) 1. behandling af beslutningsforslag nr. B 15:

Forslag til folketingsbeslutning om, at dansk politi skal kunne bruge genetisk slægtsforskning i efterforskning af drab og grov personfarlig kriminalitet (borgerforslag).

Af Leif Lahn Jensen (S), Lars Christian Lilleholt  (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 11.01.2023).

7) 1. behandling af lovforslag nr. L 18:

Forslag til lov om ændring af lov om menighedsråd, lov om folkekirkens økonomi og lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken).

Af kirkeministeren (Louise Schack Elholm).

(Fremsættelse 25.01.2023).

8) 1. behandling af beslutningsforslag nr. B 24:

Forslag til folketingsbeslutning om at bevare store bededag og give politikerne 10 pct. mindre i løn (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA) .

(Fremsættelse 07.02.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Børne- og undervisningsministeren (Mattias Tesfaye):

Lovforslag nr. L 43 (Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023 m.v.)) og 

Lovforslag nr. L 44 (Forslag til lov om ændring af lov om institutioner for almengymnasiale uddannelser og almen voksenuddannelse m.v. (Etablering af mulighed for organisatorisk adskillelse af Europaskolen fra Sankt Annæ Gymnasium og mulighed for fastlæggelse af kapacitetsloft på Europaskolen, m.v.)).

Udlændinge- og integrationsministeren (Kaare Dybvad Bek):

Lovforslag nr. L 45 (Forslag til lov om ændring af udlændingeloven. (Indberetning i Schengeninformationssystemet (SIS) af tredjelandsstatsborgere, som er genstand for en afgørelse om tilbagesendelse og bemyndigelse af udlændinge- og integrationsministeren til at fastsætte regler om udlændingemyndighedernes kompetence til at foretage indberetninger og forestå konsultationer i medfør af SIS-forordningen og SIS-tilbagesendelsesforordningen)) og 

Lovforslag nr. L 46 (Forslag til lov om ændring af udlændingeloven. (Styrket international rekruttering)).

Miljøministeren (Magnus Heunicke):

Lovforslag nr. L 47 (Forslag til lov om ændring af lov om husdyrbrug og anvendelse af gødning m.v. (Reduktion af drivhusgasudledninger fra erhvervsmæssige dyrehold)).

Forsvarsministeren (Troels Lund Poulsen, fg.):

Lovforslag nr. L 48 (Forslag til lov om ændring af militær retsplejelov. (Styrkelse af mulighederne for at pågribe militært personel, der er narkopåvirket i tjenesten)) og

Beslutningsforslag nr. B 30 (Forslag til folketingsbeslutning om Danmarks deltagelse i Det Europæiske Forsvarsagentur og Det Permanente Strukturerede Samarbejde på forsvarsområdet).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 2. (sidste) behandling af beslutningsforslag nr. B 5:

Forslag til folketingsbeslutning om iværksættelse af en uvildig advokatvurdering af, om der er juridisk grundlag for, at en eller flere af de i Minkkommissionens beretning involverede ministre tiltales ved Rigsretten.

Af Pernille Vermund (NB) m.fl.

(Fremsættelse 08.12.2022. 1. behandling 13.12.2022. Betænkning 01.02.2023).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 34 (DD, LA, KF, DF, ALT og NB), imod stemte 76 (S, V, M, SF, EL og RV), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

2) Eneste behandling af beslutningsforslag nr. B 26:

Betænkning og indstilling vedrørende valg af Folketingets Ombudsmand.


(Forslag som fremsat (i betænkning) 02.02.2023. Anmeldelse (i salen) 07.02.2023).

Kl. 10:02

Formanden (Søren Gade):

Dette valg foregår uden forhandling.

Et enigt udvalg har indstillet, at Niels Fenger genvælges til Folketingets ombudsmand. Der er ikke bragt andre i forslag.

Kl. 10:02

Afstemning

Formanden (Søren Gade):

Der stemmes om udvalgets indstilling, og afstemningen starter.

Afstemningen stopper.

For stemte 110 (S, V, M, SF, DD, LA, KF, EL, RV, DF, ALT og NB), imod stemte 0, hverken for eller imod stemte 0.

Niels Fenger er herefter igen valgt til Folketingets Ombudsmand.

Det næste punkt på dagsordenen er:

3) 1. behandling af lovforslag nr. L 33:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 02.02.2023).

Kl. 10:03

Forhandling

Formanden (Søren Gade):

Forhandlingen er åbnet, og den første ordfører er hr. Anders Kronborg. Jeg vil bede de medlemmer, der ikke ønsker at blive i salen, om at tie stille eller forlade salen, så vi kan starte forhandlingerne.

Tak for det. Og jeg giver nu ordet til hr. Anders Kronborg. Værsgo.

Kl. 10:04

(Ordfører)

Anders Kronborg (S):

Tusind tak, formand, for at få ordet. Jeg synes jo i virkeligheden, at vi her i dag står med en af de allerfornemste sager. For noget af det allerfornemste at få er jo et dansk pas. Vi skal behandle lovforslaget om, at indfødsret skal meddeles, hvori det fastslås, at 1.216 personer meddeles dansk statsborgerskab.

I Socialdemokratiet kan vi følge den indstilling og støtte det lovforslag, der ligger, og som Socialdemokratiets indfødsretsordfører vil jeg også, nu når jeg har ordet, benytte lejligheden til at takke mine kollegaer i Indfødsretsudvalget for den start, vi har fået. Det er jo et arbejde, som er belagt med en del tavshedspligt, så vi kan selvfølgelig ikke sige så meget her fra Folketingets talerstol, men jeg forventer, at der også kommer nogle spændende debatter fremover i forbindelse med hele det arbejde med at give dansk statsborgerskab.

Noget af det, jeg selv har bemærket, og som jeg synes giver en rigtig god retsfølelse, er, at borgere kan henvende sig direkte til folketingsmedlemmer, så man kan få en god debat med disse borgere. Det vil naturligvis ikke være muligt, hvis man gør statsborgerskabssager anonyme. Så vil man som borger ikke have mulighed for at henvende sig direkte til et folketingsmedlem. Det synes jeg er utrolig vigtigt at man kan.

Med de ord vil jeg sige, at Socialdemokratiet kan støtte det, der ligger i lovforslaget her. Jeg ser selv rigtig meget frem til også at se de mange borgere tage del i ceremonierne omkring dansk statsborgerskab. Det er jo noget, der normalt vækker utrolig stor glæde, og som også vidner om, hvor unikt et dansk statsborgerskab er. Med de ord vil jeg tillade mig at sige tak for ordet.

Kl. 10:06

Formanden (Søren Gade):

Tak for det. Der er to, der har indskrevet sig, og jeg giver først ordet til fru Mette Thiesen.

Kl. 10:06

Mette Thiesen (DF):

Tusind tak. Jeg kommer også til at stille et spørgsmål til ministeren senere, kan jeg godt løfte sløret for, for ministeren kom med nogle lidt specielle udtalelser i går om Socialdemokratiets tilgang til udlændingepolitik, men jeg kunne også godt tænke mig at høre ordføreren om noget. Nu var jeg i spørgetiden med justitsministeren i går inde på noget i forhold til en, som muligvis har fået dansk statsborgerskab, og som har begået nogle meget, meget grove forbrydelser. Hvad er Socialdemokratiets holdning til, at der bliver uddelt så mange statsborgerskaber, som der gør, også til rigtig mange, som aldrig burde have haft det, og mener Socialdemokratiet ikke også, at hvis man begår meget grove forbrydelser og man har fået tildelt statsborgerskab ved lov, skal man selvfølgelig også kunne fratages det igen, så vedkommende kan blive udvist?

Kl. 10:07

Formanden (Søren Gade):

Ordføreren.

Kl. 10:07

Anders Kronborg (S):

Jeg må indrømme, at jeg ikke har nået at læse de udtalelser, som ministeren er kommet med i går, men jeg kan forstå, at fru Mette Thiesen vil stille ministeren spørgsmålet her på talerstolen, og der synes jeg, det er mest relevant, at ministeren selv forklarer egne udtalelser. Jeg kunne også forestille mig, at det ikke alene er for Socialdemokratiet, ministeren har talt, men for en samlet regering, når han udtaler sig som minister.

Jeg vil sige det sådan helt grundlæggende, at man aldrig nogen sinde skal kunne trække et dansk statsborgerskab i en automat, og det var også derfor, at jeg understregede rosen til Indfødsretsudvalget, hvor jeg faktisk oplever, at sagerne vedrørende de borgere, der i givet fald skal have dispensation, bliver behandlet meget, meget grundigt. Kravene er jo blevet strammet generelt i 2021, og der er mulighed for, hvis man vel at mærke er til fare og gør noget meget groft, at vedkommende kan få frataget det danske statsborgerskab. Men jeg vil sige det sådan til fru Mette Thiesen, at vores tilgang er, at vi skal være meget grundige i forhold til den behandling, som der ligger i forhold til et dansk statsborgerskab. Det er også derfor, at jeg her på talerstolen glæder mig over, at dem, der får tildelt dansk statsborgerskab, rigtig gerne vil Danmark. Det er min vurdering.

Kl. 10:08

Formanden (Søren Gade):

Tak for det. Jeg giver nu ordet til hr. Mikkel Bjørn. Undskyld, fru Mette Thiesen for den anden korte bemærkning.

Kl. 10:08

Mette Thiesen (DF):

Tusind tak, formand. Tak til ordføreren for svaret. Jeg og Dansk Folkeparti er sådan set meget, meget indstillet på, at man netop ikke laver de her store bunkebryllupper, hvor man giver en masse statsborgerskaber, men at man laver det individuelt, som det egentlig var tiltænkt. Men ordføreren svarede bare ikke på mit andet spørgsmål. Mener ordføreren og mener Socialdemokratiet ikke, at hvis man har fået tildelt statsborgerskab ved lov og så begår meget grove forbrydelser, så skal man selvfølgelig have frataget det statsborgerskab igen og ud af Danmark?

Kl. 10:09

Formanden (Søren Gade):

Ordføreren.

Kl. 10:09

Anders Kronborg (S):

Som jeg har læst det, er det jo rent faktisk også tilfældet i meget grove tilfælde, altså at der er blevet frataget danske statsborgerskaber. Jeg synes, at det beror på en drøftelse i forhold til kategorien grove forbrydelser, for hvad er det? Nu er det jo konkrete udtalelser fra ministerens side, som fru Mette Thiesen henviser til, så jeg synes i virkeligheden, at det er ministeren, der skal svare på den del.

Kl. 10:10

Formanden (Søren Gade):

Så går vi videre til næste korte bemærkning, og jeg giver ordet til hr. Mikkel Bjørn.

Kl. 10:10

Mikkel Bjørn (DF):

Tak for det. Jeg vil også godt selv takke ordføreren for det gode samarbejde, vi har i Indfødsretsudvalget, og jeg er rigtig glad for, at vi også deler synspunkt i forhold til det her med anonyme ansøgninger som en uholdbar løsning.

Noget af det, jeg godt kunne tænke mig at tage fat på, er, at jeg jo har fået en del kritik for min stadfæstelse af, at det er nødvendigt for os i Indfødsretsudvalget at tage udgangspunkt i nogle overordnede erfaringsparametre, når vi skal bedømme ansøgninger i Indfødsretsudvalget. Og jeg har samtidig også slået på tromme for en langt mere individuel behandling, hvor vi behandler folk individuelt ved samtaler. Det morsomme er jo, at noget af det, jeg netop er blevet skældt ud for, er derved ikke at lave en individuel behandling. De samme folk, der slår på tromme for en individuel behandling, er også dem, der taler om, at vi skal have nogle objektive kriterier for at kunne give statsborgerskab, og det stikker jo lidt i hver sin retning.

Så det, jeg er nysgerrig efter at høre ordførerens mening om, er: Hvad er Socialdemokratiets holdning til en langt mere individuel sagsbehandling af indfødsretsansøgninger? Vil Socialdemokratiet bakke op om, at vi eventuelt får en samtaleordning a la den, man har i Schweiz, hvor man har folk inde til en personlig samtale?

Kl. 10:11

Formanden (Søren Gade):

Ordføreren.

Kl. 10:11

Anders Kronborg (S):

I Socialdemokratiet er vi altid villige til at tage gode drøftelser om, hvordan man forbedrer sagsbehandlingen i Indfødsretsudvalget. Nu er jeg selv ny i Indfødsretsudvalget, og min egen personlige vurdering i forhold til de sager, som er behandlet, er, at der er blevet brugt utrolig lang tid på sagerne og der ligger et meget, meget grundigt materiale bag sagerne. Jeg vil sige, at i forhold til de personer, som jeg har vurderet – og jeg understreger, at der jo er tale om tavshedspligt her, så vi kan ikke gå ind i de enkelte sager – har jeg ikke været i tvivl om, hvem jeg kunne være med til at give statsborgerskab, og hvem jeg ikke kunne være med til at give statsborgerskab.

Det er klart, at jeg ville være meget, meget i tvivl, hvis vi lige pludselig kom ud i anonymiserede sager, hvilket formanden for Indfødsretsudvalget også gør opmærksom på kan være en udfordring, hvor vi ikke længere kan se, hvem der egentlig er tale om. Så ville vi ikke have mulighed for at få en dialog med borgeren. Og hvis der er noget i sagsbehandlingen, hvor borgeren kan se, at han eller hun er behandlet uretmæssigt, ville de ikke kunne tage kontakt til medlemmer af Indfødsretsudvalget. Det synes jeg vil være en glidebane, og derfor er jeg glad for, at formanden bakker op om den linje, at der ikke skal være anonymisering i sagsbehandlingen.

Kl. 10:12

Formanden (Søren Gade):

Hr. Mikkel Bjørn.

Kl. 10:12

Mikkel Bjørn (DF):

Ja, det er rigtigt, at vi har adgang til nogle oplysninger i Indfødsretsudvalget. Noget af det, vi ikke har adgang til, er bl.a. folks synspunkter, værdier, ideologiske tilhørsforhold og lignende ting, og det betyder jo i princippet, at folk, der bakker op om Hizb ut-Tahrir eller lignende religiøse bevægelser, godt kan komme på et lovforslag om indfødsrets meddelelse, uden at vi i Indfødsretsudvalget har nogen som helst indsigt i de folks værdier og synspunkter. Derfor er jeg nødt til at vide, hvad Socialdemokratiet mener om en mere individuel sagsbehandling, hvor vi har folk inde til en personlig samtale og kan spørge dem ind til bl.a. de her ting.

Kl. 10:13

Formanden (Søren Gade):

Ordføreren.

Kl. 10:13

Anders Kronborg (S):

Såfremt det er tilfældet, skal vi i hvert fald have en grundig diskussion og debat i Indfødsretsudvalget. For en af de udfordringer, som jo ligger helt indlysende i øjeblikket i forhold til sagsbehandlingen, er den store sagsbehandlingspukkel, hvor der i øjeblikket er en ventetid på 22 måneder.

Jeg kan jo tage udgangspunkt i min egen oplevelse af sagsbehandlingen. Jeg synes, vi har gjort det utrolig grundigt – det tror jeg at formanden kan nikke genkendende til. Og i forhold til de konkrete sager, som vi i den her omgang har behandlet, har jeg ikke følt, at jeg har manglet noget i forhold til at kunne give et afslag eller at kunne give et tilsagn. Men som udgangspunkt – og sådan må det altid være – er det ikke jordkloden, der afgør, hvordan statsborgerskabet skal være; det må være den tilgang, man har til at ville Danmark. Og der er der altså nogle parametre i øjeblikket, som jeg synes man kan gå ind og vurdere på.

Kl. 10:14

Formanden (Søren Gade):

Den næste korte bemærkning er fra hr. Peter Kofod.

Kl. 10:14

Peter Kofod (DF):

Tak for det, formand, og tak for talen. Jeg vil gerne spørge Socialdemokratiet om noget andet, for ordføreren står nu og glæder sig over uddelingen af 1.200 nye statsborgerskaber. Jeg vil gerne vide, hvad Socialdemokratiet vil gøre for at tage statsborgerskaberne fra nogle af dem, som har fået det, og som aldrig burde have haft det. Det må man betragte som årtiers synd fra Socialdemokratiets og andre partiers side, idet man har uddelt for mange statsborgerskaber til mennesker, der ikke vil Danmark det godt. Hvad vil Socialdemokratiet gøre for at løse det problem?

Kl. 10:14

Formanden (Søren Gade):

Ordføreren.

Kl. 10:14

Anders Kronborg (S):

Det er jo slet ikke det, vi tager stilling til i dag. Det er jo slet, slet ikke det, vi tager stilling til i dag. Der synes jeg et eller andet sted også, ordføreren må respektere, at det, vi tager stilling til i dag, er at tildele statsborgerskaber i Danmark, og der har der været en individuel forhandling omkring det her. Og jeg synes jo i virkeligheden, at vi også skal passe på med at mistænkeliggøre de mere end 1.200, der nu får et dansk statsborgerskab, og som gerne vil Danmark.

Så er det klart, at der jo er nogle borgere, som af den ene eller den anden grund ikke har opført sig ordentligt. Det er der eksempler på. Det er jeg fuldstændig enig med ordføreren i. Det vil jeg gerne konkret gå i dialog omkring. Men vi kan jo også se historisk, at der rent faktisk er borgere, der har mistet det danske statsborgerskab, hvis de har opført sig upassende i forhold til den danske stat.

Kl. 10:15

Formanden (Søren Gade):

Hr. Peter Kofod.

Kl. 10:15

Peter Kofod (DF):

Det må ellers være et privilegie som ordfører at stå på Folketingets talerstol og reklamere for den socialdemokratiske politik, og det er jo netop det, jeg spørger ind til, når det kommer til statsborgerskaber – både hvordan man opnår det; hvordan man opfører sig, når man opnår det; men også, hvordan man kan miste det igen, hvis man ikke opfører sig ordentligt. Og derfor vil jeg spørge ordføreren: Skal jeg forstå det her sådan, at Socialdemokratiet ikke har nogen nye forslag til, hvordan man kan fratage folk, der ikke bør have et dansk statsborgerskab, netop statsborgerskab?

Kl. 10:16

Formanden (Søren Gade):

Ordføreren.

Kl. 10:16

Anders Kronborg (S):

Det er klart, at hvis man er til sikkerhedsrisiko for den danske stat og man har opført sig på en måde, hvor man både truer den danske stat og er til ugunst for den danske stat, er udgangspunktet jo, at så kan man miste det danske pas igen. Det synes jeg er helt naturligt, for når man er dansk statsborger, skal man opføre sig ordentligt i forhold til den danske stat.

Hvis der er yderligere tiltag, som ordføreren mener at man kan tage op i den forbindelse, synes jeg, det er en løbende drøftelse, som man åbent skal have både her i Tinget, men også i forhold til udvalget.

Kl. 10:16

Formanden (Søren Gade):

Der er ikke flere, der har korte bemærkninger, og vi siger tak til hr. Anders Kronborg. Jeg giver nu ordet til Venstres ordfører, hr. Mads Fuglede.

Kl. 10:16

(Ordfører)

Mads Fuglede (V):

Tak for ordet. Jeg har været med til i en række omgange at skærpe reglerne for mulighederne for eller adgangen til statsborgerskab i Danmark, og foranlediget af det, hr. Mikkel Bjørn lige rejste før, vil jeg sige, at vi i de forhandlinger ofte har givet udtryk for, at det kunne være vigtigt at have en personlig samtale. Det var noget, vi faktisk var interesseret i. Jeg har altid tænkt over det her med dansk statsborgerskab, som jo er noget meget, meget særligt at opnå, og tænkt på, hvordan man laver den der balance, der skal findes i adgangen til Danmark som statsborger, på den mest rigtige facon.

Der er sådan en lignelse af Kafka, som jeg tit har tænkt på, og som hedder »Foran loven«. Den handler om en mand fra landet, der kommer ind til byen, og her vil han gerne have adgang til loven. Jeg tror ikke helt, Kafka ved, hvad han mener med loven, men det fine ved Kafka er jo, at det ikke er altid, man helt ved, hvad halvdelen af det, han skriver, egentlig betyder, og så kan man jo selv lægge en masse i det. Måske er det adgang til statsborgerskab, han taler om. Men manden kommer til porten, hvor han møder en dørvogter, der siger til ham:

Du må gerne kigge ind, men du må ikke komme ind, ikke lige nu. Det kan godt være, du må komme ind på et tidspunkt; det kan jeg ikke sådan lige afgøre her og nu. Men du skal vide, at hvis du forsøger at gå forbi mig, er jeg meget, meget magtfuld.

Der sidder manden så i mange år, og han forsøger alt muligt for at komme ind igennem porten. Han forsøger også på et tidspunkt at bestikke dørvogteren. Det får han ikke meget ud af, andet end at dørvogteren modtager bestikkelsen. Han bliver gammel, han sidder på stolen, han kommer aldrig ind over tærsklen til loven, og til sidst dør han.

Jeg har altid tænkt over den her lignelse, og at hvis man skal have adgang til noget af det mest dyrebare, vi har, nemlig et dansk statsborgerskab, er det vigtigt, at det ikke bare er noget, vi giver pr. automatik. Det bliver så tit sagt, at det ikke bare er noget, man trækker i en automat, men at det er noget, man gør sig fortjent til. Man lever op til nogle kriterier, og hvis man lever op til de kriterier, men senere forbryder sig mod de kriterier, skal man selvfølgelig også ved dom kunne miste sit danske statsborgerskab igen – den gave, det er at få adgang til Danmark. Men det skal som sagt heller ikke være noget, der er helt uopnåeligt.

Det glæder mig, at der er så mange mennesker, mere end 1.200, der har bevist, at de vil Danmark i et sådant omfang, at de har taget vores sprog til sig, at de engagerer sig i det danske samfund, og at de har bestået en indfødsretsprøve. Og vi skal være stolte af, at der er så mange, der gør sig fortjent til permanent at være en del af  noget af det dyrebareste, vi har, nemlig det danske fællesskab, og blive danske statsborgere.

Jeg vil med de ord gerne runde af og sige, at jeg ønsker alle de nye statsborgere velkommen og hjerteligt tillykke, og jeg håber, at I forstår at indrette jer efter de værdier, vi har her, ellers er det jo en misforståelse at give jer statsborgerskab. Men I har gjort jer fortjent til det, og jeg håber, at I bliver en stor gave for det danske samfund som mange før jer. Tillykke med det, og tak for ordet.

Kl. 10:20

Formanden (Søren Gade):

Tak for det. Og første korte bemærkning er fra hr. Mikkel Bjørn.

Kl. 10:20

Mikkel Bjørn (DF):

Tak for talen til ordføreren. Jeg er glad for at høre, at Venstre også er positivt indstillet over for det her med individuelle personlige samtaler. Det ville jo unægtelig også sætte – hvis det er den model, vi skal køre med – et pres på vores behandling af indfødsretsansøgninger i Indfødsretsudvalget, og det ville også betyde, at vi ikke ville kunne tildele så mange statsborgerskaber hvert eneste år, som vi gør i øjeblikket. Mener ordføreren i tråd med Dansk Folkeparti, at det er uansvarligt at tildele flere tusinde statsborgerskaber hvert eneste år til folk? Det fjerner fuldstændig muligheden for en reel individuel behandling og en ansvarlig behandling af ansøgningerne fra de mennesker, som søger om statsborgerskab i Danmark.

Kl. 10:21

Formanden (Søren Gade):

Ordføreren.

Kl. 10:21

Mads Fuglede (V):

Jeg er ikke enig i præmissen for spørgsmålet – det er ikke antallet, der er vigtigt, i de kriterier, vi har stillet op. Vi har tidligere haft det sådan, at der var en slags samtaler forbundet med det at få statsborgerskab i Danmark, og jeg har altid ment, at den del, der handler om at få afdækket, hvad folk egentlig har af værdier, var meget vigtig. Og den prøve, vi laver nu, tror jeg egentlig ikke er det bedste redskab til det, og derfor har vi i Venstre ment, at man i hvert fald skal afsøge det, man gør, i både Schweiz og Østrig, nemlig at man har samtaler for at finde ud af, om ansøgeren egentlig har forstået, hvad det er for nogle værdier, man skal tage til sig for at blive dansk statsborger. For ét er at blive dansk statsborger på papiret; noget andet er at blive det i hjertet – som en kær tidligere kollega i Venstre altid sagde.

Kl. 10:22

Formanden (Søren Gade):

Hr. Mikkel Bjørn.

Kl. 10:22

Mikkel Bjørn (DF):

Nu havde jeg en debat med udlændinge- og integrationsministeren i går omkring det her med, at Sverige på få år har tildelt over 100.000 mennesker statsborgerskab. Derfor er jeg lidt nysgerrig på, hvad Venstres holdning er til at begrænse muligheden for efterkommeres privilegerede adgang til dansk statsborgerskab, for det bliver et problem i Danmark inden for en årrække, at flere hundredtusinde mennesker på få år har fået svensk statsborgerskab og dermed privilegeret adgang til dansk statsborgerskab i Danmark.

Kl. 10:22

Formanden (Søren Gade):

Ordføreren.

Kl. 10:22

Mads Fuglede (V):

Venstres holdning er, at vi ikke skal gøre noget af det, svenskerne gør. Man kan få svensk statsborgerskab uden at lære sig svensk; man skal ikke rigtig gøre noget sådan videre for at blive svensk statsborger andet end at vente længe nok. Det spor skal vi da ikke gå ned ad. Sverige er et land, som nærmest time for time for tiden er i gang med at tilegne sig vores udlændingepolitik – den, som Venstre har stået for i en årrække – og det ønsker jeg da svenskerne tillykke med, for det er den eneste rigtige vej at gå.

Kl. 10:23

Formanden (Søren Gade):

Tak for det. Den næste for en kort bemærkning er fru Mette Thiesen.

Kl. 10:23

Mette Thiesen (DF):

Tusind tak. Jeg tænker også, at på udlændingeområdet skal man i hvert fald ikke gøre som Sverige, tværtimod. Er ordføreren ikke enig i, at man hidtil har uddelt alt for mange statsborgerskaber – også til alt for mange mennesker, som aldrig nogen sinde burde have haft det?

Kl. 10:23

Formanden (Søren Gade):

Ordføreren.

Kl. 10:23

Mads Fuglede (V):

Jeg vil da godt præcisere det, som fru Mette Thiesen sådan en lillebitte smule indirekte spørger til. Jeg tror, at vi – især i en periode i 1980'erne og 1990'erne, faktisk helt frem til omkring 2015 – har uddelt alt for mange statsborgerskaber til mennesker fra Mellemøsten og Nordafrika, som ikke har et værdifællesskab med Danmark, og jeg tror, at hvis man havde haft en bedre overensstemmelse mellem de værdier, vi har her, og de værdier, de er kommet med, ville vi ikke have oplevet de mange udfordringer, vi har haft med især integration i det her land.

Kl. 10:24

Formanden (Søren Gade):

Fru Mette Thiesen.

Kl. 10:24

Mette Thiesen (DF):

Det er jeg meget enig med ordføreren i. Det var som talt ud af min mund, og det leder også meget naturligt til det næste spørgsmål. Lad os rette den fejl. Lad os rette den fejl, at der er alt for mange, der har fået statsborgerskab, som aldrig burde have haft det.

Vil Venstre være med til – det vil vi i Dansk Folkeparti i hvert fald rigtig gerne – at sige, at man, hvis man får en ubetinget frihedsstraf, hvis man begår så grov kriminalitet og svigter den tillid, man har fået af Danmark ved at have fået et statsborgerskab og have fået tildelt statsborgerskab ved lov, selvfølgelig skal have frataget det her statsborgerskab igen og udvises? Vil Venstre være med til det?

Kl. 10:25

Formanden (Søren Gade):

Ordføreren.

Kl. 10:25

Mads Fuglede (V):

Vi har i flere omgange været med til at skærpe reglerne for, hvordan man mister dansk statsborgerskab. Man kan nu miste det administrativt – det har vi indført – og man kan miste det ved dom, og reglerne for, hvordan man mister det ved dom, har vi skærpet. Det skal selvfølgelig være den vej, vi går, når vi fratager mennesker dansk statsborgerskab, og det skal være en dansk domstol, der gør det på baggrund af kriterier, som vi har opstillet herinde. Den politik synes jeg vi kan være glade for, for det er det rigtige at gøre, når folk afgørende bryder med reglerne i det her samfund.

Kl. 10:25

Formanden (Søren Gade):

Hr. Peter Kofod.

Kl. 10:25

Peter Kofod (DF):

Det skal være den vej, vi går, siger Venstres ordfører, når det handler om at fratage statsborgerskaber. Det var i hvert fald det svar, som fru Mette Thiesen lige fik.

Jeg kunne godt tænke mig at vide, hvad Venstres forslag er til at lade det blive ved med at være den vej, vi går. For ordføreren anerkender jo tydeligvis de problemer, der har været skabt over mange år. Så må ordføreren og ordførerens parti jo også have nogle bud på, hvordan vi løser de problemer. Der er jo stadig væk store uløste problemer på hele udlændinge- og integrationsområdet, så jeg kunne godt tænke mig at vide: Hvad vil Venstre?

Kl. 10:26

Formanden (Søren Gade):

Ordføreren.

Kl. 10:26

Mads Fuglede (V):

Jeg ved, at vi i Venstre er meget tilfredse med den serie af stramninger, vi har vedtaget fra 2015 og frem i samarbejde med og med god hjælp fra bl.a. Dansk Folkeparti.

Vi er også nået til et punkt, hvor jeg egentlig oplever den største udfordring på hele det her område som noget, der handler om muligheden for at sende mennesker ud af Danmark, som har fået at vide, at de skal forlade Danmark. Det er egentlig der, vi oplever de største udfordringer, og selv der udsender vi i dag mange flere, end vi har gjort tidligere. Så jeg forstår, at der er et behov for og måske også et ønske om at tale den her problemstilling op, men jeg synes tit, man i den debat glemmer, at vi er kommet rigtig langt, i forhold til hvor vi var, og at vi i dag udsender langt flere, selv om vi gerne ville udsende endnu flere, end vi har gjort tidligere, nemlig på baggrund af at danske domstole beder dem om at forlade Danmark på baggrund af handlinger, de har begået her.

Kl. 10:27

Formanden (Søren Gade):

Hr. Peter Kofod.

Kl. 10:27

Peter Kofod (DF):

Der var ikke meget svar i det. Men jeg vil så spørge om noget andet, og det handler om EU-Domstolen. For Venstre er jo også ifølge Venstres medlem af Europa-Parlamentet Morten Løkkegaard Danmarks mest proeuropæiske parti, og inden for de sidste uger har vi oplevet den situation, at EU-Domstolen mener, at man skal begynde at blande sig i tildelingen af danske statsborgerskaber. Der kunne jeg godt tænke mig at vide, om Venstre i Danmark vil stå fast på, at det er noget, Folketinget forholder sig til, eller om Venstre i Danmark vil acceptere, at EU-Domstolen begynder at overtage på det her område – måske bare en helt klar uddybning af, hvor Venstre står i det her.

Kl. 10:27

Formanden (Søren Gade):

Ordføreren.

Kl. 10:28

Mads Fuglede (V):

Venstre står der, hvor det er vigtigt for os, at vi overholder de konventioner og overstatslige samarbejdsaftaler, som vi har indgået. Vi er så også fuldstændig bevidste om, at der indimellem kommer – og nogle gange oftere, end vi bryder os om – domme, som går Danmark imod. I det omfang vi har svært ved at styre det, synes jeg, det er vigtigt, at man gør det, som vi har beskrevet i regeringsgrundlaget, nemlig at vi laver et konventionseftersyn og løber en højere procesrisiko i visse sager for at fastholde det nationale krav, vi må have, for at have styr på, hvem der er i vores land.

Kl. 10:28

Formanden (Søren Gade):

Der er ikke flere korte bemærkninger. Vi siger tak til ordføreren, hr. Mads Fuglede, og jeg byder velkommen til den næste ordfører fra Moderaterne, hr. Mohammad Rona.

Kl. 10:28

(Ordfører)

Mohammad Rona (M):

Tak for ordet. Tildelingen af statsborgerskabet er en stor tillidserklæring fra samfundet, og derfor er det også helt fair, at der stilles krav til de mennesker, der ønsker at blive danske statsborgere. Den praksis skal vi holde fast i.

For ca. 27 år siden har der stået en politiker på selv samme talerstol for første gang for at førstebehandle et lovforslag om statsborgerskab. På den liste stod min familie og jeg. I dag står jeg så på selv samme talerstol og skal det samme. Det er surrealistisk, men samtidig suser der en stolthed igennem min krop.

Jeg kan kun takke det danske samfund for de muligheder, det har givet min familie. Jeg kunne se, hvordan mine forældre knoklede for at lære dansk, tage en uddannelse og komme i beskæftigelse. Ud over det havde de en oprigtig interesse i at lære dansk kultur og danske værdier at kende, for nu var Danmark deres nye land. Jeg var 10 år gammel, da jeg første gang holdt et rødbedefarvet pas i min hånd. Jeg husker dagen, som var det i går. Glæden og stoltheden hos mine forældre var ikke til at tage fejl af. De gjorde meget ud af at fortælle os børn, at nu var vi en del af det danske fællesskab, og det skulle vi værne om. Det gjorde vi, og det gør vi stadig den dag i dag.

Jeg glæder mig til det videre arbejde i Indfødsretsudvalget, hvor vi allerede nu er begyndt at tage spændende debatter op, som skal sætte retningen for et godt samarbejde. Det ser jeg bestemt frem til. Til sidst vil jeg blot sige tillykke til de nye danske statsborgere. Det er stort, og det forpligter. Moderaterne bakker op.

Kl. 10:30

Formanden (Søren Gade):

Tak for det. Første korte bemærkning er fra hr. Mikkel Bjørn.

Kl. 10:30

Mikkel Bjørn (DF):

Tak for ordførerens tale. Mit spørgsmål er lidt i tråd med det, jeg stillede til Socialdemokratiet, for jeg er nysgerrig på, hvad Moderaterne egentlig mener om det her med en mere individuel sagsbehandling, hvor vi har folk inde til en personlig samtale for at kunne afgøre, om det er folk med eksempelvis radikale islamistiske sympatier eller andet. Det har vi ikke mulighed for i dag, og jeg synes jo mildt sagt, at det er dybt uansvarligt, at vi tildeler statsborgerskab til tusindvis af mennesker hvert eneste år uden den fjerneste afart af indsigt i, hvad de her mennesker mener og synes om netop de spørgsmål.

Kl. 10:31

Formanden (Søren Gade):

Ordføreren.

Kl. 10:31

Mohammad Rona (M):

Jeg kan sige to ting. Først og fremmest kan jeg huske, at dengang mine forældre fik statsborgerskab, var de faktisk oppe til en samtale hos politiet, for det gjorde man dengang, og det har sådan set været fint. Jeg har ikke noget imod, at man kører de her samtaler.

Det, jeg gerne vil sætte spørgsmålstegn ved, er selvfølgelig det med ressourcer, økonomi, og hvem der skal afholde de her samtaler, og alle de her ting. Men jeg ser det da gerne, hvis hr. Mikkel Bjørn har et konkret forslag til, hvordan man kan gøre det. Men vi er ikke afvisende.

Kl. 10:31

Formanden (Søren Gade):

Hr. Mikkel Bjørn.

Kl. 10:31

Mikkel Bjørn (DF):

Ja, det er nok der, vi ender med at skille os i sidste ende, for det er klart, at det her jo vil sætte nogle begrænsninger for, hvor mange statsborgerskaber vi vil kunne give. Vi synes ikke i Dansk Folkeparti, det er ansvarligt at give tusindvis af mennesker dansk statsborgerskab hvert eneste år. På det første lovforslag om indfødsret var det kun ti personer, der fik tildelt statsborgerskab, og der syntes man dengang, at det var mange personer. I dag tildeler vi tusindvis, og det synes vi selvfølgelig i Dansk Folkeparti er dybt uansvarligt.

Kl. 10:32

Formanden (Søren Gade):

Ordføreren.

Kl. 10:32

Mohammad Rona (M):

Ja, altså, de 1.216 mennesker, der er på det her lovforslag, har jo lidt ligesom mine egne forældre gjort sig fortjent til at komme på lovforslaget og har gjort en indsats og har forhåbentlig taget de danske værdier til sig – ud over job, beskæftigelse, uddannelse og alle de her ting. Så det er sådan set mit svar på det.

Kl. 10:32

Formanden (Søren Gade):

Fru Rosa Lund.

Kl. 10:32

Rosa Lund (EL):

Tak for det, og tak for talen, og egentlig også tak for lige at bringe ind i debatten, hvad det faktisk betyder at få et dansk statsborgerskab. Når man har hørt debatten indtil nu, lyder det jo, som om det er noget, der hænger på træerne, og som man bare lige kan gå ud og plukke, og så er man dansk statsborger. Mit spørgsmål til Moderaterne er, hvad I mener om den indfødsretsaftale, der ligger nu. Altså, er det for nemt eller for svært at blive dansk statsborger jævnfør den nuværende aftale?

Kl. 10:33

Formanden (Søren Gade):

Ordføreren.

Kl. 10:33

Mohammad Rona (M):

Jeg synes ikke, det er for nemt, og jeg synes heller ikke, det er for svært. Jeg synes, at den indfødsretsaftale med de krav og med de paragraffer, der ligger nu, sådan set er passende. Så jeg har ingen intentioner om at lave om på noget af det.

Kl. 10:33

Formanden (Søren Gade):

Fru Rosa Lund.

Kl. 10:33

Rosa Lund (EL):

Tak for det. Det er jo altid spændende med nye partier, hvordan de stiller sig til eksisterende aftaler og selvfølgelig også til meget principielle ting som f.eks. det at få et statsborgerskab. Jeg må dog sige, at det kommer lidt bag på mig, når jeg kigger på resten af Moderaternes udlændingepolitik, at man ikke er interesseret i at ændre på kriterierne for at blive dansk statsborger. Men tak for svaret.

Kl. 10:33

Formanden (Søren Gade):

Ønsker ordføreren at svare? (Mohammad Rona (M): Nej). Så går vi videre i rækken til hr. Peter Kofod.

Kl. 10:33

Peter Kofod (DF):

Tak for det, og tak for ordførertalen. Jeg synes, det var meget positivt, at ordføreren sagde, at man gerne vil kigge i retning af de her samtaler – demokratisamtaler, tror jeg man kalder dem i Venstre – og ordføreren nævnte muligheden for, at man kunne tale med en politibetjent, og havde jo oplevet det delvis selv.

Jeg vil gerne vide, om det sådan er Moderaternes fasttømrede politik, at man, hvis man kunne finde en mindelig løsning på det – og der er jo også et ressourcespørgsmål – kunne forestille sig, at det var noget, alle skulle, altså til en egentlig samtale, hvor man ligesom fik slået fast, om det her er en person, som man forestiller sig lever op til kriterierne for at få dansk statsborgerskab. Det var bare for at få en uddybning af det, tak.

Kl. 10:34

Formanden (Søren Gade):

Ordføreren.

Kl. 10:34

Mohammad Rona (M):

Jeg skal prøve at se, om jeg kan uddybe det endnu mere. Som jeg også sagde til hr. Mikkel Bjørn, handler det sådan set for mig og Moderaterne om, om man kan skaffe noget finansiering til det her, og hvordan det skal struktureres, og alle de her ting, inden jeg sådan kan give et entydigt svar på, om det her en god idé.

Det, jeg synes i forhold til samtaler, er jo, at den oplevelse, mine forældre og mange andre, der har fået statsborgerskab, også via samtale, i 1990'erne, har haft, faktisk har været positiv. Så den del af det tager jeg jo sådan med mig videre nu. Spørgsmålet er jo selvfølgelig, hvordan vi kan strikke det sammen på en smart måde, hvis det overhovedet kan give mening. Spørgsmålet for mig er jo i forhold til ressourcer og økonomi, inden jeg bare blankt kan sige yes eller no – beklager sproget.

Kl. 10:35

Formanden (Søren Gade):

Hr. Peter Kofod.

Kl. 10:35

Peter Kofod (DF):

Jeg synes, det var et positivt svar, der kom. Og jeg vil da foreslå ordføreren, at man simpelt hen lader egenbetalingen være det, som det måtte koste at opnå dansk indfødsret. I dag er der jo også et gebyr, hvis man søger om statsborgerskab.

Så kunne Moderaternes ordfører forestille sig, at man simpelt hen opkrævede det, det ville koste at opnå dansk indfødsret – også hvad den samtale, det så måtte medføre, ville koste? For så har vi jo løst problemet.

Kl. 10:35

Formanden (Søren Gade):

Ordføreren.

Kl. 10:35

Mohammad Rona (M):

Hvis hr. Peter Kofod og jeg kunne løse problemet sådan lige her hen over en talerstol, kunne det da være ret godt. Det kan jeg ikke svare på sådan entydigt, altså om det skal være med egenbetaling eller noget. Men det må vi jo kigge ind i. Jeg synes da, vi skal tage det op i Indfødsretsudvalget, og så må vi jo diskutere det der.

Kl. 10:36

Formanden (Søren Gade):

Den næste, der har bedt om ordet, er fru Helene Liliendahl Brydensholt.

Kl. 10:36

Helene Liliendahl Brydensholt (ALT):

Tak for det, og tak til ordføreren for en rigtig fin tale. Jeg fik faktisk lidt kuldegysninger, da du fortalte om, at du og dine forældre stod på listen der for 27 år siden. Så tak for det.

Jeg kunne godt tænke mig at følge op på noget. Nu stillede fru Rosa Lund dig spørgsmålet, om I i Moderaterne kunne tænke jer at lave om på kravene, og det lyder så, som om I ikke kunne det. Men alligevel kunne jeg godt tænke mig at spørge ordføreren, om I kunne være åbne over for at kigge på at ligestille uddannelse med beskæftigelse i forbindelse med kravet om beskæftigelse, så det, at man er under uddannelse, også kan gøre, at man opfylder beskæftigelseskravet, hvis ordføreren forstår mit spørgsmål.

Kl. 10:36

Formanden (Søren Gade):

Ordføreren.

Kl. 10:36

Mohammad Rona (M):

Tak. Ja, jeg forstår godt spørgsmålet, altså om man skal ligestille uddannelse og beskæftigelse. Ja, det kunne man godt, men det er ikke noget, jeg har sådan et, hvad kan man sige, konkret svar på her og nu. Men jeg er åben.

Kl. 10:37

Formanden (Søren Gade):

Ønskes den anden korte bemærkning? Værsgo.

Kl. 10:37

Helene Liliendahl Brydensholt (ALT):

Nu sagde ordføreren det så til sidst. Han er åben, det lyder godt. Tak for det.

Kl. 10:37

Formanden (Søren Gade):

Tak. Der er ikke flere korte bemærkninger, så vi siger tak til hr. Mohammad Rona. Vi går videre i ordførerrækken, og jeg giver nu ordet til Socialistisk Folkepartis fru Sofie Lippert.

Kl. 10:37

(Ordfører)

Sofie Lippert (SF):

Tusind tak for ordet. Fru Anne Valentina Berthelsen kunne desværre ikke være her i dag, så jeg har fået æren af at være den, der siger stort tillykke til alle de mennesker, der med det her lovforslag tildeles statsborgerskab. Vi ved, at vejen hertil har været både hård og tålmodighedskrævende, og hvor er vi heldige, at vi her i landet igen i år får flere mennesker med i vores fællesskab af danske statsborgere, som gerne vil Danmark og vores samfund.

I 2022 fejrede vi statsborgerskabsdagen med sang, ballet og taler herinde på Christiansborg, ikke bare én gang, men hele to gange. Det var en festdag, hvor vi hyldede alle de borgere, der havde fået tildelt statsborgerskab, og sikke en festdag det var.

Vejen ind i det danske fællesskab har været lang og krævende for mange af de mennesker, der står her i lovforslaget. De har knoklet hårdt og længe for at leve op til de krav, som et flertal herinde på Christiansborg stiller til dem. Alligevel har de ydet en indsats: De har lært dansk, de har lært om den danske historie og kultur, og de har deltaget aktivt i samfundet. De har vist, at de vil Danmark og vores fællesskab. Det kan vi kun sige dem en stor tak for. Tænk engang, at flere tusinde mennesker hvert år bruger tid og kræfter på at bestå indfødsretsprøven for at kunne kalde sig danske statsborgere på lige fod med alle os andre. Det er et fællesskab, som for mange af os er noget, vi er født med et medlemskort til.

Fra min og SF's side skal der lyde et højt og helhjertet tillykke til de mange nye danske statsborgere. Vi er glade for at have dem med. Socialistisk Folkeparti stemmer selvfølgelig for lovforslaget.

Kl. 10:39

Formanden (Søren Gade):

Hr. Mikkel Bjørn.

Kl. 10:39

Mikkel Bjørn (DF):

Tak for ordførertalen. Jeg er nysgerrig efter at finde ud af, om SF er enig i, at når vi kan se, at Folketinget igennem en årrække, også i nyere tid, erfaringsmæssigt har tildelt statsborgerskaber til voldtægtsforbrydere, seriekriminelle og bandemedlemmer, så har Folketinget og de medlemmer, som har givet statsborgerskaber til de mennesker, foretaget en mildt sagt meget, meget dårlig investering på Danmarks vegne.

Kl. 10:39

Formanden (Søren Gade):

Ordføreren.

Kl. 10:39

Sofie Lippert (SF):

I SF mener vi ikke, at det har stor værdi at kigge tilbage på og dømme statsborgerskabsbeslutninger. Det vigtige for os er, at folk lever op til de krav, vi stiller herinde i Folketinget, når de bliver tildelt statsborgerskab, og jeg er ikke enig i, at det her er en af de største udfordringer inden for indfødsretsområdet i dag.

Kl. 10:40

Formanden (Søren Gade):

Hr. Mikkel Bjørn.

Kl. 10:40

Mikkel Bjørn (DF):

Undskyld, det skal jeg bare lige have igen. Siger ordføreren, at det ingen værdi har for SF, om I har tildelt statsborgerskaber til mennesker, som siden hen viser sig at være voldtægtsforbrydere, bandemedlemmer og seriekriminelle?

Kl. 10:40

Formanden (Søren Gade):

Ordføreren.

Kl. 10:40

Sofie Lippert (SF):

Det er selvfølgelig altid et problem, hvis der findes voldsomt kriminelle mennesker i Danmark, og det skal vi håndtere inden for vores retssystem; det skal vi håndtere retspolitisk. Men jeg mener ikke, at det er et spørgsmål om statsborgerskab.

Kl. 10:40

Formanden (Søren Gade):

Hr. Anders Kronborg.

Kl. 10:40

Anders Kronborg (S):

Tusind tak til SF's ordfører for ordførertalen. Vi har også i forbindelse med den her debat diskuteret det helt principielle i, at et af Folketingets oppositionspartier har foreslået, at alle sager om indfødsret skal gøres anonyme. Og der kunne jeg godt tænke mig at høre, om SF støtter op om Alternativets forslag om, at alle sager skal være anonyme for Folketinget.

Kl. 10:41

Formanden (Søren Gade):

Ordføreren.

Kl. 10:41

Sofie Lippert (SF):

Vi hilser altid alle forslag om, hvordan vi kan gøre den her proces omkring statsborgerskab mest hensigtsmæssig, velkommen. Dermed ikke sagt, at vi nødvendigvis støtter op om det konkrete forslag fra Alternativets side, men vi er åbne over for at diskutere, hvordan vi får de mest hensigtsmæssige processer. Jeg tror ikke, at forslaget fra Alternativets side, som det ligger lige nu, er den endelige løsning, men vi hilser debatten velkommen.

Kl. 10:41

Formanden (Søren Gade):

Hr. Anders Kronborg.

Kl. 10:41

Anders Kronborg (S):

Det vil sige, at Socialistisk Folkeparti faktisk er åbne over for at diskutere, om der skal mere anonymisering ind i forhold til statsborgerskaber. Nu er det et område – som jeg også sagde i min ordførertale – der er belagt med tavshedspligt, men jeg tror ikke, at jeg bryder den, hvis jeg siger, at nogle af de sager, vi f.eks. kan behandle i Indfødsretsudvalget, er, hvis børn er blevet 18 år og det har trukket ud i forhold til sagsbehandling. Og noget af det, som Alternativet foreslår, er jo, at det skal gøres anonymt også med hensyn til alder, altså at vi ikke engang må kende vedkommendes alder. Kan SF få øje på nogen ting, som er hensigtsmæssige i Alternativets forslag?

Kl. 10:42

Formanden (Søren Gade):

Ordføreren.

Kl. 10:42

Sofie Lippert (SF):

Tak for spørgsmålet. Som jeg også sagde før: Nej, vi mener ikke, at Alternativets forslag, som det ligger lige nu, er hensigtsmæssigt. Men det betyder ikke, at vi ikke er åbne over for at debattere det. Jeg synes, det ville være ærgerligt, hvis jeg stod her fra Folketingets talerstol og sagde, at SF ikke var åbne over for at diskutere, hvordan vi gør det mest hensigtsmæssigt. Men jeg deler ordførerens opfattelse af, at en anonymisering ville medføre alt for mange store problemer, og at det derfor ikke er en nem snuptagsløsning.

Kl. 10:42

Formanden (Søren Gade):

Fru Helene Liliendahl Brydensholt.

Kl. 10:42

Helene Liliendahl Brydensholt (ALT):

Tak. Jeg har noteret mig, at ordføreren før valget skrev et udmærket debatindlæg om at give statsborgerskab til børn, der er født i Danmark, når de bliver 18 år. Jeg kunne godt tænke mig at høre, om ordføreren vil uddybe de gode tanker, der ligger bag det forslag, lidt.

Kl. 10:43

Formanden (Søren Gade):

Ordføreren.

Kl. 10:43

Sofie Lippert (SF):

Jamen det er SF's politik, at unge mennesker, der er født og opvokset i Danmark og har gået i dansk folkeskole og ikke har begået kriminalitet, inden de fylder 18 år, skal kunne få nemmere adgang til statsborgerskab, skal kunne ansøge om og dermed få det og ikke skal igennem den her meget lange proces. For vi mener, at de selvfølgelig på lige fod med folk, der kommer fra Norge og Sverige og er vokset op i Danmark og har gået i dansk folkeskole, er en del af det danske samfund og skal have lov til også at være en del af det fællesskab, der følger af det danske statsborgerskab.

Kl. 10:43

Formanden (Søren Gade):

Fru Helene Liliendahl Brydensholt.

Kl. 10:43

Helene Liliendahl Brydensholt (ALT):

Det er vist en fejl. Jeg havde ikke bedt om ordet igen.

Kl. 10:43

Formanden (Søren Gade):

Så går vi videre til hr. Peter Kofod.

Kl. 10:43

Peter Kofod (DF):

Jeg var simpelt hen ved at falde ned af stolen, da jeg hørte svaret til min partifælle hr. Mikkel Bjørn. For nu har der, siden behandlingen af den her sag startede, været den ene ordfører efter den anden på talerstolen, der brødebetynget har stået og sagt, at der godt nok var begået nogle synder i fortiden. Og adspurgt siger ordføreren så, når man har givet statsborgerskab til folk, der har begået meget grov kriminalitet – voldtægt, bandekriminalitet og andre meget, meget grove ting: Det vil man ikke fortryde, det vil man ikke ærgre sig over, det er ikke noget, der giver anledning selvrefleksion. Er det sådan, jeg skal forstå det svar, der blev givet til hr. Mikkel Bjørn? For så er jeg godt nok i chok over Socialistisk Folkepartis linje her.

Kl. 10:44

Formanden (Søren Gade):

Ordføreren.

Kl. 10:44

Sofie Lippert (SF):

Det er min klare opfattelse, at når man har fået dansk statsborgerskab, er man dansk statsborger, og alt, hvad der måtte ske derefter, skal håndteres på samme måde som for alle andre danske statsborgere. Vi har nogle ekstreme tilfælde, hvor der er tale om et meget voldsomt svigt af Danmark og decideret landsskadelig virksomhed, som vi skal se på på én måde, men begår danske statsborgere grov kriminalitet, er det for mig at se ikke afgørende, om de er født med det danske statsborgerskab, eller om de er blevet tildelt det som voksne.

Kl. 10:45

Formanden (Søren Gade):

Hr. Peter Kofod.

Kl. 10:45

Peter Kofod (DF):

Så det vil sige, at hvad angår alle de statsborgerskaber, der er væltet ud af Folketingssalen de sidste mange, mange år, til meget kriminelle mennesker – altså, vi taler jo hårdkogt kriminalitet – vil ordføreren ikke stå på talerstolen nu og sige, at det var søreme en fejl, og at ordføreren fortryder, at SF har været med til det. Jeg må sige, at jeg godt nok er dybt rystet. Jeg havde ikke ventet, at den naivitet stadig væk var så dybt rodfæstet på venstrefløjen. Jeg må godt nok sige, at jeg er rystet.

Kl. 10:45

Formanden (Søren Gade):

Ordføreren.

Kl. 10:45

Sofie Lippert (SF):

Jeg er ked af at ryste spørgeren sådan. Jeg synes, grov kriminalitet er et kæmpeproblem, og jeg synes, det er afgørende, at vi tager det meget seriøst, og det har vi heldigvis nogle rigtig dygtige retsordførere, et rigtig dygtigt politi og nogle rigtig dygtige domstole til at have ansvaret for at håndtere.

Kl. 10:45

Formanden (Søren Gade):

Vi går videre til fru Mette Thiesen.

Kl. 10:45

Mette Thiesen (DF):

Tusind tak. Forleden dag stod jeg her i Folketingssalen og spurgte justitsministeren ind til en meget konkret sag, en meget alvorlig sag, en meget, meget frygtelig sag – en sag, hvor en udenlandsk mand havde begået nogle ekstremt grove voldtægter mod nogle meget, meget unge piger. Normalt er Socialistisk Folkeparti jo et parti, som taler kvindernes sag meget op, at man skal passe på kvinder, at kvinder også skal have visse fordele, og der kommer det, som ordføreren står og siger, bare ekstremt meget bag på mig.

For som jeg hører ordføreren, mener ordføreren, at et menneske, som har fået tildelt et statsborgerskab, fået vist den tillid af den danske stat, og som forbryder sig imod den tillid og begår grove – meget grove – voldtægter og får en dom for det, ikke skal have frataget sit statsborgerskab. Er det korrekt forstået, at det mener Socialistisk Folkeparti ikke, men at de sådan set bare mener, at vedkommende skal have lov til at forblive og vedblive med at blive vist den tillid fra den danske stat?

Kl. 10:47

Formanden (Søren Gade):

Ordføreren.

Kl. 10:47

Sofie Lippert (SF):

Det er korrekt forstået, at jeg ikke mener, at man skal diskriminere efter, hvornår nogen har modtaget deres danske statsborgerskab, altså om det var ved fødslen eller senere i livet.

Dermed være ikke sagt, at en kriminalitet som den, ordføreren beskriver, ikke skal behandles hårdt og håndteres ved domstolene. Jeg har enormt meget tillid til de danske domstole, og derfor stoler jeg på, at man, uanset hvornår man måtte have fået sit danske statsborgerskab, så i vores retssystem vil få den nødvendige straf og møde de nødvendige konsekvenser, skulle man begå hård kriminalitet.

Kl. 10:47

Formanden (Søren Gade):

Fru Mette Thiesen.

Kl. 10:47

Mette Thiesen (DF):

Tak for et meget klart svar. Så vil jeg sige til ordføreren, at vi i Dansk Folkeparti står på pigernes og på kvindernes side. For vi mener, at hvis man begår så grove overgreb, både mod kvinder, men sådan set også, hvis man begår dem mod mænd, så skal man selvfølgelig have frataget det tildelte danske statsborgerskab og udvises. Men jeg kan så forstå på ordføreren, at ordføreren mener, at det må være danske skatteydere, der skal betale for, at de her dybt kriminelle mennesker fortsat er i Danmark. Jeg er meget rystet. Det må jeg indrømme.

Kl. 10:48

Formanden (Søren Gade):

Ønsker ordføreren en kort bemærkning? Værsgo.

Kl. 10:48

Sofie Lippert (SF):

Jeg vil igen undskylde, at jeg ryster Dansk Folkepartis ordfører så voldsomt. Det er ikke min hensigt. Men jeg kan blot gentage, at jeg ikke mener, at der skal være afgørende forskel på et statsborgerskab, alt efter om man får det ved fødslen, som 18-årig eller på et hvilket som helst andet tidspunkt i ens liv.

Kl. 10:48

Formanden (Søren Gade):

Vi siger tak til fru Sofie Lippert. Og vi går videre i ordførerrækken til Danmarksdemokraternes hr. Kristian Bøgsted.

Kl. 10:48

(Ordfører)

Kristian Bøgsted (DD):

Tak for ordet. Så blev det min tur til at få debut her på talerstolen, og sikke en sag at få debut til. For lovforslag om indfødsret er, uanset om man er for eller imod, bare en stor ting. Vi har det her lovforslag, hvor vi skal tage stilling til, om disse personer skal have det, som for mig er noget af det største, man kan få her til lands, nemlig et dansk statsborgerskab og dermed retten til at bære vores fine rødbedefarvede pas.

I Danmarksdemokraterne mener vi, at vi skal have en stram udlændingepolitik, og at der skal være skrappe krav for at få et dansk pas. Derfor er vi selvfølgelig glade for, at vi i dag har nogle krav og regler, som man skal leve op til, så vi rent faktisk forsøger at sikre os, at de mennesker, der søger dansk statsborgerskab, også er nogle, der gerne vil det danske samfund og de danske værdier, når nu de gerne vil have, at vi giver dem en af de for mig største gaver, man kan få.

Er reglerne så skrappe nok, som de er i dag? Det vil der altid være delte meninger om. Der er også personer på dette lovforslag, der efter vores mening ikke burde have været der, men har fået en dispensation af et flertal i udvalget. Men vi respekterer, at det er disse regler, der er i dag, og at disse personer enten lever op til disse vilkår eller er blevet tildelt dispensation af et flertal i Indfødsretsudvalget. Og eftersom det jo er et samlet lovforslag, hvor vi skal stemme for dem alle sammen eller ingen af dem, ender Danmarksdemokraterne med at støtte forslaget.

Kl. 10:50

Formanden (Søren Gade):

Tak for det. Der er en række korte bemærkninger, først fra hr. Peter Kofod.

Kl. 10:50

Peter Kofod (DF):

Tak for ordførertalen. Det synes jeg var en fin tale. Jeg kunne godt tænke mig at spørge ind til det forhold, der angår konventioner. Man kan jo få tildelt statsborgerskab ved lov, og jeg kunne godt tænke mig at vide, hvordan Danmarksdemokraterne stiller sig til – ordførerens parti er jo et nyt parti – at man, hvis man begår meget grov kriminalitet, får frataget sit statsborgerskab, eksempelvis. Altså, hvad skal egentlig vægte højest – er det hensynet til dansk ret, eller vil det være hensynet til konventioner? Og er Danmarksdemokraterne klar til at bryde konventionerne aktivt i forsøget på at fratage folk deres statsborgerskab?

Kl. 10:51

Formanden (Søren Gade):

Ordføreren.

Kl. 10:51

Kristian Bøgsted (DD):

Tak. Jamen altså, det er sådan, at der nu engang er nogle regler og vilkår, der er gældende i dag. Vi vil meget gerne være med til at kigge på, hvordan vi presser de konventioner og muligheder, der er, men det duer heller ikke, at vi bare går ud og rent faktisk selv bryder lovgivningen. Vi skal presse det lige til grænsen. Og hvis der er folk, der enten tidligere har begået eller nu begår rigtig grov kriminalitet, så skal vi da ind at kigge på, om man så rent faktisk har fortjent at gå med det danske pas.

Kl. 10:51

Formanden (Søren Gade):

Hr. Peter Kofod.

Kl. 10:51

Peter Kofod (DF):

Det er bare for lige at skære igennem politikersproget og forstå det: Vil det sige, at hvis Folketinget vedtager et sæt regler og der er en konvention – det vil så være statsborgerskabskonventionen – der mener noget andet, så vil Danmarksdemokraterne ligge under for konventionen og mene, at 90 mandater i Folketinget skal holde sig inden for de hegnspæle, som konventionen sætter? Er det rigtigt forstået?

Kl. 10:52

Formanden (Søren Gade):

Ordføreren.

Kl. 10:52

Kristian Bøgsted (DD):

Altså, jeg mener, at vi skal overholde de regler, der nu engang er, men hvis vi har et flertal her i Folketingssalen, der siger, at en person skal have frataget sit danske statsborgerskab, så er vi højst sandsynligt også med i det flertal, og så er det jo den vej, vi går.

Kl. 10:52

Formanden (Søren Gade):

Hr. Mikkel Bjørn.

Kl. 10:52

Mikkel Bjørn (DF):

Vi kan faktisk helt uden at bryde konventionerne, hvilket Danmarksdemokraterne jo er modstander af, bare sætte dansk lov over konventionerne. Derfor er jeg nysgerrig på at vide, om Danmarksdemokraterne kommer til at stemme for, hvis vi i Dansk Folkeparti fremsætter et beslutningsforslag om at fratage eksempelvis voldtægtsforbrydere deres statsborgerskab, selv hvis det måtte bryde med konventionerne, altså at sætte dansk lov igennem over for udenlandske voldtægtskriminelle.

Kl. 10:52

Formanden (Søren Gade):

Ordføreren.

Kl. 10:53

Kristian Bøgsted (DD):

Tak. Altså, inden jeg står her og udtaler mig på vegne af mig selv og Danmarksdemokraterne om, hvad vi stemmer til et eventuelt ændringsforslag eller beslutningsforslag, vil jeg faktisk gerne se det forslag, så jeg rent faktisk har mulighed for at læse og se, hvad det er, man præcis kommer med, og hvad det har af betydning. Det vil jeg gerne, inden jeg skal stå og træffe en beslutning.

Kl. 10:53

Formanden (Søren Gade):

Hr. Mikkel Bjørn? Der var ikke mere. Så går vi videre i spørgerrækken til fru Mette Thiesen.

Kl. 10:53

Mette Thiesen (DF):

Tusind tak. Det første spørgsmål går på den her konkrete sag, jeg også har nævnt til Socialistisk Folkepartis ordfører. Der vil det helt sikkert stride imod Danmarks internationale forpligtelser, som det så pænt hedder, hvis man eksempelvis går ind og siger, at hvis du f.eks. får en ubetinget frihedsstraf, skal du have frataget det tildelte danske statsborgerskab.

Kan Danmarksdemokraterne bakke op om helt konkret at sætte danskernes sikkerhed og tryghed over forældede konventioner hver gang?

Kl. 10:54

Formanden (Søren Gade):

Ordføreren.

Kl. 10:54

Kristian Bøgsted (DD):

Der ligger jo forskellige sager rundtomkring, og vi vil gerne være med til at kigge på, hvordan vi kan gøre det her, så vi rent faktisk sikrer, at man overholder dansk lovgivning, og at dem, der er blevet tildelt eller bliver tildelt et dansk pas, også skal overholde det her.

For det er for mig at se en kæmpe gave, at man får det pas, og der følger nogle vilkår med, og dem skal man selvfølgelig overholde; ellers må vi jo ind at kigge på, hvad vi så kan gøre, bagefter. Så lad os se på forslaget, når det kommer.

Kl. 10:54

Formanden (Søren Gade):

Fru Mette Thiesen.

Kl. 10:54

Mette Thiesen (DF):

Meget gerne. Jeg synes egentlig bare, mit spørgsmål var ret klart, altså om Danmarksdemokraterne altid vil skippe konventionerne til fordel for danskernes sikkerhed og tryghed. Det kunne eksempelvis også være, hvis man frakendte statsborgerskabet fra en, som så bliver statsløs. Vil Danmarksdemokraterne være med til det?

Kl. 10:54

Formanden (Søren Gade):

Ordføreren.

Kl. 10:54

Kristian Bøgsted (DD):

Altså, der er nogle konventioner, der skal overholdes, og det er nu engang sådan, det er. Hvis vi alle sammen her begynder at sige, at vi vil både den ene og den anden ting, og vi bryder konventioner, og vi bryder det ene og det andet, så ender det med, at vi ikke må sidde herinde i Folketingssalen.

Vi vil rigtig gerne kigge på, hvordan vi hjælper danskerne og overholder dansk lovgivning. Men vi kommer ikke til at stå og bryde alle mulige konventioner og regler, bare fordi vi har en enkeltsag.

Kl. 10:55

Formanden (Søren Gade):

Hr. Anders Kronborg.

Kl. 10:55

Anders Kronborg (S):

Jeg vil sådan set starte med at sige tak til ordføreren. Der er mange ting, ordføreren og jeg ikke er enige om, men jeg vil gerne kvittere for den seriøsitet, jeg synes ordføreren viser på talerstolen – også i forhold til, at ordføreren vil overveje forslag i Indfødsretsudvalget.

Nu oplever jeg lidt sådan en storm fra de partier, der traditionelt ligger lidt til højre i Folketingssalen i forhold til stramninger, individuel behandling af sager. Men jeg bemærker – og der kunne jeg sådan set godt tænke mig at høre ordførerens vurdering og synspunkt – at der er et borgerligt parti, som er fuldstændig fraværende i den her debat. Man er ikke engang mødt op i Folketingssalen. Det er Nye Borgerlige. Jeg startede med at sige, at det her var noget af det allerallervigtigste, vi behandler herinde, altså at give dansk statsborgerskab. Hvordan har ordføreren det med, at et borgerligt parti faktisk slet ikke er mødt frem i salen til første behandling af noget så vigtigt som at give dansk statsborgerskab?

Kl. 10:56

Formanden (Søren Gade):

Ordføreren.

Kl. 10:56

Kristian Bøgsted (DD):

Altså, nu skal jeg ikke gøre mig til herre over, hvordan andre partier prioriterer deres tid, men jeg er helt enig med spørgeren i, at det her virkelig er noget af det største. Det er en af de største ting, man overhovedet kan få fra dansk side, ja. Men hvordan andre partier prioriterer deres tid, skal jeg ikke gøre mig til herre over.

Kl. 10:56

Formanden (Søren Gade):

Hr. Anders Kronborg.

Kl. 10:56

Anders Kronborg (S):

Det er jeg også et eller andet sted enig i, men jeg synes bare, det er vigtigt at få prioriteret, når der nu ligesom er et krav om – sådan fornemmer jeg det – at der skal være en stærk og individuel behandling, samtaler osv. Så er der faktisk partier i Folketinget, som ikke møder op til den her meget vigtige førstebehandling.

Jeg vil gerne kvittere for den seriøsitet, som jeg oplever fra ordføreren her på talerstolen. Og så vil jeg ikke sige yderligere.

Kl. 10:57

Formanden (Søren Gade):

Ønsker ordføreren ordet? Nej. Så siger vi tak til hr. Kristian Bøgsted. Og vi byder velkommen til fru Sandra Elisabeth Skalvig fra Liberal Alliance.

Kl. 10:57

(Ordfører)

Sandra Elisabeth Skalvig (LA):

Tak for ordet. Jeg er glad for, at min første ordførertale bliver til et lovforslag om dansk statsborgerskab, for der er en vis æresfølelse i at kunne få lov til at give andre mennesker en af de største gaver, noget af det mest værdifulde, vi i Danmark kan give til andre, nemlig et dansk statsborgerskab.

I den seneste tid har Indfødsretsudvalgets arbejde været i mediernes søgelys, og som ny indfødsretsordfører for Liberal Alliance og som nyt medlem af Indfødsretsudvalget er det vigtigt for mig at pointere, at jeg har tiltro til det arbejde, som Indfødsretsudvalget udfører, og derved også tiltro til, at dispensationsansøgninger behandles ansvarligt og inden for lovgivningens rammer. Et statsborgerskab i Danmark skal ikke være alle forundt, og vi skal være kritiske, i forhold til hvem det er, vi tildeler statsborgerskab. Det skal ikke tildeles nogen, som ikke vil Danmark.

Liberal Alliance har været med til at skærpe reglerne for tildeling af dansk statsborgerskab, sådan at det ikke er lige så nemt at få det tildelt. Men vi så også gerne, at reglerne blev skærpet endnu mere, for i vores optik skal det være svært, men ikke umuligt at få et dansk statsborgerskab. Et statsborgerskab i Danmark er en af de største gaver, som vi kan give til andre, og det skal tildeles dem, der har udvist vilje til at bidrage til vores samfund, dem, som forstår og behersker det danske sprog, og dem, som forstår vores historie og vores traditioner. Det skal tildeles dem, der overholder og respekterer den danske lovgivning, og som tror på vores værdier om tolerance, frihed og demokrati.

Liberal Alliance støtter lovforslaget. Tak for ordet.

Kl. 10:59

Formanden (Søren Gade):

Tak til ordføreren. Der er en række korte bemærkninger. Den første er fra hr. Peder Hvelplund.

Kl. 10:59

Peder Hvelplund (EL):

Tak for det, og tillykke med debuten på talerstolen. Det klarede ordføreren ganske glimrende. Men det skal ikke afholde mig fra at stille et par spørgsmål til talen. For ordføreren siger, at det ikke skal være umuligt at opnå statsborgerskab. Det skal være svært, men ikke umuligt. Men virkeligheden er jo i dag, at det for nogle faktisk bliver umuligt, fordi de har fået en betinget eller ubetinget dom. Måske har de meget tidligt i deres liv begået en dumhed, som nu permanent udelukker dem fra statsborgerskab.

Liberal Alliance er jo normalt et parti, som Enhedslisten nogle gange har sammenfaldende synspunkter med omkring retssikkerhed og andet. Så mener ordføreren, at det er rimeligt? Og ville det i virkeligheden ikke være bedre, at man netop for at sikre retssikkerheden fik en forvaltningslov, altså en forvaltningsakt, som kunne sikre, at det alene foregik ud fra objektive kriterier, frem for at det er noget, der foregår mere eller mindre tilfældigt eller i hvert fald efter forskellige ordføreres eller medlemmer af Indfødsretsudvalgets personlige opfattelse?

Kl. 11:00

Formanden (Søren Gade):

Ordføreren.

Kl. 11:00

Sandra Elisabeth Skalvig (LA):

Først og fremmest mener vi jo, at ansøgere til dansk statsborgerskab, altså nogle, der ønsker at blive danske statsborgere, skal overholde vores lovgivning og skal respektere den lovgivning, der ligesom foreligger. Så kan der naturligvis ske noget, som gør, at man måske laver nogle ting i livet, som man fortryder. Men som sagt er det jo ikke sådan, at deres opholdstilladelse forsvinder, fordi de ikke kan få dansk statsborgerskab. Og som udgangspunkt er vores holdning, at dem, der skal kunne blive danske statsborgere, skal overholde og respektere den danske lovgivning.

Kl. 11:01

Formanden (Søren Gade):

Hr. Peder Hvelplund.

Kl. 11:01

Peder Hvelplund (EL):

Ja, men nu siger ordføreren, at det er noget af det mest værdifulde, man overhovedet kan forestille sig. Og der må vi bare konstatere, at der er nogle borgere, som begår en dumhed, som de så kommer til at hæfte for resten af livet. Og der er det ellers sådan et grundlæggende retsprincip, at vi har en forestilling om, at ja, du kan begå en dumhed, og så tager du din straf, men så er tavlen ligesom også visket ren. Det er bare ikke tilfældet i forhold til spørgsmålet om statsborgerskab, som jo også handler om nogle grundlæggende demokratiske rettigheder, f.eks. det at kunne stemme til et folketingsvalg.

Mener ordføreren ikke, det er urimeligt, at man i det her tilfælde fraviger princippet om, at tavlen kan viskes ren?

Kl. 11:02

Formanden (Søren Gade):

Ordføreren.

Kl. 11:02

Sandra Elisabeth Skalvig (LA):

Jeg tror, der er mange forskellige ting i lige præcis det her, som ordføreren taler om. Som udgangspunkt er Liberal Alliances holdning, at det selvfølgelig skal være svært, men ikke umuligt at blive dansk statsborger. Dem, der ønsker at blive en del af det danske fællesskab, skal overholde vores lovgivning og respektere den. Og man kan sige, at der er en årsag til, at kriterierne er sat op på den måde, som kriterierne på nuværende tidspunkt er opsat på.

Kl. 11:02

Formanden (Søren Gade):

Hr. Peter Kofod.

Kl. 11:03

Peter Kofod (DF):

Tak for det, og tak for talen. Ordførerens tidligere partifælle hr. Simon Emil Ammitzbøll foreslog for nogle år siden, at vi skulle suspendere konventionerne i en periode. Og i den her debat bliver konventionerne jo hurtigt sådan elefanten i rummet.

Det, jeg gerne vil spørge Liberal Alliances ordfører om, er: Synes Liberal Alliances ordfører, at man f.eks. kunne suspendere statsløsekonventionen i et par år?

Kl. 11:03

Formanden (Søren Gade):

Ordføreren.

Kl. 11:03

Sandra Elisabeth Skalvig (LA):

Nu er jeg ikke bekendt med alt, som tidligere ordførere på indfødsretsområdet for Liberal Alliance har udtalt sig om, så det kan jeg som udgangspunkt ikke stå på mål for. Jeg mener som udgangspunkt ikke, at vi skal til at suspendere konventioner.

Kl. 11:03

Formanden (Søren Gade):

Så går vi videre til fru Mette Thiesen.

Kl. 11:03

Mette Thiesen (DF):

Tusind tak, og tillykke med talen. Jeg kunne egentlig godt tænke mig at høre ordføreren om noget. Nu bliver der talt om konventioner, og i forbindelse med den meget konkrete sag, jeg nu har nævnt nogle gange over for forskellige ordførere, er Liberal Alliance så indstillet på, at man selvfølgelig fratager statsborgerskaber, som er tildelt ved lov, hvis man begår meget grov kriminalitet som med eksemplet, jeg nævnte tidligere?

Kl. 11:04

Formanden (Søren Gade):

Ordføreren.

Kl. 11:04

Sandra Elisabeth Skalvig (LA):

Jeg vil ikke konkret komme ind på, om det er noget, Liberal Alliance er for eller imod, men jeg vil sige det på den måde, at vi er åbne over for at tage dialogen, i forhold til hvornår man eventuelt kan fratage nogen et statsborgerskab.

Kl. 11:04

Formanden (Søren Gade):

Fru Mette Thiesen.

Kl. 11:04

Mette Thiesen (DF):

Jeg tror bare ikke, vi kommer så langt med dialog. Men det er da selvfølgelig fint, at man er åben over for at kigge på det. Lige nu skal man nærmest være både kriminel og terrorist og flere andre ting for at få frakendt sit statsborgerskab, så jeg kunne egentlig bare godt tænke mig at høre Liberal Alliances holdning til det, for jeg er oprigtig nysgerrig på det. Mener Liberal Alliance ikke også, at man skal sætte danskernes sikkerhed og tryghed over konventionerne, f.eks. i tilfælde som det, jeg nævnte tidligere?

Kl. 11:05

Formanden (Søren Gade):

Ordføreren.

Kl. 11:05

Sandra Elisabeth Skalvig (LA):

Jeg tror ikke, jeg bliver mere specifik, end jeg var lige før. Vi er ikke lukkede over for at kigge på det, og vi vil gerne tage dialogen med ordførere fra andre partier.

Kl. 11:05

Formanden (Søren Gade):

Tak for det. Der er ikke flere korte bemærkninger. Vi siger tak til fru Sandra Elisabeth Skalvig, og jeg byder velkommen til fru Brigitte Klintskov Jerkel fra Det Konservative Folkeparti.

Kl. 11:05

(Ordfører)

Brigitte Klintskov Jerkel (KF):

Tak for ordet. Jeg er helt ny ordfører på indfødsretsområdet, og derfor er lovforslaget, som vi behandler i dag, om indfødsret også et noget anderledes lovforslag end dem, som jeg har været vant til at førstebehandle i de 6 år, hvor jeg har selv siddet i Folketinget. Det, vi behandler i dag, er et lovforslag, hvor vi giver den største gave af alle, nemlig det danske pas, til en række personer fra andre lande, som lever op til kravene i lov om indfødsret. For vi skal nemlig se det som en gave, en gave, som man skal gøre sig fortjent til.

I Det Konservative Folkeparti synes vi ikke, at det er en menneskeret at blive dansk statsborger. Historisk set er der alt for mange, der har fået tildelt dansk statsborgerskab. Det påvirker sammenhængskraften i Danmark negativt, ligesom det kan sætte vores danske værdier på spil. Det må vi ikke risikere. Derfor er jeg også glad for, at Det Konservative Folkeparti har været garant for at stå vagt om at sikre konsekvente regler for tildeling af statsborgerskab. Det så man i den seneste aftale, hvor vi eksempelvis fik taget skridt hen imod at få styr på kriminalitet i forbindelse med tildelingen af dansk pas. Men det skal ikke være nogen hemmelighed, at vi er af den klare overbevisning, at der stadig væk er arbejde at gøre, når det kommer til reglerne for indfødsret.

Det er et kæmpe privilegie at få et dansk pas og stemmeret i Danmark, og man behøver jo ikke statsborgerskab for at bo i Danmark; det kan man sagtens uden. Derfor mener jeg også, at det er ret og rimeligt, at vi har stramme kriterier for indfødsret i lovgivningen, som man skal indordne sig efter. Derfor vil vi også gerne genbesøge reglerne. Til slut vil jeg ønske et stort tillykke til alle jer, der virkelig har taget Danmark til jer og gjort jer fortjent til at få det rødbedefarvede pas i hånden. Tak for ordet.

Kl. 11:08

Formanden (Søren Gade):

Tak for det. Der er et par korte bemærkninger. Jeg giver først ordet til hr. Peder Hvelplund.

Kl. 11:08

Peder Hvelplund (EL):

Tak for det, og tak for talen. Jeg vil egentlig bare høre ordføreren, om ordføreren mener, det er rimeligt, at det i den indfødsretsaftale, som Konservative jo har lavet sammen med Liberal Alliance, Venstre og Socialdemokratiet, indgår som et kriterie, at man bliver udelukket permanent fra statsborgerskab, hvis man har begået en handling, som har medført en betinget eller ubetinget dom.

Når jeg spørger, er det jo, fordi der i nogle af de tilfælde, vi sidder med, er tale om domme, der ligger mange årtier tilbage i tiden, og hvor man har udstået straffen og er kommet videre i sit liv; man har både job, arbejde, uddannelse og familie, men alligevel skal man permanent udelukkes. Altså, normalt er der et princip om, at hvis man er dømt og man har udstået sin straf, er tavlen ligesom visket ren. Hvorfor skal det princip ikke gøre sig gældende i forhold til indfødsret og statsborgerskab?

Kl. 11:09

Formanden (Søren Gade):

Ordføreren.

Kl. 11:09

Brigitte Klintskov Jerkel (KF):

Vi bakker selvfølgelig op om den aftale, som vi har lavet, og som jeg også nævnte i talen, er det en kæmpe gave at få det danske pas og få stemmeret i Danmark. Der er selvfølgelig nogle kriterier, man skal leve op til, og her synes vi, at kriminalitet netop er et af de kriterier, altså at man ikke skal have begået kriminalitet. Det er selvfølgelig noget, som vi lægger vægt på.

Kl. 11:09

Formanden (Søren Gade):

Hr. Peder Hvelplund.

Kl. 11:09

Peder Hvelplund (EL):

Det er jo helt legitimt, og tidligere har det jo også været sådan, at der kunne indføres en karensperiode. Men mener ordføreren, at der er proportionalitet imellem, at man f.eks. som helt ung har været i en episode under en fodboldkamp eller andet, som har medført en betinget dom, og at det så skal have som konsekvens 25 år efter, at man ikke kan opnå stemmeret til Folketinget? For jeg er enig i, at det er en fantastisk rettighed at have at kunne stemme i det land, hvor man bor, lever og har sit liv, og hvor man har sine børn.

Men mener ordføreren, at det er rimeligt, at en sådan hændelse kan have som konsekvens, at man f.eks. ikke kan stemme til et folketingsvalg?

Kl. 11:10

Formanden (Søren Gade):

Ordføreren.

Kl. 11:10

Brigitte Klintskov Jerkel (KF):

Jamen nu er det ikke nogen menneskeret at få dansk statsborgerskab, og man kan jo godt bo i Danmark uden at have et dansk statsborgerskab. Fra Konservatives side mener vi, at det skal have en konsekvens, hvis man begår kriminalitet i Danmark. Man skal overholde lovgivningen, når man er i Danmark, og ellers, hvis man ikke gør det, har det jo en konsekvens. Det har det også for alle os andre, og sådan skal det selvfølgelig være.

Kl. 11:10

Formanden (Søren Gade):

Fru Pia Kjærsgaard.

Kl. 11:10

Pia Kjærsgaard (DF):

Tak for det. Nu synes jeg, at ordføreren var sådan lidt på den ene side og på den anden side, og jeg tænkte et stykke hen ad vejen: Mon De Konservative stemmer imod det her lovforslag? Det gør De Konservative så ikke, men jeg kunne alligevel høre, at der skulle nogle genbesøg til – jeg tror, det var det udtryk, ordføreren brugte – i forhold til om man kunne stramme mere op og sådan noget.

Der er det bare, jeg spørger: Var det ikke fornuftigt måske lige at være helt sikker, inden man begiver sig ud i det her, og vente, så man ikke behøver flere genbesøg, altså så man er fuldstændig sikker i forhold til dem, der får statsborgerskab? Nu er det 1.200, der står på det her lovforslag, og nogle gange er det flere. For ordføreren virker ikke sådan hundrede procent sikker på, at det er det rigtige, Konservative gør, men alligevel agter man at stemme for.

Kl. 11:11

Formanden (Søren Gade):

Ordføreren.

Kl. 11:11

Brigitte Klintskov Jerkel (KF):

Vi stemmer for det her lovforslag, der ligger nu, men det er ikke nogen hemmelighed, at vi gerne vil genbesøge indfødsretsområdet og kriterierne. Det kan bl.a. være i forhold til gebyrer for genansøgning, og der er flere andre ting, som vi egentlig godt kunne tænke os at kigge på i forhold til det. Men vi bakker op om det her lovforslag, som det ligger nu, i forhold til de kriterier, vi har sat i dag.

Kl. 11:12

Formanden (Søren Gade):

Fru Pia Kjærsgaard.

Kl. 11:12

Pia Kjærsgaard (DF):

Jo, jo, altså, gebyrer klarer vi jo nok. Jeg synes, at der er alvorligere ting, og der foreslår vi jo, at man har individuelle samtaler, netop for at finde ud af, om der gemmer sig et eller andet, sådan at man i virkeligheden ikke vil Danmark så godt.

Jeg ærgrer mig, for nu kan jeg faktisk forstå, at Dansk Folkeparti står lidt alene. Altså, Danmarksdemokraterne har besluttet sig til at stemme for også – jeg er overrasket. Jeg troede jo, at nogle af dem var bedre opdraget; det er de så ikke, men de stemmer for. Nye Borgerlige kan jo nå at komme, men de er her ikke. Så vi står lidt alene, og det er vi stolte af, det vil jeg godt sige. Men vi vil godt have nogle flere med. Så kunne Konservative ikke sådan lige vurdere sagen en gang til?

Kl. 11:12

Formanden (Søren Gade):

Ordføreren.

Kl. 11:12

Brigitte Klintskov Jerkel (KF):

Nu nævner spørgeren individuelle samtaler, og det er da i hvert fald noget af det, som vi også synes kunne være en rigtig god idé, for det er jo vigtigt, at vi ligesom får så mange oplysninger som muligt, så vi kan danne os et helhedsindtryk af de personer, som søger statsborgerskab. Så det er bl.a. noget af det, som vi i hvert fald synes kunne være en rigtig god idé. Så er det også sådan noget som skærpede karensregler i forhold til større bøder. Det kunne også være en af tingene. Og ja, vi har nogle andre ting, som vi godt kunne tænke os at kigge på, og det håber jeg da Dansk Folkeparti kunne være med på.

Kl. 11:13

Formanden (Søren Gade):

Den næste korte bemærkning er fra fru Mette Thiesen.

Kl. 11:13

Mette Thiesen (DF):

Det kan ordføreren tro at Dansk Folkeparti er - og i øvrigt tillykke med ordførerposten.

Jeg kunne godt tænke mig at høre ordføreren – for det er i hvert fald noget, jeg også har drøftet med ordførerens forgænger – hvor Det Konservative Folkeparti står i forhold til at frakende statsborgerskaber, altså i forbindelse med de her meget, meget grove sager, hvor det ikke handler om, at man er til fare for statens interesser, underforstået at man er terrorist eller alt muligt andet, men hvor der er tale om meget, meget grov kriminalitet som eksempelvis voldtægter osv. Hvor står Det Konservative Folkeparti i forhold til at frakende folk statsborgerskabet og så udvise dem, hvis de har fået tildelt statsborgerskabet ved lov?

Kl. 11:14

Formanden (Søren Gade):

Ordføreren.

Kl. 11:14

Brigitte Klintskov Jerkel (KF):

Jamen altså, vi synes jo, at grov kriminalitet skal være en skærpende omstændighed. Det er selvfølgelig også sådan, at vi jo har committet os til nogle internationale konventioner, og i forhold til det mener vi selvfølgelig som et ansvarligt parti, at vi, når vi taler om udvisning, jo er nødt til også at kigge på de internationale konventioner. Det er ikke dermed sagt, at vi ikke mener, at vi faktisk godt kunne give dem en gennemlysning, i forhold til at vi egentlig er interesseret i, at grov kriminalitet skal tillægges en større betydning.

Kl. 11:14

Formanden (Søren Gade):

Fru Mette Thiesen.

Kl. 11:15

Mette Thiesen (DF):

Tusind tak. Nu siger ordføreren, at man er ansvarlig. Mener ordføreren, det er ansvarligt over for danskerne, at groft kriminelle ikke bliver udvist, fordi de har fået tildelt statsborgerskab, og fordi man er bange for nogle i øvrigt totalt forældede konventioner, der er skrevet i en anden tid med et andet formål, og hvoraf mange af dem på ingen som helst tænkelig måde er til gavn for Danmark? Er det ansvarligt over for danskerne, eller det i virkeligheden bare ansvarligt over for konventionerne?

Kl. 11:15

Formanden (Søren Gade):

Ordføreren.

Kl. 11:15

Brigitte Klintskov Jerkel (KF):

Som jeg sagde lige før, er det jo noget af det, som vi mener også skal tillægges større betydning, altså at hvis man begår grov kriminalitet, så skal man have frataget statsborgerskabet. Og så er vi interesserede i at kigge på at give konventionerne en gennemlysning, i forhold til om det på en eller anden måde kunne lade sig gøre, at det kunne få en større vægt og betydning, og at det netop kunne få en konsekvens, hvis man har begået grov kriminalitet.

Kl. 11:16

Formanden (Søren Gade):

Hr. Peter Kofod.

Kl. 11:16

Peter Kofod (DF):

Tak for det. Men var det ikke netop en større gennemlysning, hr. Søren Pape Poulsen gav Den Europæiske Menneskerettighedskonvention, da han i sin tid som justitsminister satte sig for at prøve at lave om på de her rammer? Så hvad er det egentlig for en gennemlysning af de internationale konventioner, De Konservative efterspørger her? Det vil jeg gerne vide.

Kl. 11:16

Formanden (Søren Gade):

Ordføreren.

Kl. 11:16

Brigitte Klintskov Jerkel (KF):

Jeg ved, at ordføreren har meget styr på EU-lovgivning, da ordføreren har siddet i Europa-Parlamentet. Det har jeg ikke, så jeg kan ikke stå her og udpege, hvor det lige er, at vi kan se, at der kunne gøres et eller andet i forhold til konventionerne. Det har jeg simpelt hen ikke den faglige indsigt i konventionerne til at kunne stå og kloge mig på her fra talerstolen.

Kl. 11:16

Formanden (Søren Gade):

Hr. Peter Kofod.

Kl. 11:16

Peter Kofod (DF):

Fair nok, så lad mig spørge om noget andet. Hr. Marcus Knuth foreslog, da han var medlem af Folketinget, at vi skulle sætte sådan en overligger eller en maks.-grænse for, hvor mange statsborgerskaber Folketinget kunne tildele om året. Jeg vil gerne tilbyde ordføreren, at Dansk Folkeparti fremsætter sådan et forslag i Folketingssalen. Ville De Konservative støtte sådan et forslag, hvis det blev fremsat i Folketingssalen?

Kl. 11:17

Formanden (Søren Gade):

Ordføreren.

Kl. 11:17

Brigitte Klintskov Jerkel (KF):

Nu skal jeg selvfølgelig lige se udformningen af det forslag, som Dansk Folkeparti kommer med. Men jeg kan i hvert fald sige, at vi bakker op om et loft over antallet af statsborgerskaber. Så hvis det kun er det, det indeholder, kan vi i hvert fald godt bakke op om det, men det er klart, at jeg selvfølgelig lige skal se, hvad der ellers står i det forslag.

Kl. 11:17

Formanden (Søren Gade):

Hr. Anders Kronborg.

Kl. 11:17

Anders Kronborg (S):

Tusind tak til ordføreren. Det er ordførerens ønske om at styrke de individuelle samtaler, jeg godt tænke mig at spørge lidt ind til. På sidste indfødsretsudvalgsmøde havde vi 196 sager. Hvis man skal tage en individuel samtale, er det så embedsmænd, der skal tage en individuel samtale, eller er det udvalget, der skal tage en individuel samtale? Nu tager jeg bare udgangspunkt i de 196 sager. Det svarer sådan cirka til 5 døgn. Så jeg vil bare spørge: Er det udvalget, der i givet fald skal tage de her individuelle samtaler med alle ansøgere?

Kl. 11:18

Formanden (Søren Gade):

Ordføreren.

Kl. 11:18

Brigitte Klintskov Jerkel (KF):

Som ordføreren godt ved, havde der samlet sig en pukkel af sager, i forbindelse med at der blev udskrevet folketingsvalg, og det var jo derfor, at vi sådan helt ekstraordinært havde så mange sager på sidste indfødsretsudvalgsmøde. Nu er jeg ny på området, men jeg har også forstået, at der normalt er omkring 30 sager eller sådan noget. Det gør selvfølgelig arbejdet noget mindre.

Men det er jo noget, som vi godt kunne tænke os at arbejde videre med, og jeg ved også, at der har været planlagt f.eks. en studierejse til Schweiz for at se på, hvordan man gør det der, og at vi kunne se på, hvordan man gør det i andre lande, hvor man afholder de her samtaler. Det er jo klart, at vi så må indhente noget viden om, hvordan det her kan gøres, og om det er os som medlemmer af Indfødsretsudvalget, der skal være med til de der samtaler – det tror jeg måske er en meget god idé – eller om det er noget, vi kan uddelegere til embedsfolk. Det sidste kunne jeg måske godt være en smule skeptisk over for, og jeg kunne måske godt tænke mig selv at sidde med det, men jeg er i hvert fald åben for, at vi netop får undersøgt noget mere om, hvordan man kan skrue det her sammen.

Kl. 11:19

Formanden (Søren Gade):

Hr. Anders Kronborg.

Kl. 11:19

Anders Kronborg (S):

Tusind tak for det, og Socialdemokratiet er også altid åben for at tage en drøftelse af, hvordan man kan forbedre tingene. Som jeg sagde i min ordførertale, synes jeg, at det grundlag, der var for den behandling, som vi skulle have af sagerne, var tilstrækkeligt. Jeg havde i hvert fald ikke svært ved at vurdere dem.

Men når nu det med de her individuelle samtaler er et stort ønske, vil jeg bare høre ordføreren om noget. For der er jo altid den mulighed, fordi der netop ikke, som Alternativet foreslår, skal være en anonymisering af sagerne, at man kan tage sin telefon og ringe til den relevante borger. Man kan også invitere den her borger ind til en kop kaffe. Så når det nu er et ønske, kunne jeg godt tænke mig at spørge den konservative ordfører, set i forhold til det med den individuelle samtale, om den konservative ordfører har gjort brug af den mulighed, altså har kontaktet nogen, der søger om statsborgerskab, for at blive klogere.

Kl. 11:20

Formanden (Søren Gade):

Ordføreren.

Kl. 11:20

Brigitte Klintskov Jerkel (KF):

Nu har jeg jo kun været med til at behandle det én gang i Indfødsretsudvalget, og som ordføreren selv var inde på lige før, var der 190 sager. Det var ret mange sager at sætte sig ind i. Jeg vil også sige, at nu er jeg helt ny på området, og at det tog rigtig lang tid at læse de der 190 sager igennem. Det er ikke nogen hemmelighed, at jeg faktisk har brugt tre weekender på det. Så også i den her omgang at nå at ringe til dem, der søger, har jeg simpelt hen ikke kunnet – for at være helt ærlig.

Men jeg synes, det er en rigtig god idé for at få en fornemmelse af, hvem det er, man står over for, når man skal tildele det her statsborgerskab. Hvad vægter personen? Ja, man kan stille nogle spørgsmål, som giver et godt helhedsbillede, og det synes jeg også at en individuel samtale kan bidrage til.

Kl. 11:21

Formanden (Søren Gade):

Der er ikke flere korte bemærkninger. Vi siger tak til fru Brigitte Klintskov Jerkel og byder velkommen til den næste ordfører. Der er en lille ændring i ordførerrækken, og det bliver hr. Christian Friis Bach fra Radikale Venstre.

Kl. 11:21

(Ordfører)

Christian Friis Bach (RV):

Tak for det, og tak til hr. Peder Hvelplund for, at jeg måtte komme lidt frem i køen.

Et stort og varmt tillykke til de 1.216 mennesker, som nu kan blive danske statsborgere, og jeg ved, at det for rigtig mange af jer har været en lang og besværlig og ofte frustrerende rejse, men i dag bliver I belønnet.

I Radikale Venstre tror vi på idéen om, at alle mennesker er født frie og lige i værdighed og rettigheder, og det er det filosofiske og juridiske fundament for alt, hvad vi tror på, og for det samfund, som vi har skabt, og det er artikel 1 i menneskerettighedserklæringen. Alle mennesker har inde i sig præcis den samme værdighed, uanset hvem de er, og hvad de tror på, hvor de kommer fra, hvem de elsker, eller hvor meget de tjener, og derfor kan og skal vi tildele dem de samme rettigheder, og vi skal behandle dem med respekt.

Den måde, vi behandler sagerne om indfødsret på, lever ikke op til de grundlæggende principper. Det er et problem for vores retssamfund, at vi har mennesker, som lever op til kriterierne, men som bliver stemt ned i Indfødsretsudvalget, uden at de nogen sinde får en begrundelse, og uden at de har nogen form for retssikkerhed. Når medlemmerne af Indfødsretsudvalget bag lukkede døre siger ja eller nej til sager, hvor der bliver bedt om dispensation, så strider den lukkede proces mod de selv samme grundlæggende danske retsprincipper, og afgørelserne indeholder ikke begrundelser eller en objektiv individuel vurdering, der er ingen gennemsigtighed, og ansøgeren har ingen mulighed for at komme med gensvar eller påklage afgørelsen, og det er forkert.

Et af de problematiske områder – og det er netop blevet påpeget af DIGNITY og Danske Handicaporganisationer – er ansøgere med alvorlige handicap og kroniske sygdomme. For mennesker med ptsd – det er ofte flygtninge med traumer fra krig, flugt og tortur – er et dansk statsborgerskab stort set uopnåeligt, og hvor det tidligere var langt de fleste ansøgere med langvarige funktionsnedsættelser, som fik dispensation fra Indfødsretsudvalget, så er det nu kun ganske få. Der er meget, der tyder på, at vi kommer i strid med handicapkonventionen, og at den bliver overtrådt. Radikale Venstre ønsker at fjerne disse sager fra Indfødsretsudvalget og flytte dem til Udlændinge- og Integrationsministeriets sagsbehandlere, som herefter kan afgøre dispensationsansøgningerne på et sagligt grundlag og ud fra fast definerede betingelser.

Det er principielt også i modstrid med de værdier, vi står for og kæmper for, at vi deler ansøgninger op efter, hvor man kommer fra, og åbner op for, at der netop kan skelnes og skilles efter, hvor man er født eller hvor man kommer fra, og det kan også, hvis det sker, være i strid med statsborgerretskonventionens artikel 5, som slår fast, at en kontraherende stats regler vedrørende statsborgerskabsret ikke må indeholde forskelle eller praksis, der indebærer, at der sker forskelsbehandling på grund af køn, religion, race, hudfarve, national eller etnisk oprindelse.

Til slut vil jeg gentage, at vi mener, at unge mennesker, som er født og opvokset i Danmark, som har knoklet for at uddanne sig, og som ikke har begået kriminalitet, skal have et statsborgerskab i 18-årsfødselsdagsgave. Når det er sagt, støtter vi det lovforslag, som ligger på bordet, og jeg vil endnu en gang sige varmt tillykke til jer, der får statsborgerskab og stemmeret. Tak, fordi I har valgt at blive en del af Danmark, stort tillykke!

Kl. 11:25

Formanden (Søren Gade):

Tak for det. Der er en række korte bemærkninger, og jeg giver først ordet til fru Mette Thiesen.

Kl. 11:25

Mette Thiesen (DF):

Tusind tak. Jeg føler lidt, at jeg har bevæget mig ind i sådan en tidslomme, og fristes til at sige, at 1990'erne har ringet, og at de gerne vil have deres udlændingepolitik tilbage, men velkommen til ordføreren på talerstolen. Jeg kunne bare godt tænke mig at høre noget hos Radikale Venstre, og det er egentlig lidt det samme, som jeg også spurgte Socialistisk Folkeparti om tidligere.

Radikale Venstre har jo meget travlt med det her med kvinders rettigheder, og ordføreren nævner selv menneskerettighederne. Men så kunne jeg bare godt tænke mig at spørge ordføreren, om ordføreren så bakker op om, at man selvfølgelig, når man har fået tildelt et statsborgerskab ved lov, skal kunne få det frataget, hvis man begår meget grove forbrydelser som eksempelvis den voldtægt, jeg har nævnt tidligere. Er det ikke de pigers menneskerettighed, at de ikke skal leve med, at sådan et monster som den forbryder stadig væk er i Danmark?

Kl. 11:25

Formanden (Søren Gade):

Ordføreren.

Kl. 11:26

Christian Friis Bach (RV):

Som et grundlæggende princip mener vi, at danske statsborgere skal behandles i det danske retssystem og straffes af det danske retssystem, helt ligesom jeg har en forventning om, at danskere, der måtte være taget ud i verden og have fået statsborgerskab i andre lande, bliver behandlet der, straffet der efter gældende regler, hvis de begår kriminalitet. Det er et godt og sundt grundlæggende retsprincip.

Det er rigtigt, at man, hvis man begår alvorlige forbrydelser, der strider mod statens vitale interesser, så kan få frataget sit statsborgerskab, hvis man vel at mærke har et statsborgerskab i et andet land. Har man ikke det, vil det stride mod statsløsekonventionen at fratage et statsborgerskab. Institut for Menneskerettigheder har klart påpeget, at det, hvis man går videre og man kan fratage et statsborgerskab for yderligere forbrydelser end dem, der er i dag, så kommer til at stride mod de internationale menneskerettigheder, og det kan vi ikke bakke op om.

Kl. 11:27

Formanden (Søren Gade):

Fru Mette Thiesen.

Kl. 11:27

Mette Thiesen (DF):

Nej, jeg kan godt huske ordførerens forgænger, fru Susan Kronborg, der sagde nogenlunde de samme ting. Det gør det ikke mindre skørt.

Jeg kunne egentlig bare godt tænke mig at høre ordføreren en gang til: Hvad med de piger, som bliver udsat for det her, og hvor ordføreren åbenlyst overhovedet ikke har nogen problemer med, at deres menneskerettigheder og deres rettigheder bliver dybt krænket af, at der er et monster, som fortidens politikere har lukket ind i Danmark, og som fortidens politikere nok højst sandsynligt også har givet et statsborgerskab her? Hvad med deres menneskerettigheder? Er ordføreren fuldstændig ligeglad med dem?

Kl. 11:27

Formanden (Søren Gade):

Ordføreren.

Kl. 11:27

Christian Friis Bach (RV):

De forbrydere, der begår alvorlige forbrydelser i Danmark, skal straffes efter gældende regler. De skal i fængsel, det skal have konsekvenser, og der skal være en retssikkerhed for dem, som har været udsat for alvorlige forbrydelser, og det skal ske for alle forbrydelser, uanset om de bliver begået af danske statsborgere, der har haft et statsborgerskab i 50 år, i 10 år eller i generationer, helt ligesom jeg har en forventning om, at der også over for danskere, der måtte være taget ud i verden og have fået et statsborgerskab i andre lande, og som begår alvorlige forbrydelser, f.eks. voldtægt mod piger, bliver grebet hårdt ind, og at tidligere danskere bliver straffet efter gældende regler og sat i fængsel, så der er en retssikkerhed. Det er et grundlæggende princip, som skal gælde i Danmark, og som skal gælde i hele verden.

Kl. 11:28

Formanden (Søren Gade):

Hr. Mikkel Bjørn.

Kl. 11:28

Mikkel Bjørn (DF):

Tak for det, og tak til ordføreren for talen. Jeg er nysgerrig på at vide, hvordan Radikale Venstre, når de siger, at de gerne vil have, at det er sagsbehandlere, der skal sidde og vurdere folks ansøgninger om statsborgerskab, vil forhindre, at folk med dybe radikale islamistiske sympatier kommer på lovforslag om statsborgerskab, hvis ikke det er Indfødsretsudvalget, men tværtimod er sagsbehandlere, der skal sidde og vurdere folk ud fra objektive kriterier, hvor man ikke kan undersøge de her ting.

Kl. 11:29

Formanden (Søren Gade):

Ordføreren.

Kl. 11:29

Christian Friis Bach (RV):

Jeg har helt tillid til, at sager med mennesker med langvarige funktionsnedsættelser, sager med mennesker med handicap om dispensationsansøgninger kunne varetages og vurderes efter gældende regler af Udlændinge- og Integrationsministeriets sagsbehandling. Det er dispensationsansøgningen, der her skal behandles.

Den endelige tilkendelse af indfødsret skal stadig væk ligge i udvalget. Det er jo grundlovsbestemt, men vi ønsker, at vi i tildelingen af statsborgerskab agerer på en måde, så vi skaber retssikkerhed, gennemskuelighed for de mennesker, der søger. Det er en retsstat værdigt, og det lever op til vores grundlæggende principper om værdighed og rettigheder og de ting, vi tror på og kæmper for, både i Danmark og ude i verden.

Kl. 11:29

Formanden (Søren Gade):

Hr. Mikkel Bjørn.

Kl. 11:29

Mikkel Bjørn (DF):

Det var jo bare ikke rigtig svar på mit spørgsmål. Jeg spurgte ikke ind til folk med handicap eller psykiske lidelser eller alt muligt andet. Jeg spurgte konkret ind til, hvad Radikale Venstre, hvis de ønsker sådan et system, hvor det bare er sagsbehandlere, der skal sidde og vurdere folk, vil gøre for, at de folk får indsigt i eksempelvis folks radikale islamistiske sympatier. Hvordan vil I forhindre, at talsmænd for Hizb ut-Tahrir og lignende får statsborgerskab, hvis det er den her model, I ønsker?

Kl. 11:30

Formanden (Søren Gade):

Ordføreren.

Kl. 11:30

Christian Friis Bach (RV):

Hvis hr. Mikkel Bjørn havde lyttet nøje efter talen, er det netop i sager med mennesker med handicap, langvarige funktionsnedsættelser, at den store udfordring er i dag. Tidligere fik en stor del af dem et positivt svar på deres dispensationsansøgninger, fordi de ikke kan leve op til gældende kriterier og bestå danskprøve 3. DIGNITY, Dansk Handicap Forbund og Danske Handicaporganisationer har påpeget, hvordan det tidligere var en stor del af dem, der fik et dansk statsborgerskab som følge af en dispensationsansøgning, og i dag er det meget få.

Den praksis, der nu udmøntes omkring de dispensationsansøgninger, er med stor og overvejende sandsynlighed i strid med handicapkonventionen, og de burde i stedet for blive vurderet i Udlændinge- og Integrationsministeriet af deres sagsbehandlere.

Kl. 11:31

Formanden (Søren Gade):

Hr. Peder Hvelplund.

Kl. 11:31

Peder Hvelplund (EL):

Tak for det, og tak til ordføreren for talen, som jeg i store træk er fuldstændig enig i. Jeg er også villig til at stramme definitionen i forhold til det brud, der er sket mod handicapkonventionen, for efter min opfattelse sker der systematiske brud på handicapkonventionen i dag efter den måde, vi tildeler statsborgerskab på, fordi det jo er sådan, at hvis en borger f.eks. har ptsd og ikke kan gå op til en indfødsretsprøve eller en danskprøve 3, må det ikke udelukke vedkommende fra at blive statsborger.

Men jeg kunne egentlig godt tænke mig at spørge ordføreren om noget i forbindelse med hele spørgsmålet om det med at gøre det til et retsprincip, altså at det foregår efter objektive kriterier, og at det er en sagsbehandler, der sidder og afgør det. Der ligger nogle begrænsninger i forhold til grundlovens bestemmelser i dag, men vil ordføreren være med til i Indfødsretsudvalget – nu sidder Radikale Venstre så ikke i Indfødsretsudvalget, men så i et samarbejde – at prøve at lave et forslag til, hvordan man inden for grundlovens rammer kunne sikre en mere objektiv sagsbehandling og sikre, at det her foregår efter forvaltningslovens principper, som det jo bør, når det handler om en grundlæggende rettighed som det at kunne stemme til et folketingsvalg.

Kl. 11:32

Formanden (Søren Gade):

Ordføreren.

Kl. 11:32

Christian Friis Bach (RV):

Tak til hr. Peder Hvelplund. Det er da et arbejde, vi bestemt gerne deltager i, og man kan jo helt simpelt tage udgangspunkt i statsborgerretskonventionen, som jo netop tilsiger, at man ikke må skelne ud fra køn, religion, race, hudfarve, national eller etnisk oprindelse, og det er derfor forkert og principielt i modstrid med, hvad vi står for, når vi deler ansøgninger op efter, hvor man kommer fra, eller skiller borgere og dermed åbner op for, at man kan skille borgere i strid med statsborgerretskonventionen. Så man kan tage udgangspunkt i artikel 5, og så kan man tilrettelægge nogle mere objektive, gennemskuelige kriterier i forbindelse med dette arbejde, og det bidrager vi meget gerne til.

Kl. 11:33

Formanden (Søren Gade):

Hr. Peder Hvelplund.

Kl. 11:33

Peder Hvelplund (EL):

Det synes jeg lyder positivt. Det er jo netop et politisk valg, hvordan man ønsker at indrette det, så det er ikke grundloven, der som sådan er til hinder for det. Vi kan jo se, at der nu er en række partier, som indgår en aftale om et cirkulære, og der kunne man jo have en politisk vilje til at sige, at vi er inden for grundlovens rammer og vil sikre, at det her foregår efter forvaltningsretslige principper, og at det bliver efter objektive kriterier. Så jeg vil bare kvittere for, at Radikale også gerne vil bidrage til et sådant arbejde.

Kl. 11:33

Formanden (Søren Gade):

Ordføreren.

Kl. 11:33

Christian Friis Bach (RV):

Tak, det gør vi meget gerne, og jeg kvitterer for invitationen og deltager gerne i et positivt samarbejde herom.

Kl. 11:33

Formanden (Søren Gade):

Den næste, der får ordet, er hr. Peter Kofod.

Kl. 11:33

Peter Kofod (DF):

Tak for det. Der er jo faktisk et land, hvor Radikale Venstres udlændingepolitik er ført ud i livet. Det er vores naboland, det er Sverige. Og jeg kunne godt tænke mig at høre, hvad det er, ordføreren er så stolt over. Hvad er det, der går så godt i Sverige, som måtte gå dårligt i Danmark? Hvad er det, man glæder sig over? Hvad er det, man er stolt over? Er det de lovløse områder og ghettoområder? Er det massevoldtægter? Er det bandeaktivitet? Er det det faktum, at hele det svenske samfund er ved at falde fra hinanden, er i opbrud?

Hvad er det, der er så godt ved den svenske udlændingepolitik, som os, der har argumenteret for det modsatte, har misforstået i Danmark?

Kl. 11:34

Anden næstformand (Jeppe Søe):

Ordføreren.

Kl. 11:34

Christian Friis Bach (RV):

Tak til hr. Peter Kofod. Jeg tror, jeg vil koncentrere mig om danske forhold og ikke komme med vurderinger af vores nabolands politiske forhold her fra talerstolen. Vi står ved den brede linje, der er lagt for at sikre en ordentlig integration og sikre, at vi bekæmper kriminalitet i Danmark, og i det omfang, Sverige kan tage del i de fremskridt, vi har gjort inden for integration af unge mennesker i Danmark, og bruge det som inspiration, synes jeg det vil være helt fint. Men jeg skal ikke gøre mig til dommer over den svenske udlændingepraksis. Det tror jeg der er rigeligt af borgere, foreninger og politiske partier i Sverige der nok skal tage sig af.

Kl. 11:35

Anden næstformand (Jeppe Søe):

Hr. Peter Kofod.

Kl. 11:35

Peter Kofod (DF):

Jeg skal bare lige forstå det her. Vi skal lukke øjnene for den svenske ulykke, men vi skal i øvrigt gøre det samme i Danmark. Altså, det er så den radikale position i udlændingepolitikken. Jeg må sige: Jeg tager mig til hovedet. Det er jo dybt, dybt uansvarligt.

Jeg vil sige, at det her lovforslag er et af de vigtigste lovforslag, Folketinget får lov til at tage stilling til, når Folketinget er samlet. For lovforslag om indfødsrets meddelelse er nationens skæbnestund. Det er Folketingets beslutning om, til hvem vi uddeler et skøde og en nøgle til Danmark som nation. Det er så vidtgående en beslutning, at jeg ikke kan forstå Radikale Venstre. Der må da være en eller anden refleksion over, at man ikke ønsker at forholde sig til det, der foregår i vores naboland, fordi det jo åbenlyst ikke fungerer, men man vil gerne udsætte Danmark for det samme. Hvordan kan man være så uansvarlig?

Kl. 11:36

Anden næstformand (Jeppe Søe):

Tak. Ordføreren.

Kl. 11:36

Christian Friis Bach (RV):

Jeg kan jo glæde mig over, at spørgeren er tilfreds med tilstanden i Danmark og den integrationsindsats og de principper, vi åbenbart har, for tildeling af indfødsret. Der glæder jeg mig over, at vi her kan samles om det, der ligger.

Så vil jeg blot sige, at det ikke er min vurdering, at det er reglerne for tildeling af svensk statsborgerskab, der er den grundlæggende udfordring. Mange af dem, der måske begår kriminaliteten, er sandsynligvis endnu ikke svenske statsborgere. Så det er ikke her, problemets kerne ligger, hr. Peter Kofod. Men jeg glæder mig over den indbyggede tilfredshed med tilstanden i Danmark.

Kl. 11:36

Anden næstformand (Jeppe Søe):

Næste spørger er hr. Mohammad Rona.

Kl. 11:36

Mohammad Rona (M):

Tak for det, og tak for talen. Flere partier har i dag nikket ja tak til også at kunne inddrage sådan en samtalebaseret sagsbehandling. Er De Radikale med på også at have en samtale, når vi sagsbehandler?

Kl. 11:37

Anden næstformand (Jeppe Søe):

Ordføreren.

Kl. 11:37

Christian Friis Bach (RV):

Det ser jeg ikke umiddelbart som et forslag, vi kan støtte. Vi ønsker, der skal være klare, gennemskuelige kriterier for tildelingen af statsborgerskab. Jeg satte stor pris på talen fra hr. Mohammad Rona her på talerstolen, og jeg tænker, at hr. Mohammad Ronas forældre også havde sat pris på, at der der havde været nogle klare, gennemskuelige regler, som de kunne målrette deres indsats efter.

Der er en stor grad af tilfældighed og politisk tilfældighed i den måde, vi gør det på i Indfødsretsudvalget, og det mener jeg ikke er hensigtsmæssigt. Det ville en samtale ikke ændre på – det ville måske tværtimod kunne komme til at forstærke følelsen af tilfældighed, også i kraft af at nogle af de her borgere, som jeg lige var inde på før, måske kommer til den her proces med funktionshandicap, ptsd og andre ting, der måske også der kunne stille dem endnu længere bag i køen.

Så klare, gennemskuelige kriterier, objektive kriterier, er det, der er en retsstat værdig, og det er det, vi skal stræbe efter.

Kl. 11:38

Anden næstformand (Jeppe Søe):

Ønsker spørgeren en opfølgning? (Mohammad Rona (M): Nej). Så siger vi tak til ordføreren – der er ikke flere korte bemærkninger. Den næste ordfører på talerstolen er hr. Peder Hvelplund.

Kl. 11:38

(Ordfører)

Peder Hvelplund (EL):

Tak for det, formand. Først og fremmest et kæmpestort tillykke til alle jer, der nu får statsborgerskab her i dag – eller det vil sige, at det gør man jo så ikke helt, fordi der stadig væk er en grundlovsceremoni, man skal igennem, og som man skal afvente, og hvor en fartbøde stadig væk vil kunne stille sig hindrende i vejen for statsborgerskabet. Men principielt set bliver det tildelt her i dag, og det har været en meget lang og besværlig proces for jer, og jeg er rigtig glad for, at I nu endelig er kommet dertil, hvor I kan få jeres navn på et lovforslag.

Rigtig mange af dem, der i dag får et dansk statsborgerskab, har jo boet i Danmark hele deres liv, eller i hvert fald i rigtig, rigtig mange år, og mange af dem har knoklet for at få statsborgerskab og dermed de fulde borgerrettigheder på lige fod med os andre. For et statsborgerskab i Danmark er ikke noget, der hænger på træerne eller er lettilgængeligt, mildest talt. Det er det stik modsatte. Det er meget og særdeles svært at blive statsborger i Danmark, og der skal ikke herske nogen tvivl om, at vi fra Enhedslistens side mener, at de regler, der gælder i dag, for at opnå statsborgerskab er alt for stramme og alt for rigide.

Vi så gerne, at der var flere af de borgere, der bor og har deres liv her i Danmark, der blev fuldgyldige medlemmer af det danske fællesskab, som man jo bliver, når man bliver dansk statsborger. Men for mange af Folketingets partier er spørgsmålet om, hvem der kan opnå statsborgerskab, blevet politiseret i en helt ekstrem grad. Et statsborgerskab opfattes – og det har også været fremme i løbet af debatten her i dag – som en fornem gave og ikke som det, som det ifølge vores betragtning er, nemlig en ret, som man erhverver sig ved at bo i Danmark og bidrage til Danmark.

I mange af de lande, som vi sammenligner os med, er erhvervelsen af statsborgerskab derimod en forvaltningsakt, hvor ansøgeren kan søge ud fra klart formulerede og gennemskuelige kriterier. Sådan er det ikke i Danmark. Her er det som bekendt Folketinget, der vedtager et lovforslag om indfødsrets meddelelse, men en færdselsbøde eller en fyreseddel kan gøre, at man mister retten til et statsborgerskab. Og mens man i de fleste andre lande, vi normalt sammenligner os med, vil kunne få et begrundet afslag og få muligheden for at klage, er det ikke tilfældet i Danmark.

Især den seneste indfødsretsaftale vidner jo om, at der er noget helt, helt galt. Teenagere, der er født her i landet, kan risikere at være permanent udelukket, fordi de har malet graffiti, eller fordi de har skubbet til en modstander under en fodboldkamp på efterskolen. Det er ting, som selvfølgelig ikke er i orden at gøre, men som ingen jo bør straffes for resten af deres liv.

At en 15-årig begår en fejl, er en del af vejen til at blive voksen, men systemet i dag fratager nogle børn muligheden for at være børn på lige fod med deres venner. Vores regler gør nemlig, at nogle børn ikke må begå fejl; at nogle børn ikke kan tage på studietur med deres klasse, fordi de ikke kan få et pas; eller at nogle børn kan risikere hele deres fremtid, så de er nødt til at skifte gymnasie – en uge uden skole kan gøre forskellen på, om du kan blive statsborger, når du fylder 18 år, eller om du skal vente, til du har færdiggjort en eventuel uddannelse og arbejdet i mange år, altså potentielt 10-15 år ekstra, fordi du er blevet mobbet i skolen.

Det bør simpelt hen ikke være sådan i en retsstat. I en retsstat skal der være gennemskuelighed, og især i Folketingets Indfødsretsudvalg er der totalt lukkethed, og det, der foregår, er i min optik helt udemokratisk. Her træffes beslutninger om menneskers liv uden om regler og en retsstats åbenhed og alene på baggrund af de enkelte medlemmers mavefornemmelse eller humør. Hvis man ønsker at søge dispensation fra de stramme regler, er der ingen vejledninger og ingen, der fører kontrol med, at den afgørelse, der bliver truffet, sker på et sagligt og korrekt grundlag – og ikke eksempelvis på baggrund af ansøgerens religion.

At vi er gået fra at være et samfund med ca. 2 pct., der ikke havde statsborgerskab, for 30 år siden til et samfund i dag, hvor det i nogle kommuner er op til 25 pct. af borgerne, der ikke er statsborgere, er simpelt hen ikke et demokrati værdigt. Effektivt er det danske demokrati blevet nedbrudt, fordi man aktivt har valgt at holde mange danske borgere uden for demokratisk indflydelse, og jeg forstår faktisk ikke, at der ikke er et større oprør i den danske befolkning. Men det kan jo have noget at gøre med, at det ikke påvirker dem, der allerede har statsborgerskab og dermed kan beslutte, hvem der kan lede landet.

Vi er desværre på vej mod et samfund, hvor en voksende gruppe af mennesker skal leve her sammen med os andre uden de samme fulde borgerrettigheder. Det er en bekymrende udvikling, som Enhedslisten gerne vil være med til at vende, både ved at gøre det lettere at få permanent opholdstilladelse, men faktisk også ved at gøre det lettere og mere gennemsigtigt at få et dansk statsborgerskab.

Jeg ved, at vi ikke er det eneste parti, der ønsker at ændre på det her, og jeg ved, at der er rigtig mange danskere, der gerne vil ændre på det her. Og jeg håber virkelig, at alle jer, der har kæmpet så hårdt for at få det her statsborgerskab, også vil være med til at ændre systemet – for nu, hvor I endelig er blevet statsborgere, har I nemlig indflydelse på, hvordan de mere end 10 pct. af danskere uden statsborgerskab skal leve, og det håber jeg I vil bruge den indflydelse til at forbedre.

Når det er sagt, synes jeg selvfølgelig, det er rigtig, rigtig flot og imponerende, at så mange mennesker er kommet igennem den snævre og svære labyrint, man har sat op i forhold til at blive dansk statsborger, og derfor vil jeg endnu en gang på Enhedslistens vegne sige stort tillykke til alle, der får indfødsret i dag, og derfor naturligvis også støtte det her lovforslag.

Kl. 11:43

Anden næstformand (Jeppe Søe):

Tak for det, og den første spørger er hr. Peter Kofod.

Kl. 11:43

Peter Kofod (DF):

Tak for det. Når vi diskuterer det her så meget, er det jo, fordi der over de seneste årtier er kommet nogle kulturer til Vesteuropa, som har vist sig meget, meget svære at rumme i vores samfund, og som har vist sig meget, meget uvillige til at modtage den udstrakte hånd fra samfundet og blive en del af det danske samfund.

Så det, jeg bare vil spørge Enhedslistens ordfører om, er, hvor i Europa eller Nordamerika ordførerens parti kan se noget sted, hvor integration eller rettere assimilation af islamisk indvandring har været en succes. Hvor har det virket?

Kl. 11:44

Anden næstformand (Jeppe Søe):

Ordføreren.

Kl. 11:44

Peder Hvelplund (EL):

Det er uden tvivl en meget interessant debat, som hr. Peter Kofod ønsker at rejse her. Men man kan sige, at det, vi diskuterer her i dag, jo er spørgsmålet om det helt principielle i, hvorvidt du, når du bor og lever i et land, så også skal have de fulde borgerrettigheder og skal have stemmeretten. Det her handler jo om folk, der er født og opvokset her i landet. Det kan også godt være folk, der har begået kriminalitet.

Men spørgsmålet er: Skal de permanent udelukkes fra at kunne deltage i et folketingsvalg? Så hvis man endelig skal tale om integration, kan man sige, at de erfaringer, der er, også fra internationale undersøgelser, er, at det at få et statsborgerskab og det at blive betragtet som et fuldgyldigt medlem af det samfund, som man skal være en del af, faktisk er med til at styrke integrationsindsatsen.

At der så er mange andre problemer i forhold til integration, kan vi diskutere i andre sammenhænge. Men det her handler grundlæggende om det helt fundamentalt demokratiske i, at det land, du bor i, lever i, har permanent ophold i, skal du også have mulighed for at øve indflydelse på ad de demokratiske kanaler.

Kl. 11:45

Anden næstformand (Jeppe Søe):

Spørgeren.

Kl. 11:45

Peter Kofod (DF):

Tak for det. Hvor ser ordføreren så i Europa eller Nordamerika at uddelingen af et meget, meget stort antal statsborgerskaber til personer fra lande i Mellemøsten eller Afrika har været positivt for integrationen?

Kl. 11:45

Anden næstformand (Jeppe Søe):

Ordføreren.

Kl. 11:45

Peder Hvelplund (EL):

Jeg synes, at man i høj grad kunne lade sig inspirere af de regler, man nu er ved at indføre i Tyskland, og jeg har også foreslået i Indfødsretsudvalget, at vi får en tur til f.eks. Hamborg, hvor man netop sikrer, at borgere, der søger om statsborgerskab, får en vejledning i, hvordan man kommer igennem processen. Man lemper reglerne, fordi man har en anerkendelse af, at man har brug for, at de borgere, der bor og lever i Tyskland, også deltager på lige fod med andre statsborgere.

Så derfor mener jeg bestemt, at der er andre lande, hvor man i den grad kan lade sig inspirere af en proces, der er mere gennemskuelig og mere demokratisk i forhold til at opnå fulde borgerrettigheder.

Kl. 11:46

Anden næstformand (Jeppe Søe):

Så er det hr. Anders Kronborg.

Kl. 11:46

Anders Kronborg (S):

Tak til ordføreren. Det her er jo et politikområde, hvor man kan sige der i hvert fald ikke er enighed mellem Socialdemokratiet og Enhedslisten. Jeg synes, at ordføreren anerkender personer, der står her på lovforslaget, og som skal have statsborgerskab, og ordføreren siger netop, at de personer har kæmpet rigtig hårdt. Det synes jeg også, og jeg synes i virkeligheden også, at det er et udtryk for, at et dansk statsborgerskab skal man ikke bare kunne trække i en automat, for det er noget enestående, det er noget, man skal gøre sig fortjent til, det er noget, man virkelig skal arbejde hårdt for.

Derfor kunne jeg godt tænke mig at spørge Enhedslistens hr. Peder Hvelplund om noget. Hvilke kriterier skal der i Enhedslistens optik til, for at man ikke kan få statsborgerskab? Jeg står her efterfølgende med en fornemmelse af, at det her statsborgerskab skal du sådan set bare kunne gå ned og trække i en automat. Det er lidt sat på spidsen. Men derfor synes jeg også, det er rimeligt at spørge Enhedslisten, hvad der så skal til, for at man ikke kan få et dansk pas.

Kl. 11:47

Anden næstformand (Jeppe Søe):

Ordføreren.

Kl. 11:47

Peder Hvelplund (EL):

Ordføreren har sådan set forstået det rigtigt, for jeg synes grundlæggende, at det er sådan, at hvis man har lovligt og permanent ophold her i landet, skal der være forholdsvis let adgang til at opnå statsborgerskab. Men det er klart, at der efter min opfattelse sagtens kan opstilles nogle kriterier, altså at man for at opnå statsborgerskab skal tilbydes at kunne deltage i et kursus i danske samfundsforhold, så man kan få en indføring i det. For mange af dem, der i dag får afslag, er det jo helt omsonst, for det er folk, der har boet i Danmark, som har gået i folkeskolen og dermed udmærket kender det danske samfund.

Det helt centrale spørgsmål vedrører jo, at vi i dag afviser borgere, som bor og lever i Danmark, som fuldt ud lever op til det at være en lovlydig samfundsborger i Danmark, men som på grund af at de har et længere uddannelsesforløb, eller fordi de har begået en dumhed tidligt i deres liv, udelukkes fra statsborgerskab. Hvorfor har vi regler, der er så rigide, og som forhindrer dem i at blive danske statsborgere?

Kl. 11:48

Anden næstformand (Jeppe Søe):

Spørgeren.

Kl. 11:48

Anders Kronborg (S):

Det at blive dansk statsborger er jo også at gøre sig umage. Det er at gøre sig umage i forhold til sprogkundskaber, det er at gøre sig umage i forhold til dansk historie, dansk kultur, danske værdier, danske normer. Jeg kan huske, at det, dengang jeg læste til skolelærer, var sådan, at gik man til en prøve, en eksamen, som man skulle, og man dumpede, så skulle man faktisk op til en ny prøve, og først når man bestod, kunne man få papir på, at man var lærer. Det er jo også et eksempel, som er helt konkret i forhold til det at søge dansk statsborgerskab, for består man ikke en indfødsretsprøve, kan man vælge at lade være med at gå op igen og så søge dispensation.

Synes ordføreren ikke, det er rimeligt, at man i hvert fald skal prøve at vise, at man vil, og at det ikke er nok bare at dumpe, og så kan man bare få et dansk statsborgerskab alligevel?

Kl. 11:49

Anden næstformand (Jeppe Søe):

Tak for det. Ordføreren.

Kl. 11:49

Peder Hvelplund (EL):

Problemet med systemet i dag er, at der er nogle, som ikke engang får den mulighed for at gå op igen. Et helt tænkt eksempel, som baserer sig på virkelige hændelser, er jo, at en ung mand begår en kriminel handling i sin meget tidlige ungdom, som 15-16-årig, lever op til alle kriterier, har familie, har børn, der går i skole, har kone, der er dansk statsborger, har børn, der er danske statsborgere, har arbejde, har en karriere, deltager på lige fod med alle andre i samfundslivet, men kan ikke få et statsborgerskab, kan ikke få en opfattelse af, at vedkommende er en del af det her samfund og kan stemme til et folketingsvalg. Han får jo ikke muligheden for at gå op og tage en test igen. Han er permanent udelukket fra at blive dansk statsborger, og det synes jeg grundlæggende er en dyb urimelighed.

Kl. 11:50

Anden næstformand (Jeppe Søe):

Tak for det. Næste spørger er hr. Mikkel Bjørn.

Kl. 11:50

Mikkel Bjørn (DF):

Tak for det. Jamen nu nævner ordføreren det her med en person, som i sin ungdom har begået en kriminel handling, så jeg er lidt nysgerrig på at høre, hvad ordføreren vil sige til et tænkt eksempel som det her: Hvis en person i sin ungdom har begået en grov overfaldsvoldtægt og siden hen ikke har begået noget kriminelt – har fået børn, lever i samfundet som en lovlydig borger – mener ordføreren så, at det burde afholde personen fra at få dansk statsborgerskab siden hen?

Kl. 11:50

Anden næstformand (Jeppe Søe):

Ordføreren.

Kl. 11:50

Peder Hvelplund (EL):

Jeg synes, at en grov voldtægt er en særdeles alvorlig forbrydelse. Jeg synes, man skal have fokus på offeret efterfølgende, og jeg synes, at gerningsmanden skal straffes og skal dømmes. I princippet kunne man også forestille sig, at der i forhold til statsborgerskab var en karensperiode, som der tidligere har været. Men at sige, at en borger aldrig nogen sinde kan blive statsborger, og at det vil nedbringe antallet af grove voldtægter, tror jeg er en vildfarelse.

Altså, jeg ved ikke, hvorfor man har en tro på, at det at få statsborgerskab skulle betyde, at så forsvinder al kriminalitet. Det tror jeg ikke. Men jeg tror, vi skal have fokus på, hvordan vi hjælper offeret, og hvordan vi også straffer folk, der begår voldtægt. Men at blande det ind i forhold til statsborgerskab tror jeg altså er en vildfarelse.

Kl. 11:51

Anden næstformand (Jeppe Søe):

Spørgeren for en opfølgende kort bemærkning.

Kl. 11:51

Mikkel Bjørn (DF):

Skal jeg forstå det sådan, at udlændinge i Danmark, der begår grove overfaldsvoldtægter mod unge danske piger, bare lige skal have en karensperiode, og så skal de have statsborgerskab på et senere tidspunkt? Altså, jeg ved snart ikke, hvad jeg skal sige for at være ærlig. Jeg er dybt rystet, og jeg vil egentlig gerne bare bede ordføreren om at gentage, hvad han lige har sagt, nemlig at udlændinge, der begår grove overfaldsvoldtægter, efter en karensperiode atter skal kunne få statsborgerskab i det danske samfund.

Kl. 11:52

Anden næstformand (Jeppe Søe):

Ordføreren

Kl. 11:52

Peder Hvelplund (EL):

Altså, at en person begår en grov voldtægt, kan ikke bare klares med, at vedkommende får en karensperiode. Vedkommende skal stilles for en domstol, vedkommende skal dømmes, vedkommende skal have en straf, og det er, uanset om det er en, der har dansk statsborgerskab eller ej. Det er det, der er det centrale i et retssamfund – dér er alle lige for loven. Og så mener jeg i øvrigt, at man bør gøre meget mere i forhold til offeret. Jeg er også rigtig glad for, at vi har fået den samtykkelovgivning, som gør, at det nu er muligt at sikre en større beskyttelse af kvinder, der bliver udsat for voldtægt. Men hvis man siger, at det skal have en konsekvens i forhold til statsborgerskab eller stemmeret, ja, så må vi konstatere, at der er rigtig mange voldtægtsforbrydere, som i dag har stemmeret, og sådan vil det formentlig også være fremover.

Kl. 11:52

Anden næstformand (Jeppe Søe):

Dermed tak til ordføreren. Næste ordfører på talerstolen er hr. Mikkel Bjørn.

Kl. 11:53

(Ordfører)

Mikkel Bjørn (DF):

Det første udkast til lovforslag om tildeling af indfødsret blev behandlet af Indfødsretsudvalget helt tilbage i 1850. Dengang handlede lovforslaget blot om ti personer – ja, blot ti personer. Om nogle af dem lyder det bl.a.:

Sekondløjtnant i infanteriets krigsreserve Ole Peder Balling. Han har stedse udmærket sig ved aktivitet, udholdenhed, tapperhed og god konduite samt ved enhver lejlighed at have vist sig som en mand af ære.

Frivillig vagtmester i gardehusardivisionens reserveeskradron, dannebrogsmand Robert William Crawford. Han har vist sig som en dygtig videnskabsmand, der ved sine skriftlige arbejder har virket for den danske sag, ligesom han i øvrigt har aflagt de utvetydigste beviser på sin dannelse og æresfølelse.

Slibemester Poul Agerlin. Han driver for egen regning et værksted for guld og sølv samt finere stålarbejder og har fortrinlige vidnesbyrd om såvel sin vandel som sit patriotiske sindelag.

Udgangspunktet for Folketinget og det daværende indfødsretsudvalg er altså klart: Har du gjort en ekstraordinær indsats for at gøre dig fortjent til fuldbyrdet optagelse i den danske familie, ja, så kan du belønnes med et statsborgerskab, en praksis, vi siden har fraveget noget så grusomt, ja, faktisk vendt fuldstændig på hovedet. Nu hedder det, at hvis du ikke har gjort noget ekstraordinært dårligt, hvis du ikke direkte har gjort skade på samfundet, kan du gøre sig fortjent til et statsborgerskab og alle de utallige privilegier, der følger med.

Det er ikke længere ti særlige personer, vi tildeler statsborgerskab. Nej, denne gang tildeler vi på et enkelt lovforslag statsborgerskab til mere end 1.000 personer, på et enkelt år flere tusinde. Det er efterhånden lettere at få dansk statsborgerskab, end det er for almindelige borgere at komme igennem til 1813 en tirsdag aften. I 2021 fik 7.076 udlændinge dansk statsborgerskab. Hvert eneste år giver politikere statsborgerskab til tusindvis af indvandrere, som er rundet af en kultur, hvor kvinder undertrykkes, homoseksuelle betragtes som syge, og hvor jøder og kristne forfølges.

Undersøges det så på nogen måde, om de personer, som vi tildeler statsborgerskab, deler disse værdier og synspunkter? Nej. Under Folketingets behandling af det andet lovforslag om indfødsrets meddelelse, som vedrørte blot 16 personer, blev der under andenbehandlingen foretaget en individuel afstemning om hver enkelt ansøger. Den praksis har man siden fraveget, og nu bunker man tusindvis af mennesker sammen i en enkelt pulje uden nogen form for individuel behandling eller fornemmelse for disse menneskers værdier, synspunkter, sympatier eller tilknytning til Danmark.

Det blev udtalt i Indfødsretsudvalget under behandlingen af det første lovforslag:

Om man skal give indfødsret til en mand eller ikke, kan ikke afgøres efter en forud anlagt målestok. Det må bedømmes efter, om man ved sit særlige forhold til landet og ved den særlige stilling, man indtager, gør sig skikket til at indtræde som dansk borger.

Man kan altså ikke ud fra objektive kriterier anlægge en målestok, efter hvilken der skal gives statsborgerskab. Det er og bliver en individuel og subjektiv behandling baseret på den enkelte ansøgers personlighed, handlinger og relation til Danmark og det danske folk.

Politikere har gennem mange år givet alt for mange mennesker dansk statsborgerskab, som aldrig burde have haft det. Så sent som i 2017 fik en mand fra Irak tildelt dansk statsborgerskab for blot 2 år senere at begå en voldsom voldtægt mod en ung kvinde, som han lemlæstede på det frygteligste. Som udlænding ville han være blevet udvist; som nyslået statsborger er han urørlig og får lov at blive. Vi kan som borgere hertillands løbende læse om uhyrlige sager, hvor dybt kriminelle voldtægts- og voldsforbrydere ikke kan udvises, fordi politikere på et tidspunkt har foretaget en elendig investering på vegne af det danske folk, nemlig ved at tildele disse mennesker evigt ophold og beskyttelse i Danmark i form af et statsborgerskab. Det er og bliver fuldstændig uacceptabelt.

Vi skal som politikere have en begrundet formodning om, at det at give et statsborgerskab til en given person vil være til gavn for Danmark, både socialt, økonomisk og kulturelt – ikke bare nu, men også for de kommende generationer. Det synspunkt understreges af Indfødsretsudvalgets første formand, Nikolai Severin Grundtvig, der ved den første indfødsretslovs forelæggelse udtalte følgende:

Indfødsretten udspringer af folkets ejendomsret og arveret til sit fædrene land, som det kan have gyldig grund til at skænke enkelte udlændinge del i, men som det aldrig må gøre uden hensyn til sit eget tarv og det almindelige bedste.

Statsborgerskabet er med andre ord en investering på vegne af det danske folk, der kan tildeles udvalgte individer, i forventning om at dette vil være til gavn for Danmark nu som i fremtiden. Sådan er det ikke i dag, og virkeligheden er, at hvis vi fortsætter ad den nuværende vej og vedbliver med at uddele statsborgerskaber til en gruppe, der empirisk set bringer store økonomiske udgifter, irreversibel kriminalitet og formørkede værdier med sig, så vil Danmark også på sigt blive et relativt fattigere og mere utrygt land, end det ellers ville have været. Det er ikke en udvikling, vi i Dansk Folkeparti kan forsvare, og derfor stemmer vi imod det nuværende forslag.

Kl. 11:58

Anden næstformand (Jeppe Søe):

Så går vi over til de korte bemærkninger. Den første, der får ordet, er hr. Peder Hvelplund.

Kl. 11:58

Peder Hvelplund (EL):

Tak for det, og tak til ordføreren for talen, selv om jeg i store træk var meget uenig. Det kommer nok ikke som nogen overraskelse. Men nu kunne jeg på debatten tidligere forstå, at ordføreren har stor tiltro til statsborgerskab som sådan en kriminalitetsforebyggende foranstaltning, altså sådan, at det at forhindre folk i at få statsborgerskab kan være med til at forebygge kriminalitet.

Så jeg vil egentlig bare høre ordføreren, om det så også gælder i det tilfælde, at folk begår f.eks. en grov voldtægt. Skal en del af dommen så være, at man simpelt hen fratager folk statsborgerskabet, uanset hvordan de har erhvervet det, om det er ved fødslen, eller om det er gennem et lovforslag? For det ville jo i så fald have en god kriminalitetsforebyggende effekt i det hele taget, at man fratog folk stemmeretten til folketingsvalg. Er det Dansk Folkepartis opfattelse, at det er den vej, vi skal gå?

Kl. 11:59

Anden næstformand (Jeppe Søe):

Ordføreren.

Kl. 11:59

Mikkel Bjørn (DF):

Jamen har man fået statsborgerskab som en konsekvens af, at politikere herinde i Folketinget har givet en statsborgerskab, så er det Dansk Folkepartis holdning, at det skal kunne fratages, hvis man begår grov kriminalitet. Det er der slet ingen tvivl om.

Kl. 11:59

Anden næstformand (Jeppe Søe):

Spørgeren.

Kl. 11:59

Peder Hvelplund (EL):

Jeg skal bare være sikker på, at hvis det handler om kriminalitetsforebyggelse, så er det uinteressant, i hvilken sammenhæng man har fået statsborgerskabet. Så bør det vel også kunne bruges over for borgere, der har fået statsborgerskabet ved fødslen. Hvis det har en kriminalitetsforebyggende effekt, skal de vel også fratages deres statsborgerskab og så bare have permanent ophold i landet efterfølgende.

Kl. 11:59

Anden næstformand (Jeppe Søe):

Ordføreren.

Kl. 11:59

Mikkel Bjørn (DF):

Det er korrekt, at der er nogle borgere, der har fået statsborgerskabet ved fødslen som en konsekvens af, at politikere her i Folketinget eksempelvis har givet statsborgerskab på et forkert grundlag. Og der er slet ingen tvivl om, at der er det Dansk Folkepartis holdning, at hvis man har fået statsborgerskab som en konsekvens af uansvarlige beslutninger truffet her i Folketinget, så skal vi også kunne tage det fra folk, hvis de siden hen begår kriminalitet.

Kl. 12:00

Anden næstformand (Jeppe Søe):

Næste spørger er hr. Anders Kronborg.

Kl. 12:00

Anders Kronborg (S):

Tusind tak for det, og tak for talen. Der er mange ting i den – det ved ordføreren jo også godt – som jeg ikke deler, men derfor respekterer jeg alligevel ordførerens holdninger. Jeg har lige et lille lavpraktisk spørgsmål. Nu har jeg sådan vurderet størrelsen på de borgerlige partier, og vi har jo tidligere konstateret, at i en så vigtig debat som debatten i dag ønsker Nye Borgerlige desværre ikke at være med her under førstebehandlingen. Det har jeg i hvert fald noteret mig, og det kan jeg undre mig over. Men det plejer jo at være sådan, at hvis et parti udebliver fra salen her under førstebehandlingen, så fortæller en ordfører fra et andet parti, som man har en tæt relation til, hvad partiet agter at stemme, og det har jeg ikke hørt fra nogen ordførere. Så jeg vil bare høre, om det skal opfattes sådan, at der ikke er nogen af de borgerlige oppositionsordførere, der har fået en tilkendegivelse fra Nye Borgerlige om, hvad de egentlig ønsker at stemme til det her lovforslag. Hvis det ikke er tilfældet, synes jeg jo, det er ekstra useriøst.

Men det, jeg egentlig vil spørge om, kan jeg lige nå her på de sidste 10 sekunder. Ordføreren, ved jeg, går jo rigtig meget op i den her individuelle samtale, og så vil jeg bare høre, om ordføreren i forbindelse med sagsbehandlingen har gjort brug af, at han faktisk har muligheden for at tage kontakt til en ansøger.

Kl. 12:01

Anden næstformand (Jeppe Søe):

Ordføreren.

Kl. 12:01

Mikkel Bjørn (DF):

Lige i forhold til Nye Borgerliges tilstedeværelse har jeg ikke fået nogen henvendelse, og jeg skal heller ikke kunne svare på, hvorfor de ikke er her. Der kan jo være personlige årsager, som er særlig tungtvejende, og derfor vil jeg egentlig ikke gå ind i det.

Men i forhold til det konkrete spørgsmål har jeg eksempelvis fået en henvendelse fra en person, som på baggrund af mine udtalelser gerne ville have et personligt møde med mig, og det har jeg takket ja til. Helt generelt synes jeg, at det er en fremragende model at mødes med folk og kunne se hinanden i øjnene og vurdere folk på baggrund af deres konkrete synspunkter, værdier og fremtoning og meget andet, i stedet for at det skal være på baggrund af nogle objektive kriterier, hvor vi ikke kan få indsigt i de ting, der virkelig betyder noget.

Kl. 12:02

Anden næstformand (Jeppe Søe):

Er der en opfølgende kort bemærkning?

Kl. 12:02

Anders Kronborg (S):

Jeg er fuldstændig enig. Der kan jo godt være personlige årsager til, at man ikke møder op i salen. Det er også influenzasæson osv. Derfor plejer vi også at have den gentlemanaftale med hinanden, at vi lige kan give et parti mulighed for at tage synspunktet med fra et andet parti, hvis det behov skulle opstå. Men jeg kan så forstå, at i den her vigtige sag er der ikke nogen, der har modtaget en tilkendegivelse fra Nye Borgerlige, og vi må jo så notere, at vi ikke ved, hvordan de forholder sig til det her.

Lige i forhold til det sidste vil jeg sige, at jeg er rigtig glad for, at ordføreren og undertegnede har den fælles opfattelse, at de her samtaler med borgerne er vigtige, og derfor kæmper vi jo også sammen mod det forslag, der kommer fra Alternativet om, at man skal anonymisere det hele. Det går vi ikke ind for.

Kl. 12:02

Anden næstformand (Jeppe Søe):

Ordføreren.

Kl. 12:02

Mikkel Bjørn (DF):

Det er fuldstændig rigtigt, at jeg mener, at Alternativets forslag om at anonymisere ansøgninger om indfødsret er udtryk for en dybt, dybt uansvarlig tilgang til det her spørgsmål, for det er vores ansvar som politikere – det er stadfæstet i grundloven – at vurdere, om folk fortjener statsborgerskab, og på hvilken baggrund de fortjener det. Det vil jo klart besværliggøre den proces, hvis vi ikke engang kan få indsigt i, hvem det er, der søger, så det synes jeg selvfølgelig er en dybt uansvarlig tilgang til det her spørgsmål.

Kl. 12:03

Anden næstformand (Jeppe Søe):

Tak for det. Jeg vil gerne bede alle om at overholde tiden, for vi har i dag en lang dagsorden, vi gerne skulle nå igennem.

Den næste spørger er fru Sandra Elisabeth Skalvig.

Kl. 12:03

Sandra Elisabeth Skalvig (LA):

Tak. Og tak til ordføreren for talen. Eftersom ordføreren og Dansk Folkeparti stemmer nej til det her lovforslag, er jeg lidt nysgerrig på, hvad der skulle til, for at ordføreren og Dansk Folkeparti ville stemme for et lovforslag om dansk statsborgerskab.

Kl. 12:04

Anden næstformand (Jeppe Søe):

Ordføreren.

Kl. 12:04

Mikkel Bjørn (DF):

Jeg ville rigtig gerne have en model, og det har jeg slået på tromme for længe, hvor jeg har mulighed for at møde de ansøgere, som søger om statsborgerskab. Og jeg har svært ved at stemme for et forslag med en masse anonyme navne, hvor jeg ikke ved, om de folk, der søger, for alvor har gjort sig fortjent til et statsborgerskab – om det er folk, der for alvor taler sproget; og om de har noget reelt kendskab til dansk historie, danske traditioner og normer og ikke bare en indstuderet læring fra en bog, de får udleveret, med specifikke oplysninger om Danmark.

Det er det, jeg gerne ville kunne afsøge ved en personlig samtale. Det har jeg desværre ikke mulighed for i dag, men hvis jeg fik den mulighed, ville der helt afgjort være personer på det lovforslag, som jeg ville stemme for.

Kl. 12:04

Anden næstformand (Jeppe Søe):

Der er et opfølgende spørgsmål fra spørgeren.

Kl. 12:04

Sandra Elisabeth Skalvig (LA):

Det vil sige, at det, du helt konkret mener, er, at i stedet for den proces, vi på nuværende tidspunkt har, hvor der er nogle fastsatte kriterier i et cirkulære, som bliver behandlet i Udlændinge- og Integrationsministeriet, ønsker du, at alle ansøgninger skal behandles af Indfødsretsudvalget.

Kl. 12:05

Anden næstformand (Jeppe Søe):

Ordføreren.

Kl. 12:05

Mikkel Bjørn (DF):

Ja, det er fuldstændig korrekt forstået. Det synes jeg ville være en langt mere ansvarlig model. Vi har ikke mulighed for at lave en reel, individuel og grundig behandling af ansøgerne, hvis ikke vi har mulighed for at møde dem og se dem i øjnene. Og derfor synes jeg, at den her idé om, at det er et cirkulære og det er nogle embedsmænd, der skal sidde og vurdere det, grundlæggende er i modstrid med grundloven og grundlovens ånd, og hvad de mennesker, der var med til at formulere vores punkt i grundloven om tildeling af indfødsret, mente. Så ja, en individuel behandling vil vi klart være tilhængere af i Dansk Folkeparti.

Kl. 12:05

Anden næstformand (Jeppe Søe):

Den næste spørger er hr. Peter Kofod.

Kl. 12:05

Peter Kofod (DF):

Det var en fremragende tale. Jeg har bare lyst til at spørge ordføreren: Nu har vi jo alle sammen lige været i folketingsvalgkamp – er det ordførerens indtryk, at der er en del folketingskandidater fra andre partier, der har sagt en hel masse ting om udlændingepolitik, indvandring og tildeling af statsborgerskaber, og som nu, et halvt år efter, går ned og stemmer ja til lovforslaget? Er det ikke paradoksalt, at hver gang vi har folketingsvalg, skal vi høre på alle de her strammere på rundtur i Danmark, hele kongeriget rundt, og når de så sidder i Folketingssalen og stemmer, er det – som jeg i hvert fald kan tælle mig frem til – kun Dansk Folkeparti, der har tænkt sig at stemme nej?

Kl. 12:06

Anden næstformand (Jeppe Søe):

Ordføreren.

Kl. 12:06

Mikkel Bjørn (DF):

Jo, jeg synes, det er dybt mærkeligt, at man på den ene side kan sige, at der skal være stramme regler for statsborgerskab, at vi giver for mange mennesker statsborgerskab, og at det er dybt uholdbart, at terrorister, kriminelle, bandemedlemmer, voldtægtsforbrydere og alle mulige andre kan få statsborgerskab, og at man så samtidig går ned og stemmer for. Jeg synes, det stikker i hver sin retning, og jeg synes, at hvis man udadtil går ud og siger, at det ikke er en holdbar model, vi har i øjeblikket, så er det også ens ansvar som folkevalgt her i Danmark at stemme imod, når forslaget kommer til behandling her i salen.

Kl. 12:06

Anden næstformand (Jeppe Søe):

Er der en opfølgende kort bemærkning? Nej. Tak til ordføreren. Næste ordfører på talerstolen er fru Helene Liliendahl Brydensholt.

Kl. 12:07

(Ordfører)

Helene Liliendahl Brydensholt (ALT):

Tak skal du have. Hjertelig tillykke til de 1.216 personer og de rundt regnet 460 børn, der er kommet så langt som at blive optaget på dette lovforslag. I Alternativet er vi glade for, at lovforslaget nu er fremsat, efter at nogle af jer har ventet i næsten et år, efter at jeres sag var færdigbehandlet i ministeriet. Andre har kun ventet et halvt år, men vi ved, at det føles som lang tid, når man længselsfuldt venter på at få de samme demokratiske rettigheder, der for mange af jeres venner, klassekammerater, kollegaer og ægtefæller er en selvfølge. Og det er ikke den eneste ventetid, der har været i jeres ansøgningsproces. Selv om sagsbehandlingstiden i ministeriet har været kortere, end den er i dag, har mange af jer søgt tilbage i 2020. Så hele processen, inklusive den obligatoriske grundlovsceremoni, vil komme til at tage over 2½ år for jer.

Langt de fleste af jer har opfyldt kravene til punkt og prikke, og det er godt gået, da kravene er høje og ikke er lette at opfylde for alle. I Alternativet så vi gerne, at kravene blev lempet på en række områder. I nogle tilfælde har jeres sager været forbi Indfødsretsudvalget, hvor medlemmerne af udvalget har dispenseret fra nogle af kravene, og det er godt og nødvendigt, at denne mulighed findes, da et handicap eller en varig funktionsnedsættelse kan gøre, at man har behov for det. Desværre er den linje, der tidligere er lagt fra udvalget, ret hård, og vi har set, at konventionsmæssige rettigheder bliver krænket. Først når en ansøger er ressourcestærk nok til at rejse en sag ved Den Europæiske Menneskerettighedsdomstol, ændrer flertallet i udvalget holdning, og det synes vi er trist.

Dispensationsmuligheden er generelt blottet for enhver form for retssikkerhed og præget af vilkårlighed. På den baggrund mener vi i Alternativet, at der burde arbejdes på, at større dele af statsborgerskabsområdet flyttes fra at være parlamentariske afgørelser til administrative afgørelser, som kan ske på baggrund af objektive krav og retningslinjer, som fastsættes i indfødsretsloven. Det vil øge retssikkerheden for ansøgere om dansk statsborgerskab betydeligt.

Så længe det ikke sker, mener vi, at de ansøgninger, der skal afgøres af udvalget, skal forelægges i anonymiseret form. Forskning på arbejdsmarkedet har vist, at mennesker med udenlandsk klingende navne har dårligere chancer for at blive indkaldt til jobsamtaler, på trods af at de har de samme kompetencer som personer med dansk klingende navne. I den sammenhæng kan anonymiserede ansøgninger være en løsning til at modarbejde diskrimination. At anonymisere ansøgninger til statsborgerskab i behandlingen i Indfødsretsudvalget vil betyde, at ansøgerens navn, oprindelsesland, køn og i nogle tilfælde alder ikke skal fremgå, når udvalget tager stilling til den enkelte sag.

I Alternativet mener vi, at det er vigtigt, at vi tager diskrimination alvorligt, og vi laver politik for at stoppe det. Derfor vil vi med tiltag som dette forsøge at komme bevidst eller ubevidst diskrimination til livs. Alternativet stemmer selvfølgelig for det her lovforslag om indfødsrets meddelelse. Endnu en gang stort tillykke til hver en af jer, der nu står på forslaget, og som forhåbentlig snart kan kalde jer danske statsborgere. Om senest et halvt år er I forhåbentlig helt i mål og opnår dermed fulde og lige demokratiske rettigheder i Danmark – i det land, som har været jeres hjem i så mange år allerede. Tak.

Kl. 12:10

Anden næstformand (Jeppe Søe):

Tak til ordføreren. Første spørger er hr. Anders Kronborg.

Kl. 12:10

Anders Kronborg (S):

Tak for det. For at være helt ærlig, og det skal vi jo være herinde, bliver jeg faktisk både en lille smule ked af det, men også en smule forarget, vil jeg godt sige. Jeg synes faktisk, at det er meget voldsomt, at der tales om diskrimination i forhold til det arbejde, der foregår i Indfødsretsudvalget. Jeg oplever faktisk, at mine kollegaer herinde i Folketinget tager det arbejde yderst seriøst, og at de går ind i individuelle sagsbehandlinger og bruger masser af tid. Den konservative ordfører fortalte, hvordan vedkommende havde brugt hele tre weekender på at sætte sig ind i de her sager. Jeg oplever faktisk et meget, meget seriøst lovgivningsarbejde.

Jeg synes, at Alternativet med det forslag, som de kommer med, om at anonymisere faktisk gør det svært for de her borgere. Jeg synes også, der er noget retssikkerhedsmæssigt, som for alvor er på spil. Tænk sig, at det, som Alternativet foreslår, er, at borgere ikke længere må kontakte os politikere. Så hvis vi sidder og har en sag og vi har nogle spørgsmål til den her borger, kan vi ikke tage kontakt til den her borger og få en individuel snak med den her borger. Kan Alternativets ordfører ikke godt se, at det er en glidebane i forhold til den enkelte borger, at man vil anonymisere sager?

Kl. 12:11

Anden næstformand (Jeppe Søe):

Tak. Ordføreren.

Kl. 12:11

Helene Liliendahl Brydensholt (ALT):

Først og fremmest vil jeg jo sige, at det egentlig er vores holdning, at det ikke er os politikere, der skal sidde og sagsbehandle de her sager, og det skal løftes ud af Indfødsretsudvalget. Men når nu det er, som det er, og vi kan konstatere, at både tidligere medlemmer og nuværende medlemmer af Indfødsretsudvalget har været ude at udtale, at de vil bruge oprindelsesland som et parameter, de vil give eller ikke give statsborgerskab ud fra, så bekymrer det selvfølgelig os.

Nu har jeg ikke været i Indfødsretsudvalget så længe, så jeg kan ikke sige så meget om, hvordan mine kollegaer behandler det, og det har jeg jo også tavshedspligt om. Men jeg kan i hvert fald sige, at når man står udefra og kigger på det, kan man jo blive i tvivl om, om man får en fair behandling i udvalget. Så det her er jo også for at give både ordføreren og mig selv en form for rygdækning for, at der ikke sidder borgere derude, som kan være bange for, at de bliver diskrimineret af os, der sidder i Indfødsretsudvalget. Og som jeg nævnte i min tale, viser forskningen også, at der er bevidst og ubevidst forskelsbehandling i jobansøgninger. Derfor har mange firmaer jo også valgt f.eks. at anonymisere dem.

Kl. 12:13

Anden næstformand (Jeppe Søe):

Tak for det. Spørgeren.

Kl. 12:13

Anders Kronborg (S):

Hvis man ikke kan sige så meget om det, fordi man ikke har været så lang tid i udvalget, jamen undskyld, så virker det da helt ekstraordinært at udsende en pressemeddelelse allerede den 11. januar om, at man vil gøre det her anonymt. Altså, der havde vi jo stort set ikke været samlet i udvalget endnu. Burde man ikke lige have gjort sig en iagttagelse af, hvordan arbejdet i udvalget egentlig foregår i praksis?

I den her forsamling har vi jo skrevet under på, at vi overholder den danske grundlov, og ifølge § 44 er det er altså Folketinget, der giver statsborgerskaber. Jeg vil til enhver tid kunne spørge ministeren i et ministerspørgsmål, hvilken borger der er under et bogstav eller et nummer. Hvordan vil ordføreren forhindre, at jeg har den ret fremover?

Kl. 12:13

Anden næstformand (Jeppe Søe):

Tak. Ordføreren.

Kl. 12:13

Helene Liliendahl Brydensholt (ALT):

Vi kan konstatere, at både den tidligere formand for Indfødsretsudvalget og den nuværende formand for Indfødsretsudvalget har været ude med udmeldinger om, at de vil bruge folks religion eller deres oprindelsesland som et parameter, de giver statsborgerskab ud fra. Det er de udtalelser, vi reagerer på i Alternativet med vores udmelding.

Kl. 12:14

Anden næstformand (Jeppe Søe):

Tak for det. Næste spørger er hr. Mikkel Bjørn.

Kl. 12:14

Mikkel Bjørn (DF):

Det er jo en anelse – hvad skal man sige – træls med et godt jysk ord hele tiden at blive udsat for den her gentagne viderekolportering af, hvad jeg skulle have sagt, som bare ikke har sin rigtighed i virkeligheden. Det, jeg ganske enkelt har sagt, er, at vi skal tage udgangspunkt i de videns- og erfaringsparametre, vi har, på baggrund af bestemte grupper; det er ikke, at vi alene specifikt skal forholde os til folks oprindelsesland. Det kunne jeg aldrig finde på at sige.

Men det, jeg godt vil spørge ordføreren ind til, er det her med de administrative afgørelser på baggrund af anonyme ting. Altså, man kunne jo let forestille sig en person, som lever op til vandelskravet, lever op til opholdskravet og lever op til alle de andre objektive kriterier, vi har, for at komme på et lovforslag om tildeling af indfødsret, men som samtidig har dybe islamistiske sympatier i forhold til omstyrtning af Danmark til et verdensomspændende kalifat, eller hvad end det nu måtte være. Hvordan vil ordføreren sikre sig, at sådanne personer ikke kommer på lovforslag om indfødsret, hvis det er med udgangspunkt i anonyme ansøgninger, at det her skal foregå?

Kl. 12:15

Anden næstformand (Jeppe Søe):

Tak for det. Ordføreren.

Kl. 12:15

Helene Liliendahl Brydensholt (ALT):

Det kan vi jo ikke sikre os uanset hvad. Jeg mener, at ordføreren lidt blander tingene sammen, når ordføreren taler om kriminalitet osv. Det er jo noget, der hører den retslige del af vores samfund til og ikke Indfødsretsudvalgets arbejde.

Kl. 12:15

Anden næstformand (Jeppe Søe):

Spørgeren.

Kl. 12:15

Mikkel Bjørn (DF):

Jo, det kan vi faktisk godt delvis sikre os i den nuværende indretning, for hvis eksempelvis en talsmand for Hizb ut-Tahrir har været ude at tale for de her ting, som jeg lige har nævnt – et verdensomspændende kalifat, sharialovgivning eller lignende ting – så kan jeg som medlem af Indfødsretsudvalget på den baggrund sige: Nej, den person skal ikke have statsborgerskab.

Hvis I anonymiserer ansøgningerne, har jeg jo ikke den mulighed. Hvordan vil I sikre, at det ikke kommer til at foregå?

Kl. 12:16

Anden næstformand (Jeppe Søe):

Ordføreren.

Kl. 12:16

Helene Liliendahl Brydensholt (ALT):

Jamen det har ordføreren heller ikke nu, og det tror jeg heller ikke ordføreren kommer til. Og vi er jo egentlig af den grundlæggende holdning, at det slet ikke være i Indfødsretsudvalget, at vi skal sidde med de her sager.

Kl. 12:16

Anden næstformand (Jeppe Søe):

Næste spørger er fru Sofie Lippert.

Kl. 12:16

Sofie Lippert (SF):

Tak for ordet. Det er ikke min opfattelse, om end jeg også tidligere har udtrykt sympati for Alternativets forslag om at arbejde med et eller andet niveau af anonymisering, at det kommer til at være vejen frem. Og derfor vil jeg gerne spørge ordføreren, hvilke andre ønsker Alternativet i virkeligheden måtte have til, hvordan vi måske kan skabe en bedre proces og nogle bedre vilkår for folk, der ønsker at være en del af fællesskabet om det danske statsborgerskab.

Kl. 12:17

Anden næstformand (Jeppe Søe):

Ordføreren.

Kl. 12:17

Helene Liliendahl Brydensholt (ALT):

Tak for spørgsmålet. Som jeg også sagde i min tale, ønsker vi en række lempelser i forhold til kravene til at få statsborgerskab. Og der deler vi jo SF's og Radikale Venstres og også Enhedslistens, tror jeg, holdning til, at når man er født og opvokset i Danmark, skal man have statsborgerskab, når man bliver 18 år. Vi så også gerne, at uddannelse og beskæftigelse blev ligestillet. Når nu vi skal have krav til beskæftigelse i forhold til at få statsborgerskab, mener vi også, at uddannelse må være tilstrækkeligt, altså at hvis man har været under uddannelse i en række år, kan man få statsborgerskab. Og hvis jeg skal nævne et sidste punkt – hvis jeg har tid til det, det har jeg vist – mener vi også, der er alt for høje krav til dansk. Altså, det kan ikke være rigtigt, at man skal kunne dansk på et akademisk niveau for at kunne få statsborgerskab. Så det er tre punkter, jeg kan nævne.

Kl. 12:17

Anden næstformand (Jeppe Søe):

Er der en opfølgende kort bemærkning? Det er der ikke. Næste spørger er hr. Kristian Bøgsted.

Kl. 12:18

Kristian Bøgsted (DD):

Tak. Når Alternativet kommer med det her og siger, at det skal anonymiseres så meget, og at man gerne vil lempe mange af reglerne, er jeg bare nødt til at spørge: Ønsker Alternativet at lempe reglerne så meget og anonymisere så meget, at vi faktisk lige så godt bare kunne stille et bord op nede ved grænsen og lægge et pas, og så kan man bare tage det, når man rejser ind i landet? For det er jo lidt der, vi er på vej hen, lyder det til.

Kl. 12:18

Anden næstformand (Jeppe Søe):

Ordføreren.

Kl. 12:18

Helene Liliendahl Brydensholt (ALT):

Nej, det er så ikke helt der, Alternativet er. Vi synes, det er fint, at man skal leve op til en række krav. Vi synes, de er alt for stramme, som de er nu, men vi synes, det er fint, at man skal have boet her i nogle år, og at man skal opfylde nogle krav. Så nej, det er ikke der, vi er.

Kl. 12:18

Anden næstformand (Jeppe Søe):

Der er en opfølgende kort bemærkning.

Kl. 12:18

Kristian Bøgsted (DD):

Når ordføreren så mener, at der er diskrimination her, kan man vel også vende den om og sige, at det vel også lidt er diskriminerende i forhold til vores rettigheder, at vi rent faktisk ikke må vide noget som helst om, hvem det er, der gerne vil have et statsborgerskab her i landet. Det føler jeg da i hvert fald er et problem.

Kl. 12:18

Anden næstformand (Jeppe Søe):

Ordføreren.

Kl. 12:19

Helene Liliendahl Brydensholt (ALT):

Når vi bliver forelagt sager om dispensation i udvalget, handler det jo langt hen ad vejen om folk, der f.eks. har handicap eller lider af ptsd eller noget andet. Og så er det jo det, vi skal tage stilling til, og ikke alle mulige andre parametre. Så i Alternativet mener vi ikke, at oprindelsesland eller navn osv. er relevante for den vurdering, vi skal lave i udvalget.

Kl. 12:19

Anden næstformand (Jeppe Søe):

Næste spørger er fru Brigitte Klintskov Jerkel.

Kl. 12:19

Brigitte Klintskov Jerkel (KF):

Tak. Jeg må sige, at jeg altså godt nok også synes, det er lidt voldsomt, at ordføreren siger, at der diskrimineres i udvalget. Jeg har personligt brugt tre weekender på at læse de her sager. Det tog rigtig lang tid, fordi der jo var oparbejdet den her kæmpe pukkel af alle de her sager. Men det tager tid netop at kunne sætte sig ind i hver enkelt sag og tage stilling til, om man skal dispensere eller ej. Og der synes jeg faktisk, det er vigtigt, at så mange parametre som overhovedet muligt indgår i den her vurdering, for at man ligesom kan få det her helhedsindtryk.

Kan ordføreren slet ikke se, at hvis man anonymiserer det, kan du ikke give det her en ordentlig behandling, for så ved du jo ikke rigtig, hvad det er, du har med at gøre? Kan ordføreren slet ikke se, at det er et skråplan at komme ud på, at man siger: Jamen så anonymiserer vi i forhold til oprindelsesland? Jeg tror også, jeg har hørt ordføreren sige, hvis jeg husker rigtigt, at både alder og køn og alt muligt skulle fuldstændig anonymiseres. Hvordan skal vi så overhovedet kunne tage stilling til det her?

Kl. 12:20

Anden næstformand (Jeppe Søe):

Tak for det. Ordføreren.

Kl. 12:20

Helene Liliendahl Brydensholt (ALT):

Tak for det. Bare lige for at præcisere vil jeg sige, at det ikke er, fordi jeg anklager alle medlemmer af Indfødsretsudvalget for at diskriminere – det gør jeg bestemt ikke. Som jeg også sagde til Socialdemokratiets ordfører, tror jeg det var, handler det jo også om, at man ikke skal kunne bevidst eller ubevidst diskriminere, eller at man ikke kan blive mistænkeliggjort for det udefra.

I forhold til dit spørgsmål omkring anonymisering svarede jeg Danmarksdemokraternes ordfører, at mange af de sager, vi har, jo f.eks. handler om folk, der har et handicap, eller som lider af ptsd, og der mener jeg ikke, at parametre som køn eller alder eller navn eller oprindelsesland er relevante for den vurdering, vi skal sidde og lave. Og du skal have stor respekt for, at du har sat tre weekender af til det store arbejde – jeg har også brugt rigtig lang tid på det.

Kl. 12:21

Anden næstformand (Jeppe Søe):

Værsgo.

Kl. 12:21

Brigitte Klintskov Jerkel (KF):

Så er jeg lidt nysgerrig på, hvordan ordføreren så ser på det i forhold til kriminalitet. Mener ordføreren heller ikke, at det i forhold til den sag, man sidder og behandler, er vigtigt at vide, om vedkommende har begået kriminalitet?

Kl. 12:21

Anden næstformand (Jeppe Søe):

Ordføreren.

Kl. 12:21

Helene Liliendahl Brydensholt (ALT):

Jo, hvis det er relevant for grunden til, at vi skal kigge på sagen i Indfødsretsudvalget, at personen har begået en eller anden kriminel handling, og at det er det, vi skal dispensere for. Så skal vi selvfølgelig forelægges den oplysning.

Kl. 12:22

Anden næstformand (Jeppe Søe):

Den næste spørger er hr. Peter Kofod.

Kl. 12:22

Peter Kofod (DF):

Tak for det. Det er jo en interessant debat at følge, for alle stiller spørgsmål til hinanden, men I stemmer jo det samme. Uanset om man er fra Danmarksdemokraterne eller alternativist, stemmer man for lovforslaget. Det er jo det, der er det tankevækkende.

Det, jeg gerne vil spørge ordføreren om, er det her med de stramme krav. Hvad er det egentlig for nogle krav, der er for stramme at stille til dem, der vil opnå statsborgerskab? Er det den del, der handler om, at man faktisk skal have opholdt sig i Danmark i en periode af sit liv? Er det den del, der handler om, at man ikke skal have begået kriminalitet? Hvad er det egentlig for nogle krav, der gør det svært at opnå dansk statsborgerskab? Jeg vil jo sige, at det er alt for nemt, fordi det skal være en ekstraordinær præstation at opnå dansk indfødsret. Det må ikke være nemt. Hvis det er nemt, har vi fejlet. Så hvad er det, der gør det for svært?

Kl. 12:23

Anden næstformand (Jeppe Søe):

Ordføreren.

Kl. 12:23

Helene Liliendahl Brydensholt (ALT):

Jeg opremsede nogle af punkterne før, og jeg kan godt gøre det igen. Jeg og Alternativet mener f.eks., at det er for hårdt et krav, at man skal kunne dansk på et højt akademisk niveau, som danskprøve 3 er på. Vi mener også, at det er for hårdt et krav, at man skal have været i beskæftigelse i så lang tid, som cirkulæret foreskriver nu, og at man ikke – hvis man lige pludselig kommer ud for, at man bliver fyret, eller andre omstændigheder i ens liv gør, at man skal trække sig ud af arbejdsmarkedet i en rum tid – af den grund kan få statsborgerskab. Det er to ting, jeg kan nævne.

Kl. 12:23

Anden næstformand (Jeppe Søe):

Spørgeren.

Kl. 12:23

Peter Kofod (DF):

Så at tale dansk og have et arbejde er for høje krav at stille til folk, hvis de vil opnå dansk statsborgerskab. Det er dog, synes jeg, helt vildt. Kan ordføreren give mig nogle eksempler på lande, bare sådan generelt, hvor man ikke behøver at kunne sproget, hvor man ikke behøver at have et arbejde, hvor man ikke behøver at gøre sig umage, og hvor man har den slags regler for tildeling af statsborgerskab? Kan ordføreren i samme omgang sige, hvis der findes sådan nogle lande, om det overhovedet har været nogen succes?

Kl. 12:24

Anden næstformand (Jeppe Søe):

Ordføreren.

Kl. 12:24

Helene Liliendahl Brydensholt (ALT):

Nu tror jeg, at ordføreren misforstår det, jeg siger. Jeg ved ikke, om det er intentionelt eller ej. Jeg siger ikke, at man ikke skal kunne dansk, eller at man ikke skal have et arbejde. Det, jeg siger, er, at kravet til, hvor godt dansk man skal kunne, er for højt, og at kravet til, hvor lang tid man skal have været i beskæftigelse, inden man kan søge om statsborgerskab, er for højt. Der skal også være plads til, at man f.eks. kan være væk fra arbejdsmarkedet i en rum tid.

Kl. 12:24

Anden næstformand (Jeppe Søe):

Den næste spørger er hr. Morten Messerschmidt.

Kl. 12:24

Morten Messerschmidt (DF):

Der var en ting ved ordførerens indlæg, som jeg ikke forstod, og som jeg derfor gerne vil have uddybet, nemlig hele det her spørgsmål om diskrimination. Diskrimination er jo selve forudsætningen for det, som vi taler om i dag, altså at der er nogle, der er danske statsborgere, og at der er nogle, der ikke er det, at der er nogle, der er »dem«, og at der er nogle, der er »os«. Derfor er diskrimination jo ikke noget, som vi skal undgå, men det er det, som vi skal bygge på. Sådan har det jo været siden den første indfødsretslov i 1776, hvor Ove Høegh-Guldberg formulerer, at landets brød skal nydes af landets børn.

Derfor synes jeg jo, at det ville være rart at høre fra Alternativets ordfører her, om man ikke er enig i, at det, vi gør med indfødsretten, er, at vi byder folk velkommen i den danske familie. Det er fuldstændig, ligesom hvis fru Helene Liliendahl Brydensholts datter eller søn gifter sig med en anden og den nye svigersøn eller svigerdatter bydes velkommen i familien. Så stiller vi vel også nogle krav, fordi vi netop siger, at han eller hun nu er en af vore, at det er en af dem, som vi holder af, og som vi har tillid til, og vi taler det samme sprog. Er fru Helene Liliendahl Brydensholt ikke enig i, at vi selvfølgelig skal diskriminere dem, der ikke er som vi?

Kl. 12:26

Anden næstformand (Jeppe Søe):

Ordføreren.

Kl. 12:26

Helene Liliendahl Brydensholt (ALT):

Nej, det er jeg godt nok ikke enig i, og jeg deler slet ikke ordførerens retorik omkring »dem« og »os«. Nej, det er jeg ikke enig i.

Kl. 12:26

Anden næstformand (Jeppe Søe):

Der er en opfølgende kort bemærkning.

Kl. 12:26

Morten Messerschmidt (DF):

Men vil fru Helene Liliendahl Brydensholt så ikke delagtiggøre os i sine overvejelser om indfødsretten? Hvis der ikke er et »dem« og »os«, betyder det så, at alle skal have dansk indfødsret? Betyder det, at alle krav og kriterier og al diskrimination skal fjernes, sådan at der ikke er en forskel på »dem« og »os«, og sådan at vi bare er én stor frit i luften svævende verdensfamilie, der alle har ret til de samme lande?

Er det det, der er ambitionen? Er det det, der er målet? Og ophæver man så ikke enhver tanke om nationalstat, førstefødselsret og alt det, der sådan set er fundamentet under ikke bare indfødsrettens lære, men også hele det demokrati og det tilhørsforhold, som det er at være dansk?

Kl. 12:26

Anden næstformand (Jeppe Søe):

Ordføreren.

Kl. 12:26

Helene Liliendahl Brydensholt (ALT):

Jeg tror grundlæggende, at ordføreren og jeg ser på verden og på Danmark på meget forskellige måder. Som jeg sagde tidligere, er vi jo enige i, at der skal være nogle krav til at blive dansk statsborger, og det er selvfølgelig ikke noget, som man får, så snart man krydser grænsen. Men vi er ikke enige i de kriterier, som ligger nu. De kriterier mener vi er alt for stramme.

Kl. 12:27

Anden næstformand (Jeppe Søe):

Dermed tak til ordføreren. Den næste ordfører på talerstolen er hr. Peter Seier Christensen.

Kl. 12:27

(Ordfører)

Peter Seier Christensen (NB):

Tak for det. Vi behandler i dag endnu et lovforslag om at give statsborgerskab til et stort antal udlændinge, og det kan Nye Borgerlige naturligvis ikke støtte. I løbet af de sidste fire årtier er der givet over 200.000 statsborgerskaber i Danmark, og det er alt, alt for mange. Vi har haft en uansvarlig udlændingepolitik i de tilsvarende godt fire årtier, og vi har set, hvilke problemer det har medført.

Tildelingen af et statsborgerskab er naturligvis også en vigtig del af det, fordi det betyder, at de, der får tildelt et dansk statsborgerskab, får nogle rettigheder, bl.a. en rettighed til at stemme til vores folketingsvalg, og det bliver vanskeligere at udvise kriminelle udlændinge, når de så ikke er udlændinge længere, men får tildelt et statsborgerskab. Så derfor stemmer Nye Borgerlige naturligvis også nej til dette lovforslag, og vi vil arbejde for, at det bliver betydelig vanskeligere at få et dansk statsborgerskab. Tak.

Kl. 12:28

Anden næstformand (Jeppe Søe):

Tak til ordføreren. Der er ingen korte bemærkninger. Dermed går vi til udlændinge- og integrationsministeren.

Kl. 12:29

Udlændinge- og integrationsministeren (Kaare Dybvad Bek):

Tak for det. Først og fremmest tak for dagens debat om indfødsrets meddelelse til de 1.216 personer, som nu får mulighed for at få dansk statsborgerskab. Det er noget helt særligt, og det skyldes først og fremmest, at tildeling af dansk statsborgerskab er en stor tillidserklæring fra det danske samfund. Derfor synes vi også i regeringen, at det er helt naturligt, at vi stiller en række krav, man skal opfylde for at blive dansk statsborger. Jeg vil gerne understrege, at dem, der er optaget på det her lovforslag, opfylder de krav, som et flertal i Folketinget har fastsat, eller de er blevet meddelt dispensation af Folketingets Indfødsretsudvalg ved opfyldelse af et eller flere krav. Der er 1.084 personer, som er optaget med krav om deltagelse i en grundlovsceremoni. Jeg håber, de får en mindeværdig dag, når de deltager i deres hjemkommunes grundlovsceremoni. Og jeg vil også lykønske de 132 andre personer og sige, at jeg håber, at de bliver glade og stolte danske medborgere.

Afslutningsvis vil jeg sige tak til Indfødsretsudvalget for jeres hårde arbejde. Der har været en del debat om Indfødsretsudvalgets arbejde her på det seneste, og jeg synes egentlig, at det, man glemmer, er, at det udvalg er det hårdest arbejdende udvalg her i Folketinget. Der er lagt mange timers læsning i at vurdere de enkelte sager, og det synes jeg man skal have respekt for og også huske at sætte pris på. Tak for ordet.

Kl. 12:30

Anden næstformand (Jeppe Søe):

Selv tak. Første spørger er hr. Mikkel Bjørn.

Kl. 12:30

Mikkel Bjørn (DF):

Tak for det, og tak til ministeren. Nu havde vi en lille debat i går om det her med svenskere, der har fået tildelt dansk statsborgerskab, og den kunne jeg godt tænke mig at følge lidt op på. For som jeg kundgjorde i går, har Sverige på få år givet over 100.000 mennesker statsborgerskab. Deres børn – og lad os sige, det hurtigt over en årrække kan blive til måske 200.000-300.000 mennesker – har derigennem privilegeret adgang til dansk statsborgerskab i Danmark, fordi svenske borgere har særlig adgang og lempelige vilkår til at få et dansk statsborgerskab i Danmark. Derfor kunne jeg godt tænke mig igen at få ministeren til at uddybe, hvorfor Socialdemokratiet ikke mener, at det her er en substantiel trussel mod det danske samfund. Vi taler om så mange borgere, som i Sverige udgør et substantielt problem for den svenske tryghed og sikkerhed, og vi har set i de seneste år, at Sverige nærmest er ved at kollapse i utryghed og ghettosamfund. Så det kunne jeg godt tænke mig at ministeren uddybede: Hvad har Socialdemokratiet tænkt sig at gøre ved den udfordring?

Kl. 12:31

Anden næstformand (Jeppe Søe):

Ministeren.

Kl. 12:31

Udlændinge- og integrationsministeren (Kaare Dybvad Bek):

Det, som hr. Mikkel Bjørn spurgte mig om i går, var, hvorfor vi ikke havde fjernet muligheden for, at man gennem erklæring kunne få dansk statsborgerskab, når man var svensk statsborger og var blevet det ved naturalisation, altså kom fra et andet land. Det oplyste jeg så ordføreren om i går at vi sådan set allerede havde stoppet i den indfødsretsaftale, som vi lavede i 2021.

Det, som så var det næste krav, var, at børnene også skulle omfattes af det. Nu blev der sagt et tal på 200.000-300.000. Så vidt jeg ved fra de tal, jeg har fået, er der 6.000 mennesker, som bor i Danmark, og som er flyttet hertil siden 2018, som er svenske statsborgere, og af dem kommer 70 fra Syrien – og det var specifikt udgangspunktet for det spørgsmål. Det vil sige, at vi har at gøre med 70 mennesker, som altså ikke kan få det på den måde. Det er deres børn, vi snakker om er i risikozonen. Der vil jeg have lov til også at vente at se, om vi når op på et meget større antal. Hvis det er børn af 70 mennesker, er vi noget af et stykke fra de 200.000-300.000, som bliver fremmanet her i ordførerens indlæg.

Kl. 12:32

Anden næstformand (Jeppe Søe):

Er der en opfølgende kort bemærkning?

Kl. 12:32

Mikkel Bjørn (DF):

Det vil jo konkret sige, at vi skal vente og se, indtil de her mennesker har fået dansk statsborgerskab og vi ikke længere kan smide dem ud for kriminalitet. Så kan vi begynde at iværksætte nogle tiltag for at få løst de her problemer. Det synes jeg jo grundlæggende er en dybt uansvarlig tilgang fra Socialdemokratiets side. Selvfølgelig skal vi handle nu, inden de børn bliver gamle nok til at kunne få dansk statsborgerskab på lempelige vilkår, og det forstår jeg ikke at ministeren ikke bakker op om.

Kl. 12:33

Anden næstformand (Jeppe Søe):

Ministeren.

Kl. 12:33

Udlændinge- og integrationsministeren (Kaare Dybvad Bek):

Jamen, det er helt, helt ved siden af skiven. Vi giver ikke statsborgerskab til alle mulige. Der er 1.200 mennesker på det forslag her. 300 af dem har rødder i Mellemøsten og Nordafrika. Hvis man ser på topfem over lande, er det Storbritannien, Tyskland, Pakistan, Rumænien og Polen. Det vil sige, at fire af dem er europæiske lande. Der er ikke en automatmekanisme, som gør, at man som barn af eksempelvis en syrisk statsborger, som har fået svensk statsborgerskab, så kan komme ind og få dansk statsborgerskab, heller ikke ved erklæring. Og det er selvfølgelig klart, at det er noget, vi vil holde øje med, hvis det udvikler sig og antallet stiger meget voldsomt.

Kl. 12:33

Anden næstformand (Jeppe Søe):

Næste spørger er hr. Peder Hvelplund.

Kl. 12:33

Peder Hvelplund (EL):

Tak for det, og tak til ministeren for talen. I dag er der jo en sagsbehandlingstid på omkring 22 måneder ovre på Indfødsretskontoret. Det er jo en temmelig lang sagsbehandlingstid for de mennesker, der søger, og især har det direkte konsekvens for dem, der bliver skrevet på som bipersoner, altså dem, som er tiltænkt at få statsborgerskab med deres forældre, når de er under 18 år. Nogle af dem kommer jo i en situation, hvor de når at blive over 18 år og dermed skal til at søge forfra.

Så jeg skal bare høre, om ministeren mener, at en sagsbehandlingstid på 22 måneder er rimelig. Og nu har der været rejst et spørgsmål om, at man skulle til at gennemføre individuelle samtaler med samtlige ansøgere. Kunne ministeren måske komme med bare et par ord om, hvad det vil få af konsekvenser for sagsbehandlingstiden, ifald man ovre på Indfødsretskontoret skulle gennemføre personlige samtaler med samtlige ansøgere?

Kl. 12:34

Anden næstformand (Jeppe Søe):

Ministeren.

Kl. 12:34

Udlændinge- og integrationsministeren (Kaare Dybvad Bek):

Først vil jeg om sagsbehandlingstiden sige, at jeg er enig i, at de 22 måneder, som er standarden i øjeblikket, er for lang tid. Jeg mener, at vi skal gå efter en sagsbehandlingstid på omkring 12 måneder. Men det er klart, at det også er vanskelige sager. Der er en grænse for, hvor mange mennesker vi kan ansætte – Indfødsretskontoret er i forvejen det største kontor i centraladministrationen. Det er grundlæggende en ressourceafvejning, hvor mange flere ansatte man gerne vil have til at lave det her arbejde. Men noget af det skyldes også, at vi havde et meget stort antal ukrainske statsborgere, som kom til landet sidste år, og som der har været udlånt sagsbehandlere til.

I forhold til det med samtalerne er det klart, at det åbenlyst vil gøre det dyrere og vil kræve en større bemanding. Vi har lavet en aftale i 2021, hvor vi også har forpligtet os til at afsøge, hvad for en model man kunne lave i den forbindelse. Det er vi stadig i gang med at kigge på. Men det er klart, at man ikke kan lave samtaler med hver enkelt, uden at det også vil kræve flere sagsbehandlere til at gøre det, i hvert fald hvis det skal være den samme sagsbehandlingstid for ansøgningerne.

Kl. 12:35

Anden næstformand (Jeppe Søe):

Spørgeren.

Kl. 12:35

Peder Hvelplund (EL):

Først og fremmest er jeg glad for, at ministeren anerkender, at 22 måneder er for lang tid. Nu synes jeg personligt, at 1 år måske også er temmelig lang tid, men i hvert fald kan vi konstatere, at også før den sagspukkel opstod, var sagsbehandlingstiden på omkring 15-16 måneder. Så vi er jo stadig væk et stykke fra at kunne komme ned på en sagsbehandlingstid på det, som ministeren tilkendegiver er målet. Altså, vil regeringen og ministeren være villige til at se på at få afsat flere ressourcer til Indfødsretskontoret, så vi netop kan sikre, at vi kommer ned på en sagsbehandlingstid, som er mere rimelig også for ansøgerne?

Kl. 12:36

Anden næstformand (Jeppe Søe):

Ministeren.

Kl. 12:36

Udlændinge- og integrationsministeren (Kaare Dybvad Bek):

Jamen jeg har ikke konkrete bevillinger liggende. Nu har vi for mit eget partis vedkommende lavet finanslov med Enhedslisten 3 år i træk, og jeg husker ikke, at Enhedslisten mødte op med krav om 50 mio. kr. til Indfødsretskontoret til ekstra sagsbehandlere – nå, det kan godt være, at I har gjort det, så beklager jeg; så trækker jeg det tilbage. Men selv hvis man har gjort det, vil jeg sige, at der jo også er en grænse for, hvor mange jurister vi har i det her land, som har det som speciale, altså som er trænede i at kunne lave sagsbehandling på udlændingeområdet. Så det vil altid være en afvejning af, hvilke områder der skal prioriteres først, og der har vi bl.a. prioriteret sagsbehandling af erhvervstilladelser og nogle af de andre ting før indfødsret.

Kl. 12:37

Anden næstformand (Jeppe Søe):

Tak for det. Den næste spørger er hr. Peter Kofod.

Kl. 12:37

Peter Kofod (DF):

Tak for det. Jeg vil gerne spørge ministeren, hvad ministeren har tænkt sig at gøre for at holde EU-Domstolen ude af den her diskussion om statsborgerskaber. For det er jo ingen hemmelighed, at EU-Domstolen har en stor lyst til at blande sig i, hvordan man tildeler indfødsret i de forskellige lande. Så hvad har ministeren konkret gjort for at holde Domstolen tilbage?

Kl. 12:37

Anden næstformand (Jeppe Søe):

Ministeren.

Kl. 12:37

Udlændinge- og integrationsministeren (Kaare Dybvad Bek):

Grundlæggende er det jo vores grundlov, vi taler om her, og derfor skal den selvfølgelig overholdes, og det er Folketinget, der i sidste ende træffer beslutningen.

Det, som er en balance i tildelingen af statsborgerskab i det lovforslag, vi sidder med her, er, i hvert fald for mig at se, at der bliver nødt til at være en stor del af de ansøgere, som vi sætter nogle faste kriterier op for, og det mener jeg også skal være stramme kriterier, og at man skal leve op til nogle konkrete ting. Jeg mener, at man tidligere alt for nemt har givet statsborgerskab på en række områder.

Men en stor del af sagerne skal være håndteret gennem nogle objektive krav, og så har vi en gruppe, som kommer i udvalget, hvor man så har en mere individuel sagsbehandling, eller hvor man i hvert fald har forskellige partier, som for hver af de enkelte personer beslutter, om de skal på lovforslaget eller ej. Og den balance tror jeg er vigtig, også i forhold til at sørge for, at vi kan blive ved med at køre en praksis på den måde, som vi gør det.

Kl. 12:38

Anden næstformand (Jeppe Søe):

Der er en opfølgende bemærkning.

Kl. 12:38

Peter Kofod (DF):

Jo, men jeg synes jo, ministeren undslår sig lidt at svare på spørgsmålet . For sagen er jo, at 90 mandater kan forpligte sig til alt muligt. 90 mandater kan også forpligte sig til at underkaste sig konventionshensyn, som man ikke ellers ville have, hvis de ikke eksisterede. Og det er jo lige præcis det, der bl.a. er faren ved EU-Domstolen, altså hvis et stort flertal i Folketinget underkaster sig kriterier, som Folketinget ikke er bundet af, men hvor vi lige pludselig bare ser, at der vil komme flere og flere på det her lovforslag, og et flertal i Folketinget i den forstand uddelegerer retten til at bestemme, hvem der får dansk indfødsret, og man så bare agerer gummistempel for EU-Domstolen, for konventionerne eller for alt muligt andet. Og det er de tanker, jeg gerne vil have at ministeren gør sig. Så hvad har man egentlig tænkt sig over for EU-Domstolen?

Undskyld, formand, jeg skal nok overholde taletiden.

Kl. 12:39

Anden næstformand (Jeppe Søe):

Ministeren.

Kl. 12:39

Udlændinge- og integrationsministeren (Kaare Dybvad Bek):

Jeg er egentlig ked af det, hvis det lød som noget andet. Men jeg prøvede at være ærlig og sige – for jeg synes, det er et meget relevant spørgsmål, også i den diskussion, der er – at vi har en grundlov. Og vi kan jo ikke ændre vores grundlov, eller det kan vi godt, men det er en meget omstændig proces. Så vi bliver selvfølgelig nødt til at have den grundlov, vi har, og den står vi på. Men samtidig ved vi også, at der er et hensyn at tage, i forhold til at der i hvert fald for en stor del af ansøgerne er en vis systematisering af og objektive kriterier for, hvordan man får et statsborgerskab. Og det er det, som vi har forsøgt at lave med den aftale, som er lavet med partierne i Folketinget for et par år siden.

Kl. 12:39

Anden næstformand (Jeppe Søe):

Dermed tak til ministeren.

Der er ikke flere, der har bedt om ordet, og forhandlingen er afsluttet.

Jeg foreslår, at lovforslaget henvises til Indfødsretsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 29:

Forslag til lov for Færøerne om fuldbyrdelse af straf m.v.

Af justitsministeren (Peter Hummelgaard).

(Fremsættelse 26.01.2023).

Sammen med dette punkt foretages:

5) 1. behandling af lovforslag nr. L 30:

Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne).

Af justitsministeren (Peter Hummelgaard).

(Fremsættelse 26.01.2023).

Kl. 12:40

Forhandling

Anden næstformand (Jeppe Søe):

Forhandlingen er åbnet. Første ordfører er hr. Anders Kronborg.

Kl. 12:40

(Ordfører)

Anders Kronborg (S):

Tusind tak for det, formand. Det er jo en fornøjelse at få lov til at behandle to lovforslag. Det er jo sådan to tredjedele af et kinderæg heroppe fra Folketingets talerstol og endda med udvidet taletid på hele 10 minutter. Jeg vil allerede afsløre nu, at jeg ikke tror, at jeg kommer til at bruge alle 10 minutter, men det skal ikke være udtryk for, at det her lovforslag ikke er spændende, interessant og vigtigt.

Det, som lovforslaget har til formål, er at indføre lovgivning på straffuldbyrdelsesområdet på Færøerne. Det har hidtil været reguleret af administrative forskrifter, og eftersom der er tale om retsområdet, kan det være indgribende for de berørte borgere, og så er det fornuftigt, at det bliver reguleret i forhold til fastsat lov.

I Socialdemokratiet har vi den ambition, at vi ønsker at sikre et ligeværdigt og styrket partnerskab med Færøerne, hvor vi altid i fællesskab med Færøerne udvikler det sammen, når vi snakker ansvarsområder. Det her anser vi som en opdateret lovgivning, og vi sikrer også en tidssvarende myndighedsstruktur.

Lovforslaget er udarbejdet sammen med de færøske myndigheder og i tæt samarbejde med det færøske landsstyre. For undertegnede som færøordfører har det været vigtigt, at den dialog har været til stede, også i forhold til et ligeværdigt partnerskab med Færøerne. Jeg forstår efter en samtale med en af Færøernes repræsentanter her i Tinget, at vi skal være særlig opmærksom på noget af det, der står om den opdaterede, om man så må sige, udarbejdelse af undersøgelserne i selve lovforslaget. Så det er bare en kvittering for, at skulle det blive nævnt her på talerstolen, vil vi være meget opmærksom på det i forbindelse med det kommende udvalgsarbejde. Og jeg tænker også, at Socialdemokratiet selv lige vil sikre, at vi er helt skarpe på opdateringen i forhold til det i udvalgsarbejdet.

I det hele taget anser jeg det som yderst vigtigt, at både de danske og de færøske parlamentsmedlemmer er til stede, og at de bidrager rigtig konstruktivt til en tæt dialog om det her lovforslag, for som der er nogle kloge folk, der har sagt til mig: Sig, hvad du mener, og gør det, du siger. Det er også derfor, jeg har nærstuderet det og set, at det understreges, at dialogen med det færøske hjemmestyre og myndighederne har været til stede. Med lovforslaget bliver der f.eks. hjemmel til at indføre forsøgsordninger om udgang til deltagelse i f.eks. uddannelse eller beskæftigelse, som vi jo også kender det i Danmark. Det er meget fornuftigt. Eksempelvis bliver reglerne, som jeg læser lovforslaget, generelt også ligestillet med reglerne i Danmark, hvilket jo også er fornuftigt, i forhold til at vi er i et rigsfællesskab sammen.

Med alle de her ord kan jeg kun meddele, at vi i Socialdemokratiet støtter lovforslaget, og at vi også glæder os til dialogen med både retsordførerne og i særdeleshed mine kollegaer i Færøudvalget. Tak for ordet.

Kl. 12:44

Anden næstformand (Jeppe Søe):

Der er ingen korte bemærkninger. Vi går videre til næste ordfører, som er hr. Preben Bang Henriksen.

Kl. 12:44

(Ordfører)

Preben Bang Henriksen (V):

Tak for det, formand. Jeg skal ikke trække debatten længere tid ud. Vi har også mange andre ting på programmet. Når jeg nu er hundrede procent enig med den foregående taler i, hvad der blev sagt, behøver jeg jo ikke at gentage det, men kan referere til det. Dog vil jeg lige præcisere et par ting. For Venstre er det i hvert fald meget vigtigt, at vi har et godt forhold til Færøerne. Det er på den måde også meget formålstjenligt, at straffuldbyrdelsesloven bliver bragt i overensstemmelse med danske forhold, når det nu er det, man ønsker fra det færøske landsstyres side. Det er jo ikke et tilfældigt område, det er et lovgivningsmæssigt område –  det er et spørgsmål om fængsel osv. – og derfor er det kun på sin plads, at noget, der er så indgribende som det her, indføres ved lov både her og der.

De to lovforslag, der forelægges Folketinget, er så dem, der ligger på bordet her. Jeg har ligesom min socialdemokratiske kollega forstået, at der måske kan blive tale om et ændringsforslag i anledning af visse forhold på Færøerne, og jeg kan dårligt forestille mig, at vi er uenige i det herfra. Vi kigger positivt på ændringsforslaget, hvis det måtte komme. Tak.

Kl. 12:45

Anden næstformand (Jeppe Søe):

Selv tak. Der er ingen korte bemærkninger her. Næste ordfører er hr. Jon Stephensen.

Kl. 12:46

(Ordfører)

Jon Stephensen (M):

Tak for ordet, og tak til ministeren for at fremsætte lovforslagene. Jeg forstår, at Lagtinget allerede har behandlet og vedtaget dette. Det er vigtigt, at den lovgivning for Færøerne, som Danmark har ansvaret for, er tidssvarende og af god kvalitet. Men endnu mere vigtigt er det for Moderaterne og for mig som færøordfører at styrke rigsfællesskabet og det gode samarbejde, der er mellem Danmark og Færøerne.

De fremsatte lovforslag er udarbejdet med udgangspunkt i den danske straffuldbyrdelseslov og efter ønske fra de færøske myndigheder. Derfor støtter Moderaterne lovforslagene nr. L 29 og L 30.

Kl. 12:46

Anden næstformand (Jeppe Søe):

Tak for det. Der er ingen korte bemærkninger. Næste ordfører er hr. Karsten Hønge.

Kl. 12:47

(Ordfører)

Karsten Hønge (SF):

For SF er det vigtigt, at vi har et godt og stabilt samarbejde inden for rigsfællesskabet. Det er vigtigt for SF, at vi også i den her situation selvfølgelig går i takt, om jeg så må sige, med de færøske politikere, der jo ønsker de her ændringer. Derfor er der fuld støtte fra SF til, at vi her i overensstemmelse med vores kolleger på Færøerne får gennemført de to love.

Kl. 12:47

Anden næstformand (Jeppe Søe):

Tak for det. Der er heller ingen korte bemærkninger her. Vi går videre til næste ordfører, hr. Kristian Bøgsted. Værsgo.

Kl. 12:47

(Ordfører)

Kristian Bøgsted (DD):

Tak for ordet. Vi noterede os jo også, at begge lovforslag faktisk har været behandlet på Færøerne, og at der er en positiv stemning over for dem. Vi har selvfølgelig også noteret os, at der kan være et par opmærksomhedspunkter her, så vi ser frem til det videre udvalgsarbejde. Men som de foreligger lige nu, ser vi ikke nogen problemer i at støtte forslagene. Tak for ordet.

Kl. 12:48

Anden næstformand (Jeppe Søe):

Tak for det. Man kan ikke mærke, at der er dobbelt taletid i dag. Der er ingen korte bemærkninger. Den næste er fru Sólbjørg Jakobsen.

Kl. 12:48

(Ordfører)

Sólbjørg Jakobsen (LA):

Tak for det. Det er en fornøjelse at stå her og skulle drøfte et lovforslag, hvor vi er så dejlig enige, og hvor vi ikke skal bruge så meget tid. Det får vi nok rigelig brug for senere hen i dag.

Jeg kan kun tilslutte mig, hvad der er blevet sagt. Det er selvfølgelig vigtigt, at vi her fra Folketinget sørger for at levere noget fornuftig lovgivning til Færøerne, når de har brug for, at vi bistår med det. Som jeg også kan forstå af det, andre er blevet gjort opmærksom på af vores skarpe mandat fra Færøerne, så er der sket nogle ændringer på Færøerne, som gør, at der skal ske noget i udvalgsarbejdet, hvor vi får sørget for, at det bliver så moderniseret, som det skal være, og så up to date, som det skal være – det må jeg ikke sige, beklager.

Derfor har vi tænkt os at stemme for, men vi har også tænkt os at deltage konstruktivt i udvalgsarbejdet og høre, hvad det er, Færøerne har brug for også kommer med, herunder især fodlænkeordningen, som burde være mere belyst nu, end den var oprindelig, da man gik i gang med det her.

Kl. 12:49

Anden næstformand (Jeppe Søe):

Tak for det. Tak til ordføreren. Der er ingen korte bemærkninger. Næste ordfører er fru Mai Mercado.

Kl. 12:49

(Ordfører)

Mai Mercado (KF):

Tak for ordet. Jeg skal bestræbe mig på at gøre det endnu kortere end de hidtidige ordførere, og så skal jeg skynde mig at sige, at Det Konservative Folkeparti bakker op om lovforslagene. Almindeligvis stemmer vi også ja, når den her type lovforslag kommer, men jeg kan forstå, at der er sådan en lille detalje den her gang, hvor der er brug for en grundig udvalgsbehandling i Færøudvalget, og det vil vi selvfølgelig se frem til. Men i udgangspunktet støtter vi lovforslagene.

Kl. 12:50

Anden næstformand (Jeppe Søe):

Tak til ordføreren. Næste ordfører er hr. Søren Søndergaard.

Kl. 12:50

(Ordfører)

Søren Søndergaard (EL):

Det her er jo en vigtig sag, så jeg vil da bruge lidt længere tid. Enhedslisten støtter den principielle opfattelse af straffuldbyrdelse, at det er noget, der har en så indgribende karakter for den enkelte, at det skal reguleres ved lov og ikke bare ved administrative regler. Det er også baggrunden for det forslag, vi behandler, og det hilser vi derfor velkommen. Og så gør det det jo ikke støtten fra os mindre, at det er et ønske fra de færøske myndigheder, at der bliver udarbejdet sådan en lov.

Lovforslagene fastsætter jo langt hen ad vejen den gældende praksis, og det synes vi sådan set der kan være en vis ræson i. Men vi har også noteret os nogle af de bemærkninger, der er, f.eks. fra Amnesty International på Færøerne, som problematiserer, at personer med straffe på mere end 1½ års fængsel som udgangspunkt skal overføres til Danmark til afsoning. Der er det jo, Amnesty gør opmærksom på, at det svækker muligheden for besøg, det svækker muligheden for udgang, det svækker i det hele taget muligheden for kontakt til familie og venner, og det kan også svække muligheden for resocialisering og en tilbagevenden til samfundet, der jo må være den væsentligste effekt af en fængselsstraf. Hvordan det præcis forholder sig med det her, er jo noget af det, vi kan få afklaret i udvalgsbehandlingen. Vi har bare bemærket, at Amnesty skriver det her i høringssvaret.

Den her lov skal jo gælde på Færøerne, og derfor er det også Enhedslistens princip sådan set, at vi opererer i overensstemmelse med, hvad den færøske befolkning ønsker gennem deres valgte repræsentanter. Der er så det særlige ved det her, at da det var til behandling på Færøerne – det var i 2021, i december, så vidt jeg lige husker – blev det vedtaget på Færøerne med et flertal på 14 mod 12. Siden har der været valg på Færøerne, og der er et nyt flertal, og de 12, som dengang udgjorde oppositionen, udgør nu flertallet. Derfor rejser det selvfølgelig spørgsmålet om, om det stadig væk er et udtryk for, hvad Færøerne ønsker. Vi har forstået, at der sket nogle ændringer i forhold til noget af det, man diskuterede på Færøerne, som gør, at man stiller sig mere positivt, og det kan vi jo kun være glade for. Vi vil selvfølgelig i udvalgsbehandlingen få undersøgt det her lidt nærmere for at være sikre på, at den lov, vi gennemfører her, er en lov, som har opbakning i det færøske samfund.

Afslutningsvis skal jeg hilse fra Alternativet og meddele, at de støtter de to forslag. Tak.

Kl. 12:53

Anden næstformand (Jeppe Søe):

Tak til ordføreren. Næste ordfører er hr. Alex Ahrendtsen.

Kl. 12:53

(Ordfører)

Alex Ahrendtsen (DF):

Tak, formand. Fra Dansk Folkepartis side skal der lyde et stort tillykke til Færøerne og til Lagtinget for, at vi forhåbentlig om nogle dage kan vedtage straffuldbyrdelsesloven for Færøerne. Det var en overraskelse for mig, at man stadig ikke har den lov på Færøerne, men at det i stedet har været administreret ved hjælp af forskrifter, cirkulærer og administrative beslutninger. Selvfølgelig skal der være en straffuldbyrdelseslov, også på Færøerne. Det er jo en stor fornøjelse, når man møder et folk, der både kan og vil, og fra Dansk Folkepartis side skal der lyde den varmeste opbakning til loven og til Færøernes arbejde for at kunne håndtere mere og mere selv i et rigsfællesskab, som vi jo alle sammen sætter højt. Der skal jo bare være gensidig respekt for hinanden i dette fællesskab, og så skal det nok gå alt sammen. Vi kommer til at stemme for og glæder os til arbejdet i udvalget.

Kl. 12:54

Anden næstformand (Jeppe Søe):

Tak til ordføreren. Der er ingen korte bemærkninger. Jeg beklager, at jeg før overså ønsket om en kort bemærkning fra hr. Anders Kronborg, men jeg så, at I fik talt godt sammen, og det er jo også dejligt. Vi går videre i ordførerrækken, og den næste er fru Anna Falkenberg.

Kl. 12:54

(Ordfører)

Anna Falkenberg (SP):

Tak for ordet, og tak for de bemærkninger, der er faldet til det her lovforslag i løbet af behandlingen. Det glæder mig, at man fra justitsministerens side har fokus på at opdatere lovgivningen vedrørende den færøske kriminalforsorg, ikke kun så lovgivningen er tidssvarende, men ligeledes at man understøtter de færøske myndigheder i deres varetagelse af opgaver relateret til straffuldbyrdelse.

Den største problemstilling vedrørende kriminalforsorgen på Færøerne er utvivlsomt de fysiske rammer. Det ses også i høringssvarene til lovforslagene, hvor det bemærkes, at de fysiske forhold udgør flere problemstillinger som eksempelvis brud på nærhedsprincippet, når færøske fængselsdømte skal afsone deres straf i Danmark i stedet for på Færøerne, hvis straffen er længere end 1½ år. Flere af disse problemstillinger vil blive løst, når et nyt fængsel bygges på Færøerne, hvorfor det også glæder mig, at regeringen har ambitioner om, at et nyt fængsel på Færøerne skal være færdigt i 2029.

Jeg vil kommentere på, at det i lovforslaget bemærkes, at det ikke indeholder bestemmelser om fuldbyrdelse af straf på bopælen under intensiv overvågning og kontrol, også benævnt den elektroniske fodlænkeordning. Begrundelsen for dette er ifølge lovforslaget, at spørgsmålet vedrørende en fodlænkeordning på Færøerne skal afklares ved en forundersøgelse, som startede i begyndelsen af 2021. Til behandlingen af dette lovforslag i Færøernes Lagting, som blev vedtaget i november 2021, er der et notat fra Justitsministeriet om denne forundersøgelse af muligheden for fodlænkeordning på Færøerne. Notatet konkluderer, at det er teknisk muligt at indføre en fodlænkeordning på Færøerne. Dog bemærkes det, at der fortsat udestår afklaring af flere spørgsmål, inden der fra Justitsministeriets side eventuelt vil kunne arbejdes videre med at udarbejde regler om en fodlænkeordning på Færøerne, og at et eventuelt lovforslag om en fodlænkeordning vil blive udarbejdet særskilt.

Men da dette lovforslag blev vedtaget i Lagtinget i november 2021, var der flere ting, der så anderledes ud, end de gør i dag. Det vigtigste at pointere er for mig at se, at der nu står i regeringsgrundlaget, at der skal bygges et nyt fængsel på Færøerne, som skal stå klar i 2029, hvilket ændrer forudsætningerne. Endvidere er det meget relevant at bemærke, at forundersøgelsen for etablering af fodlænkeordningen nu næsten er 2 år gammel. Derfor kunne jeg tænke mig at få klarlagt, specielt i udvalgsarbejdet, hvad status er på arbejdet med etablering af en fodlænkeordning på Færøerne, samt om ministeren stadig har planer om at udarbejde et særskilt lovforslag om dette spørgsmål om en fodlænkeordning på Færøerne, eller om det burde være omfattet af dette lovforslag om straffuldbyrdelse.

Her til sidst har jeg lige lovet at hilse fra Radikale Venstre og sige, at de også støtter forslagene. Tak for ordet.

Kl. 12:58

Anden næstformand (Jeppe Søe):

Tak for det. Der er en enkelt kort bemærkning. Hr. Anders Kronborg.

Kl. 12:58

Anders Kronborg (S):

Tusind tak for det. Jeg vil bare kvittere for talen og sige, at det, som ordføreren har sagt, tager vi i hvert fald ned, og vi vil bidrage konstruktivt i udvalgsarbejdet med det.

Så har jeg bare den kommentar, at det, jeg som ordfører synes gør det vanskeligt, når vi drøfter de her sager om fysiske rammer osv., er, at flere af os jo ikke har set det i virkeligheden. Der er ingen tvivl om – og det ved jeg jo også at ordføreren og udvalgsformanden for Færøudvalget tilstræber – at hvis det havde været på dansk jord, så var udvalgsmedlemmerne taget ud og havde besigtiget de her fysiske rammer. Det kan vi jo også se at folketingsmedlemmer i vid udstrækning gør, når det handler om danske forhold, også i de danske arrester osv. Der tror jeg bare sådan helt generelt, at man måske i rigsfællesskabet mangler en større ageren i forhold til også at besøge de her fysiske steder. Derfor vil jeg bare annoncere over for ordføreren, at på den kommende tur til Færøerne, som udvalget skal have, synes jeg, det vil være helt oplagt, at vi ser nærmere på de fysiske rammer, som jeg også kan forstå på ordføreren volder nogle udfordringer. Det kan jeg også forstå på de notater, der ligger fra Justitsministeriet, at de gør. Så det synes jeg bare vil være helt naturligt at Færøudvalget dykker ned i på en kommende tur.

Kl. 12:59

Anden næstformand (Jeppe Søe):

Ordføreren.

Kl. 12:59

Anna Falkenberg (SP):

Tak for bemærkningerne, og jeg er helt enig med ordføreren i – og det er også noget, jeg gerne vil tale op generelt her i Folketinget – at ja, vi behandler de her forslag i Færøudvalget, men retsordførerne og Retsudvalget er også nogle, der bør fokusere på kriminalforsorgen og politiet på Færøerne i højere grad. Så et besøg fra Færøudvalget har vi helt klart også på tegnebrættet, som det er lige nu. Men jeg synes også, at Retsudvalget bør opprioritere arbejdet med de færøske forhold, for det er her, det bliver besluttet, hvad der skal ske, og hvad rammerne for både kriminalforsorgen og politiet på Færøerne skal være.

Kl. 13:00

Anden næstformand (Jeppe Søe):

Der er også spørgsmål fra fru Sólbjørg Jakobsen.

Kl. 13:00

Sólbjørg Jakobsen (LA):

Tak for talen. Jeg vil egentlig bare sende en kommentar af sted: Jeg tror, man skulle lægge mærke til, at fru Anna Falkenberg sagde »Lagtinget« og ikke »Landstinget«, som der flere gange blev sagt. For det hedder Løgtingið på færøsk. Så tak for lige at korrigere den, og det kan være en påmindelse, hvis der er andre, der ikke har hørt det.

Kl. 13:00

Anden næstformand (Jeppe Søe):

Ordføreren.

Kl. 13:00

Anna Falkenberg (SP):

Jeg siger ikke, at jeg vil kunne sige det på færøsk. Men det hedder Løgtingið på færøsk, Lagtinget på dansk – regeringen på dansk, kan man også kalde landsstyret eller landsstýrið på færøsk, hvis vi skal tage en sprogtime.

Kl. 13:00

Anden næstformand (Jeppe Søe):

Tak for sprogtimen. Den er også vigtig, og den er endda meget vigtig. Tak til ordføreren.

Så er det – medmindre der er flere ordførere, og det er der ikke – justitsministeren.

Kl. 13:01

Justitsministeren (Peter Hummelgaard):

Tak for det. Lad mig starte med at takke ordførerne for alle de mange positive, synes jeg, indlæg, som vi har hørt under behandlingen her i dag. Også på Færøerne er der blevet set positivt på de to lovforslag, som det færøske hjemmestyre har tilsluttet sig efter parlamentarisk behandling i Lagtinget. Jeg er glad for, at både lovforslaget om en straffuldbyrdelseslov for Færøerne og følgelovforslaget med andre ændringer også her i Folketinget møder meget bred opbakning.

Jeg tror, vi alle sammen kan være enige om, at et stærkt justitsområde er en forudsætning for et velfungerende og også trygt samfund. Det er i den forbindelse afgørende, at lovgivningen på Justitsministeriets område i hele rigsfællesskabet er tidssvarende og af god kvalitet. Vi tager med de to lovforslag, som vi behandler her i dag, endnu et markant skridt mod regeringens mål om at styrke danske ansvarsområder på Færøerne.

Lovforslaget om indførelse af en straffuldbyrdelseslov for Færøerne er udarbejdet efter ønske fra de færøske myndigheder og også i tæt dialog med Færøernes landsstyre. Indholdet bygger i vidt omfang på gældende ret på Færøerne, ligesom der i forbindelse med udarbejdelsen er taget udgangspunkt i den danske straffuldbyrdelseslov. Elementerne i lovforslaget har desuden grundlag i et arbejde fra en arbejdsgruppe, som har været nedsat, med repræsentanter fra bl.a. Færøernes landsstyre. Hensynet bag forslaget til en straffuldbyrdelseslov er navnlig at tilgodese den mere principielle opfattelse, at fuldbyrdelse af straf og især af frihedsstraf er et retsområde af så indgribende karakter, at den overordnede retlige regulering af området bør ske ved lov.

Det gør sig ikke gældende med den nuværende lovgivning. Bortset fra nogle få bestemmelser i straffelov for Færøerne findes reguleringen af straffuldbyrdelse på Færøerne i dag i det væsentlige i administrative forskrifter, som også hr. Søren Søndergaard var inde på. Med andre ord har lovforslaget altså ikke til formål gennemgribende at ændre straffuldbyrdelsen på Færøerne, men at fastsætte en egentlig lov på området. Gennemførelse af en straffuldbyrdelseslov for Færøerne indebærer, at der skal foretages en række ændringer i bl.a. den færøske straffelov og i retsplejelov for Færøerne. Herudover skal der foretages en række ændringer i bl.a. retsplejelov for Grønland på baggrund af en anordning om opdatering af konkursloven for Færøerne.

Følgelovforslaget har til formål at gennemføre disse ændringer.

Det er vigtigt for mig at understrege, at der sideløbende med de her to lovgivningsinitiativer pågår et arbejde i Justitsministeriet og hos kriminalforsorgen med at forbedre afsoningsforholdene på Færøerne. På kortere sigt arbejdes der bl.a. på tiltag, som har til hensigt at forbedre beskæftigelsesfaciliteterne i den nuværende arrest. Der arbejdes også på at indføre en fodlænke- og udslusningsordning på Færøerne, og på længere sigt vil forholdene forventelig blive væsentlig forbedret med etableringen af et helt nyt fængsel.

Med de bemærkninger skal jeg endnu en gang takke for indlæggene. Jeg ser frem til den videre behandling her i Folketinget og står naturligvis til rådighed for besvarelse af de spørgsmål, der måtte opstå i den forbindelse. Tak for ordet.

Kl. 13:04

Fjerde næstformand (Karina Adsbøl):

Tak til ministeren. Der er en kort bemærkning til fru Anna Falkenberg. Værsgo.

Kl. 13:04

Anna Falkenberg (SP):

Tak til ministeren for den redegørelse. Jeg kunne godt tænke mig at spørge ministeren ind til det her med fodlænkeordningen. For det er et ønske fra færøsk side, at det bliver implementeret og også gerne så hurtigt som overhovedet muligt. Er det ministerens eller ministeriets hensigt, at fodlænkeordningen kan blive en del af det her lovforslag, eller er det bedre, at det foregår i et andet lovforslag, og hvis det er sådan, hvad er så tidsrammen for det andet lovforslag?

Kl. 13:05

Fjerde næstformand (Karina Adsbøl):

Ministeren

Kl. 13:05

Justitsministeren (Peter Hummelgaard):

Tak for det spørgsmål. Justitsministeriet er i skrivende stund, kan man vel sige, ved at udarbejde et egentligt, selvstændigt lovforslag om etablering af en fodlænke- og udslusningsordning på Færøerne, og når det lovforslag er udarbejdet, skal det jo selvfølgelig først forelægges hjemmestyret og derefter behandles i Folketinget. Herefter vil der selvfølgelig være en etableringsfase med indkøb, systemtilpasninger og lignende, som er forudsætningen for, at fodlænkeordningen kan fungere, før den så kan tages i brug. Men min ambition er, at vi, så snart skrivearbejdet med sådan et lovforslag er færdiggjort, kan få det sendt til behandling hos hjemmestyret på Færøerne og derefter behandle det her i Folketinget.

Kl. 13:06

Fjerde næstformand (Karina Adsbøl):

Tak til ministeren.

Da der ikke er flere, som har bedt om ordet, er forhandlingen afsluttet.

Jeg foreslår, at lovforslagene henvises til Færøudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af beslutningsforslag nr. B 15:

Forslag til folketingsbeslutning om, at dansk politi skal kunne bruge genetisk slægtsforskning i efterforskning af drab og grov personfarlig kriminalitet (borgerforslag).

Af Leif Lahn Jensen (S), Lars Christian Lilleholt  (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA).

(Fremsættelse 11.01.2023).

Kl. 13:06

Forhandling

Fjerde næstformand (Karina Adsbøl):

Dette beslutningsforslag er udsprunget af et borgerforslag, og forhandlingen er åbnet. Justitsministeren.

Kl. 13:07

Justitsministeren (Peter Hummelgaard):

Tak for ordet. Drab, terror og voldtægt er forfærdelige forbrydelser. Det er forbrydelser, der har meget voldsomme konsekvenser både for ofre og pårørende og selvfølgelig også for vores samfund som helhed. Derfor vil jeg gerne starte med at takke de borgere, der står bag forslaget, for at sætte fokus på en meget vigtig dagsorden, nemlig hvordan vi sikrer, at dansk politi har de bedste betingelser for hurtigt og effektivt at efterforske og opklare de groveste forbrydelser i landet.

Jeg havde i går fornøjelsen af at drøfte beslutningsforslaget med Martin, som også sidder oppe på tilhørerrækkerne, og som er hovedstilleren bag forslaget, og det var på alle måder en interessant diskussion, der også gjorde et dybt indtryk på mig. Med genetisk slægtsforskning forstås, lidt simpelt udlagt, en ordning, hvor politiet får mulighed for at søge dna-spor fra en ukendt gerningsperson op imod f.eks. en ekstern database, hvor borgere frivilligt har registreret deres dna-profil. Formålet med sådan en søgning er at identificere eventuelle slægtninge til den pågældende gerningsperson, og herefter kan man så via offentlige registre som f.eks. kirkebøger og personregistre eventuelt finde frem til slægtsrelationer mellem den ukendte gerningsperson og nulevende personer og på den måde i sidste ende identificere gerningspersonen.

Det er inspirerende at høre, at man i 2020 i Sverige har kunnet opklare et 16 år gammelt dobbeltdrab ved brug af genetisk slægtsforskning. Der var dog tale om et pilotprojekt, og det svenske datatilsyn vurderede efterfølgende i maj 2021, at metoden indebar behandling af personoplysninger i strid med de svenske regler. Svenskerne er derfor nu ved at undersøge mulighederne for at indføre genetisk slægtsforskning som et permanent efterforskningsredskab i svensk politi.

Vi skal selvfølgelig se på muligheden for at indføre lignende metoder i Danmark, og der skal ikke være tvivl om, at det er en kerneprioritet for regeringen, at politiet er rustet til at opklare grove, personfarlige forbrydelser. Derfor støtter regeringen beslutningsforslaget, men med nogle forbehold. Når regeringen er nødsaget til at tage nogle forbehold, skyldes det, at den konkrete udmøntning bl.a. vil skulle tage hensyn til de praktiske udfordringer, der kan være forbundet med genetisk slægtsforskning, og også Danmarks internationale forpligtelser, heriblandt databeskyttelsesretlige forpligtelser. Det handler jo navnlig om, at en dna-profil er en såkaldt følsom personoplysning, som der gælder strenge krav til behandlingen af. Der skal derfor findes en model, hvor politiet i overensstemmelse med vores databeskyttelsesretlige forpligtelser kan anvende og også videregive dna-profiler som led i genetisk slægtsforskning.

Min forgænger bad i efteråret Rigspolitiet om at prioritere arbejdet med at undersøge mulighederne for at indføre genetisk slægtsforskning i dansk politi. Rigspolitiets undersøgelser tager udgangspunkt i konkrete straffesager, som jeg af efterforskningsmæssige hensyn ikke kan gå nærmere ind på i dag. Jeg kan dog sige så meget, at de juridiske overvejelser nu er nået så langt, at arbejdet vil overgå til et mere generelt undersøgelsesspor, som Justitsministeriet og Rigspolitiet i fællesskab vil arbejde videre med. Jeg kan i øvrigt også forstå, at Sverige inden sommerferien forventes at fremlægge resultaterne af de svenske undersøgelser, og vi vil naturligvis inddrage de svenske erfaringer i det videre arbejde.

Så for at opsummere vil jeg endnu en gang sige tak til forslagsstillerne bag borgerforslaget for at bringe det her meget vigtige emne på dagsordenen. Regeringen støtter beslutningsforslaget, men ordningen skal naturligvis gennemføres inden for rammerne af Danmarks internationale forpligtelser og på den måde, der også giver bedst praktisk mening. Tak for ordet.

Kl. 13:11

Fjerde næstformand (Karina Adsbøl):

Tak til ministeren. Så er der nogle korte bemærkninger, og den første er fra hr. Peter Kofod fra Dansk Folkeparti. Værsgo.

Kl. 13:11

Peter Kofod (DF):

Tak for det, minister. Og tak for en, synes jeg, god tale, der jo også er en åbning for, at vi kan få gennemført det her. Det ligger Dansk Folkeparti enormt meget på sinde, at vi går den her vej. Vi har jo tidligere haft et forslag om dna-register, eksempelvis – det her er så ikke helt det samme, men det er dog et rigtig godt skridt på vejen, og jeg er enig med ministeren i, at det er et godt forslag.

Når jeg alligevel vælger at tage ordet, er det, fordi jeg er så træt af de kvælende konventioner. Jeg har siddet i salen det meste af i dag, og nu skal vi igen – igen, igen – forholde os til konventionssnak; om det virkelig er muligt.

Her er jo tale om et forslag, der vil være en enormt positiv ting for politiet – vi kan stille nogle kriminelle til ansvar, formentlig, hvis man bruger de her værktøjer – så vil ministeren ikke bare lige redegøre for den her konventionssnak, så vi kan komme ud af den? Jeg er så dødtræt af det, for det vigtigste må jo være hensynet til danskernes tryghed, og jeg vil bare sige til ministeren: Hvis den her regering vil banke EMRK på plads, har den Dansk Folkepartis fulde opbakning til det.

Kl. 13:12

Fjerde næstformand (Karina Adsbøl):

Ministeren.

Kl. 13:12

Justitsministeren (Peter Hummelgaard):

Jamen som vi også allerede havde lejlighed til at drøfte med hinanden – ja, det var jo i virkeligheden i går, hvis jeg ikke husker forkert; det var i går, tror jeg, ikke? – i onsdagens spørgetid, så ligger det regeringen på sinde også at have en, hvad kan man sige, sund kritisk sans i forhold til fortolkningen af de internationale konventioner.

Nu er det et lidt bredere svar, jeg giver her, men det ligger regeringen på sinde. Det er også derfor, vi i regeringsgrundlaget har besluttet at udpege en ambassadør, der skal varetage opgaven, men selvfølgelig også at have dialogen med de internationale organer, hvor det er, at Danmark er omfattet af konventioner, og sikre, at fortolkningen og anvendelsen af konventionerne også følger med tiden og i øvrigt heller ikke bliver fortolket dynamisk, som man ser det i en række sammenhænge.

Det, vi tager forbehold for, kan man sige, i forhold til udmøntningen af det her forslag, er især det, der handler om databeskyttelsesretlige aspekter, som vi mener at der er behov for lige at undersøge nærmere.

Kl. 13:13

Fjerde næstformand (Karina Adsbøl):

Hr. Peter Kofod.

Kl. 13:13

Peter Kofod (DF):

Jeg tror bare, kan jeg i hvert fald sige for mit eget vedkommende, at jeg er ved at miste tålmodigheden med alt det der, man sætter i værk for lige at fikse noget med nogle konventioner. Altså, sagen er jo, at dengang hr. Søren Pape Poulsen var justitsminister, skulle vi også høre på den her sang om, at nu skulle vi rigtig til at lave om på det hele og møblere om i, hvordan man så på konventionerne, og at vi var trætte af en aktivistisk domstol i Danmark. Altså, det var jo simpelt hen med den helt brede pensel, ikke, og den fik virkelig med den store hammer. Og nu hører vi lidt det samme. Jeg er bare optaget af, at vi kan komme i gang. Jeg er optaget af, at vi får fundet en løsning på det her – så al den anden larm og snak i kanten af den her debat kunne jeg måske godt ønske mig at regeringen bare gav, ja, en ordentlig en med krabasken.

Kl. 13:14

Fjerde næstformand (Karina Adsbøl):

Ministeren.

Kl. 13:14

Justitsministeren (Peter Hummelgaard):

Ja, men det er jo også af samme årsag, at vi har sagt, at vi støtter det her beslutningsforslag. Men jeg synes alligevel, og det er også bare for at nuancere den diskussion, vi har med hinanden, en lillebitte smule, at i de her tider, vi lever i, hvor vi alle sammen mere eller mindre frivilligt deler alle vores data i vores hverdag med især store techfirmaer – hvad enten det er, når vi accepterer de cookies, vi trykker på, når det er, at vi bevæger os rundt på forskellige hjemmesider, når vi lægger billeder af os selv og vores børn op på Facebook, eller når vi gør det på anden måde – er det samlet set til vores eget og til nationens fælles bedste, at vi også har nogle internationale og fælleseuropæiske spilleregler på det databeskyttelsesretlige område.

Kl. 13:15

Fjerde næstformand (Karina Adsbøl):

Den næste spørger er fru Mai Mercado, Det Konservative Folkeparti. Værsgo.

Kl. 13:15

Mai Mercado (KF):

Tak, og rigtig mange tak for en rigtig god tale. Jeg får jo bare lyst til at sige: Hvornår kan vi komme i gang? For der er jo efterforskere, som siger, at hvis man bruger det her værktøj, som altså ikke er tilgængeligt i værktøjskassen i dag, så vil der faktisk være eksempelvis mordsager, som man vil kunne opklare. Så kan ministeren sige lidt mere om processen. Hvornår vil efterforskerne kunne stå med det her redskab og bruge det?

Kl. 13:15

Fjerde næstformand (Karina Adsbøl):

Ministeren.

Kl. 13:15

Justitsministeren (Peter Hummelgaard):

Det ville jeg ønske at jeg kunne jo sige lidt mere om. Med vores støtte til beslutningsforslaget her i dag er man jo, som jeg også redegjorde for i min tale, nu nået så langt, at der er en afklaring, og at der bliver sat en fælles undersøgelse i gang mellem Justitsministeriet og Rigspolitiet af, hvordan og hvor hurtigt man både praktisk, men også retligt vil kunne tage det her værktøj i anvendelse. Den klare, klare politiske intention med regeringens opbakning til det her beslutningsforslag er selvfølgelig, at det forhåbentlig bliver et værktøj, man er i stand til at tage i brug, når de forskellige aspekter, jeg har redegjort for, er afklaret, det vil sige, så snart som det måtte være muligt.

Kl. 13:16

Fjerde næstformand (Karina Adsbøl):

Tak. Så er der ikke flere korte bemærkninger. Tak til ministeren. Så har vi brug for at se hr. Bjørn Brandenborg fra Socialdemokratiet på talerstolen.

Kl. 13:16

(Ordfører)

Bjørn Brandenborg (S):

Tak for det, formand, og tak for ordet. At få et borgerforslag hele vejen ind i Folketingssalen og få os folketingspolitikere til at tage stilling til det er et stort arbejde. Det kræver dedikation, og den dedikation tror jeg at de fleste af os ordførere her i salen her i dag har mærket, siden borgerforslaget blev stillet. Så først vil jeg gerne have lov til at sige stort tillykke til stillerne af forslaget og tak for, at de har fået det sat på dagsordenen.

Martin, som er en af initiativtagerne til forslaget, er selv efterforsker. Han er, ligesom jeg selv er, optaget af, hvordan vi sikrer, at vores dygtige danske politi har de bedste redskaber til at kunne efterforske alvorlig kriminalitet. Derfor er jeg glad for, at han og de øvrige forslagsstillere har taget det her initiativ, som vi i Socialdemokratiet støtter med de forbehold, som blev nævnt af justitsministeren. Hvis genetisk slægtsforskning kan hjælpe med at forebygge og opklare de værste forbrydelser som drab og voldtægt og tilmed måske hjælpe med at udpege gerningsmanden i nogle gamle og hidtil uopklarede sager, synes jeg, det er en mulighed, som vi skal gribe.

Som justitsministeren redegjorde for, vil det her nye værktøj uundgåeligt kræve såvel en del juridiske som praktiske overvejelser, så vi overholder vores forpligtelser og bl.a. får håndteret folks personlige oplysninger korrekt. Men grundlæggende er vi meget positive, så igen tak til initiativtagerne for at sætte det her vigtige spørgsmål på dagsordenen, og tak for ordet.

Kl. 13:18

Fjerde næstformand (Karina Adsbøl):

Tak til ordføreren, og der er en enkelt kort bemærkning til hr. Peter Kofod fra Dansk Folkeparti. Værsgo.

Kl. 13:18

Peter Kofod (DF):

Tak for det. Jeg undrer mig bare over, hvad det er, der er med de her personlige oplysninger, der gør, at det er svært at gøre det inden for konventionerne osv. For sagen er jo, at staten hver dag opbevarer meget vidtgående oplysninger om os alle sammen. Det kan være vores sundhedsoplysninger, det kan være andre ting. Ja, hvad er det snart sagt ikke, staten har informationer om os alle sammen på, så hvad er det lige præcis ved det her, der gør, at det er meget, meget svært, og at vi skal have en lang, lang proces, inden regeringen på et eller andet tidspunkt måske kan komme med noget til Folketinget? Det kunne jeg godt tænke mig at vide.

Kl. 13:18

Fjerde næstformand (Karina Adsbøl):

Ordføreren, værsgo.

Kl. 13:18

Bjørn Brandenborg (S):

Tak for spørgsmålet. Det er jo sådan i dag, at hvis man ønsker at undersøge dna-beviser i det nationale register, som vi har i Danmark, så er der mulighed for at gøre det, for det er den danske stat og de danske myndigheder, der bestemmer over det. Men det, der også er lagt op til at der skal være mulighed for i det her forslag, er jo at bruge databaser, som ligger i andre lande. Der er i forslaget nævnt eksempler på databaser i USA, og derfor er der selvfølgelig behov for, at man laver nogle grundige juridiske undersøgelser, før man sætter det i gang.

Kl. 13:19

Fjerde næstformand (Karina Adsbøl):

Hr. Peter Kofod for sin anden korte bemærkning. Værsgo.

Kl. 13:19

Peter Kofod (DF):

Jo, men jeg tror bare, vi er mange, der synes, at det er en gammel debat. Spørgsmålet om, hvordan vi kan give politiet nogle bedre redskaber, er noget, vi har diskuteret mange gange, og hver gang er det sådan noget med, at man siger: Nej, men det er vi nødt til at undersøge igen, og der er noget i USA, og der er nye databaser. Vi har jo diskuteret det her i hvert fald i en eller anden udstrækning, i en eller anden form de sidste 10 år. I virkeligheden skal ordføreren nok bare tage mit indlæg som en dyb frustration over, at vi ikke er kommet i gang endnu, og et udtryk for, at Dansk Folkeparti hepper på regeringen og gerne vil have, at vi hurtigt kommer i gang.

Kl. 13:19

Fjerde næstformand (Karina Adsbøl):

Ordføreren, værsgo.

Kl. 13:19

Bjørn Brandenborg (S):

Men det her er jo ikke en gammel debat. Det her er en relativt ny teknologi. Og det er et forslag, som vi først behandler i dag, og som vi fra starten af har været positive over for. Det har den nuværende justitsminister og det har tidligere socialdemokratiske justitsministre været over for det her forslag, og vi er sådan set fortsat positive over for forslaget. Men jeg er glad for, at vi har fået hr. Peter Kofod og Dansk Folkeparti som heppekor også i den her sag.

Kl. 13:20

Fjerde næstformand (Karina Adsbøl):

Tak for det. Der er ikke flere korte bemærkninger, så vi går videre til den næste ordfører i rækken, som er hr. Preben Bang Henriksen fra Venstre. Værsgo.

Kl. 13:20

(Ordfører)

Preben Bang Henriksen (V):

Tak for det, formand. Vi har oplevet en del borgerforslag her i Folketinget, men jeg kan lige så godt sige med det samme, at jeg da sjældent har oplevet noget så velformuleret, så velbegrundet og så pragtfuld læsning som det her forslag. Det skyldes selvfølgelig, at det er udarbejdet af folk, der har forstand på det. Og I sidder oppe på tilhørerpladserne, Martin og kompagni, og tusind tak for det. I brænder jo for det her som politiefterforskere, og det skal vi selvfølgelig også tage til efterretning.

Jeg kan sige, at i dag er en rigtig, rigtig skidt dag. Det er en skidt dag for voldtægtsforbrydere, det er en skidt dag for mordere og for forbrydere, der begår grov vold, i det hele taget, men det er en supergod dag for ofrene, for deres familier og for så vidt også for hele den danske befolkning. For med det her værktøj, der åbenbart nu lægges op til at vi kan få i brug, stilles opklaring af forbrydelser noget bedre, og politiet kommer til at genere færre uskyldige mennesker. Det er et supergodt forslag.

Genetisk slægtsforskning og det, der kommer ud af det, er ikke et bevis i retten. Det synes jeg er meget vigtigt at slå fast. Det er et efterforskningsredskab, som politiet kan bruge til at prøve at pejle sig ind på, hvem det er, man skal snakke lidt mere med. Men det er altså som sagt ikke noget bevis i retten. Det er baseret på samtykkebaseret materiale fra danske og udenlandske registre, og når man så har dna'et fra gerningsmanden, kan man via kirkebøger, personregistre osv. gå i gang med populært sagt at lave et stamtræ. Der er sikkert allerede dér mange, der kan sorteres fra på grund af dødsfald, alder, geografisk placering, og hvad ved jeg. Er det en voldtægt, der er begået af en mand, behøver man måske heller ikke at have alle kvinder med i stamtræet.

Så jeg ser i hvert fald store muligheder i det her, og det har jo også været prøvet i udlandet. The Golden State Killer, som blev dømt i USA, blev fældet via det her, og der er adskillige andre tilsvarende eksempler, lige såvel som man i Sverige har haft gode muligheder for opklaring af en meget grov forbrydelse. Jeg lægger herudover vægt på, at det skal ske via en dommerkendelse. Forslaget oplyser ligesom så mange andre forslag, der taler om dommerkendelse, ikke ret meget om, hvad betingelserne for at få kendelsen skal være, men det er jo noget af det, vi kommer tilbage til senere. Endelig er det ikke et forslag, der kan bringes i anvendelse til afsløring af en butikstyv eller lignende. Vi skal op i nogle meget, meget grove kategorier.

Så Venstre kan i den grad støtte forslaget med de bemærkninger, som også justitsministeren kom med. Vi har nogle nationale og internationale databeskyttelsesregler, og vi skal selvfølgelig se på, at de er opfyldt. Ellers må vi rette tingene til. Venstre kan i den grad anbefale forslaget. Tak for det.

Kl. 13:23

Fjerde næstformand (Karina Adsbøl):

Tak. Da der ikke er nogen korte bemærkninger, går vi videre til den næste, som er hr. Henrik Rejnholt Andersen fra Moderaterne. Værsgo.

Kl. 13:23

(Ordfører)

Henrik Rejnholt Andersen (M):

Tak for ordet. Det er min første tale fra Folketingets talerstol. Jeg vil gerne benytte lejligheden til at sige tak for at kunne være her, og jeg er meget stolt over at være her i dag. Jeg er stedfortræder for Tobias Grotkjær Elmstrøm, der er på barsel, og i hans fravær vil jeg gøre mit bedste for at varetage hans ordførerskaber og hans udvalgsposter.

Først vil jeg godt takke de borgere, som har stillet det her forslag, heriblandt Martin og hans kollegaer, som har ydet et kæmpe stykke arbejde for at få det her forslag igennem. Da jeg fik en mail fra Martin første gang, kunne jeg ikke lade være med at sende en mail tilbage til ham for at sige, at jeg gerne ville høre noget mere om det her, for det var virkelig et punkt, som lå mig meget nært, så jeg syntes, det var noget, vi skulle arbejde videre på.

Helt grundlæggende handler det her forslag om at tilbyde politiet de bedst tænkelige rammer for at kunne efterforske de værste former for kriminalitet i vores samfund. At benytte genetisk slægtsforskning som et redskab i politiets efterforskning muliggør, at vi kan identificere slægtsrelationer mellem en gerningsperson og vedkommendes slægtninge, og det vil øge muligheden for at identificere selve gerningspersonen. De tekniske detaljer behøver jeg ikke at gå ind på her, men vi ved fra vores samarbejdspartnere og vores naboer i Sverige, at efterforskningsmetoden har været med til at opklare en 16 år gammel sag på under 5 uger. Jeg ved, at det lige er kommet frem, som vi også fik at vide af Martin og hans kollegaer i går, at man i Norge også lige har opklaret en sag via genetisk slægtsforskning. Og som min gode kollega, hr. Preben Bang Henriksen, sagde: The Golden State Killer, Joseph DeAngelo, blev ligeledes fundet og dømt via genetisk slægtsforskning.

Så Moderaterne og jeg støtter op om forslaget ud fra de samme bemærkninger, som justitsministeren kom med, men vi må i samme ombæring have garanti for, at borgernes genetiske data bliver behandlet i overensstemmelse med databeskyttelseslovgivningen og vores internationale forpligtelser. Vi skal derfor præcisere, at arbejdsmetoden muliggør, at politiet anvender genetisk slægtsforskning i efterforskningen, men samtidig beskytter danskernes personfølsomme data. Mange tak for ordet.

Kl. 13:26

Fjerde næstformand (Karina Adsbøl):

Tak til ordføreren, og tillykke med ordførertalen, den første af slagsen. Vi går videre til den næste ordfører i rækken, som er fru Karina Lorentzen Dehnhardt fra Socialistisk Folkeparti.

Kl. 13:26

(Ordfører)

Karina Lorentzen Dehnhardt (SF):

Tak for ordet. Det her forslag er jo et borgerforslag om, at dansk politi skal kunne bruge genetisk slægtsforskning i efterforskning af drab og grov personfarlig kriminalitet, og det er jo et borgerforslag, som har opnået de 50.000 underskrifter, som kræves. Og vi har faktisk i SF set frem til at skulle behandle det her i Folketingssalen.

Vi vil gerne give en stor ros og anerkendelse af forslaget. Det er en bedrift at samle 50.000 underskrifter. Jeg ved jo, at forslagsstillerne har knoklet med at fortælle om forslaget og har mødtes med os politikere. Og uden at røbe for meget vil jeg i hvert fald sige, at jeg synes, der er tale om en meget passioneret efterforsker, som har lagt en kæmpe indsats i at forbedre rammerne både for sit eget arbejde, men allerførst med tanke for de pårørende til ofre, som står tilbage med en uforløst sag, fordi gerningsmanden måske aldrig er fundet.

Forslaget handler om at kunne bruge genetisk slægtsforskning ved særlig alvorlige sagstyper som drab, voldtægt og terror. Det skulle gerne gøre det lettere at opklare ældre og hidtil uopklarede sager, og metoden kan jo så være et effektivt værktøj i fremtidige sager. Og det er jo lige præcis det, man har set i USA og senest i Sverige og faktisk også i Norge, hvor man har opklaret ældre sager, som hidtil har været uopklarede i lang tid. Jeg synes jo, at det er et nyt og et interessant værktøj, som ikke alene kan finde serieforbrydere, men også medvirke til at udpege gerningspersoner, som ikke i forvejen er havnet i politiets søgelys på grund af anden kriminalitet, som gør det interessant at efterforske dem.

Vi synes i SF, at forslaget er både godt og rigtigt. For os er ofrenes stilling helt central, og det er vigtigt, at både ofre og pårørende ikke udsættes for unødig lidelse, fordi en forbrydelse ikke kan blive opklaret. Vi skal som samfund være klar til at afprøve nye metoder og teknikker for at kunne opklare de mest alvorlige forbrydelser, og vi skal også altid have retssikkerheden for øje som det styrende princip, når vi bevæger os ad nye veje, også når vi kommer til genetisk slægtsforskning.

Vi har, synes jeg, gode forudsætninger i Danmark for at få gavn af metoden, og vi er også glade for, at justitsministeren har bedt politiet om at undersøge, om det her er et værktøj, som vi skal bruge i Danmark. Vi er jo godt klar over, at det ikke er noget, man lige indfører fra den ene dag til den anden, og vi har også bemærket, at der har været lidt kritik af forslaget. Landsforeningen af Forsvarsadvokater er faktisk i tvivl om, om det her overhovedet er en vej, som vi skal bevæge os nedad.

Jeg synes, det er vigtigt, at det fortsat er sådan, som det er i dag, at dna-beviser jo ikke står alene i retssagerne, men det ved jeg også er intentionen her fra forslagsstillernes side. Og så synes jeg jo, retssikkerheden er helt centralt, når vi tager nye metoder i brug. Jeg synes faktisk også, at forslagsstillerne har tænkt en hel del over lige præcis det, og det er det, der gør forslaget så godt. Det er f.eks. afgørende, at man kun kan bruge det, når der ligger en forudgående dommerkendelse og en begrundet mistanke om, at dna fra et gerningssted rent faktisk stammer fra gerningsmanden. Og jeg synes også, at det er tænkt ind, at politiet måske ikke selv har råderet over databasen og derfor heller ikke kan tilgå andre oplysninger om dna-materialet. Så jeg synes faktisk, at det på mange måder er rigtig fint sat sammen.

Selvfølgelig er det også vigtigt for SF, at vi respekterer grundlæggende menneskerettigheder og hensynet til privatliv og beskyttelsen af dybt personlige oplysninger, som vi jo altid synes er et princip, der skal gælde. Men vi synes faktisk, at det her forslag er så godt, at vi er klar til at stemme for det. Tak for ordet.

Kl. 13:30

Fjerde næstformand (Karina Adsbøl):

Tak for det. Så er der en kort bemærkning til hr. Peter Kofod, Dansk Folkeparti. Værsgo.

Kl. 13:30

Peter Kofod (DF):

Tak for ordførertalen. Jeg synes, det var en rigtig god tale, men der var en ting, der undrede mig lidt, og det er, at ordføreren bemærker, at det er meget vigtigt, at der er en dommerkendelse, og det fremgår jo også af forslaget. Jeg får lyst til at spørge SF's ordfører: Hvorfor egentlig? Altså, hvad er det, der er så vigtigt for SF, at der skal foreligge en dommerkendelse, før politiet bruger lige præcis det her værktøj? Der vil jo være værktøjer, f.eks. registre, der formentlig kan være lige så vidtgående, gennemgribende, og hvor der ikke nødvendigvis er krav om en dommerkendelse. Så hvorfor lige her?

Kl. 13:31

Fjerde næstformand (Karina Adsbøl):

Ordføreren.

Kl. 13:31

Karina Lorentzen Dehnhardt (SF):

Jeg tror måske, at SF og Dansk Folkeparti ikke har sådan helt det samme forhold til dommerkendelser. Jeg vil måske hellere gå den anden vej og indføre dommerkendelser i forbindelse med flere værktøjer, for jeg synes faktisk, det er ret godt, at der ligesom er nogle, der kigger igennem, om det er godt og fornuftigt, at man bevæger sig den vej, altså at få nogle til at kigge det igennem og få det hjemlet. Så jeg tror egentlig bare, der er en grundlæggende forskel på SF og Dansk Folkeparti. Der er bare ikke så tit et flertal i Folketingssalen for at få indført dommerkendelser andre og nye steder.

Kl. 13:32

Fjerde næstformand (Karina Adsbøl):

Hr. Peter Kofod.

Kl. 13:32

Peter Kofod (DF):

Det kan godt være, vi er uenige. Altså, jeg har ikke planer om, at man skal bede politiet om at få en dommerkendelse for at bruge alle mulige andre registre. Så det var bare en åben undren over, at SF synes, at der lige skulle en dommerkendelse til her. Nu forstår jeg så, at det er på hele området, at der skal dommerkendelse til. Der er vi så uenige; det kan jeg røbe. Tak.

Kl. 13:32

Fjerde næstformand (Karina Adsbøl):

Ordføreren.

Kl. 13:32

Karina Lorentzen Dehnhardt (SF):

Ja, det er jo nok derfor, at vi er i forskellige partier, men den uenighed kan vi også godt rumme.

Kl. 13:32

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er Betina Kastbjerg fra Danmarksdemokraterne. Værsgo.

Kl. 13:32

(Ordfører)

Betina Kastbjerg (DD):

Tak for ordet. I dag skal vi behandle B 15, som udspringer af et borgerforslag, som omhandler et ønske om, at dansk politi skal bruge genetisk slægtsforskning i drabssager, sager om grov personfarlig kriminalitet og ved terror, og det glæder mig, at vi har et demokratisk samfund, hvor vi i Folketinget kan tage forslag op, som optager vores borgere. Så en stor tak til Martin, der sidder heroppe, og som står bag dette borgerforslag, og jeg har også haft fornøjelsen af at mødes med Martin, og det var meget oplysende.

I det her tilfælde er der tale om et nyt banebrydende redskab til opklaring af både ældre og fremtidige drabssager. Genetisk slægtsforskning er blevet brugt i USA i årevis, hvor hundredvis af sager er blevet løst på den her måde, og i 2020 beviste svensk politi også, at metoden virker, da de opklarede et 16 år gammelt dobbeltdrab. Ved at bruge genetisk slægtsforskning vil politiet få mulighed for at bruge et redskab, som kan være med til både at forhindre og opklare grov kriminalitet. Det betyder i praksis, at politiet i højere grad vil kunne identificere gerningsmanden tidligere og måske også forhindre, at han/hun laver flere forbrydelser.

Den her metode vil også kun blive taget i brug, såfremt andre opklaringsmetoder er udtømte, og genetisk slægtsforskning skal heller ikke bruges som et bevis i retten, men blot som en efterforskningsmetode. Jeg synes, det er utrolig vigtigt for vores pårørende, at pårørende til et drabsoffer kan få en afklaring, og vi kan få stillet forbryderen til ansvar, og derfor skal vi selvfølgelig bruge alle tænkelige redskaber for at få opklaret forbrydelserne. Og hvis det her nye redskab kan være medvirkende til, at flere alvorlige forbrydelser bliver opklaret, så støtter vi selvfølgelig op om det i Danmarksdemokraterne.

Der har været rejst nogle bekymringer omkring metoden, og om der er nogle uskyldige personer, der kan blive mistænkeliggjort i nogle alvorlige sager, men det er faktisk modsat. Altså, politiet bliver jo netop ledt på rette spor, og jeg synes i hvert fald, det er svært at få øje på argumenterne imod at drage fordel af den her efterforskningsmetode. Desuden er det meget ressourcetungt at arbejde på drabssager, og nogle gange arbejdes der på nogle sager i årevis. Genetisk slægtsforskning kan være et ressourcebesparende værktøj, når man kigger på, at det svenske dobbeltdrab blev opklaret på 5 uger, og man kan også undgå at tage tusindvis af dna-prøver i sagerne. I Danmark har vi 30 uopklarede kvindedrab, så tænk, hvis vi nu kunne opklare et drab som det på Emilie Meng. Tænk, hvad det kan gøre for de efterladte at få svar, og at vi får stillet gerningsmanden til ansvar.

Så retter jeg lige blikket mod justitsministeren, for jeg har forsøgt at få et svar på, hvor mange uafklarede drab vi har i Danmark, og det kunne ministeriet umiddelbart ikke oplyse. Så jeg håber, hvis I får lidt længere tid, at vi så kan få et svar på det. Og jeg kunne også godt tænke mig at vide, hvor mange uopklarede voldtægtssager der er, så jeg skal nok lige sende spørgsmålet skriftligt over.

Det er også vigtigt, at vores opklaringsredskaber til politiet er tidssvarende, at redskaberne følger med den udvikling, der generelt er i samfundet. Jeg synes, det er vigtigt, at vi hurtigst muligt får taget dette redskab i brug. Derfor støtter vi i Danmarksdemokraterne dette forslag.

Kl. 13:35

Fjerde næstformand (Karina Adsbøl):

Tak. Og så er der en kort bemærkning fra hr. Peter Kofod fra Dansk Folkeparti.

Kl. 13:35

Peter Kofod (DF):

Tak for det. Jeg er jo helt enig i det, der blev sagt. Jeg har et spørgsmål faktisk gående på justitsministerens bekymringer om internationale konventioner. For hvis nu regeringen kommer tilbage til Folketinget – vi vedtager jo forventelig det her – og siger, beklager venner, det kan vi ikke, det er i strid med international ret, så vil jeg da gerne sige, at vi ikke lader os bremse af det i Dansk Folkeparti. Så vil vi fremsætte et forslag, der skal gennemføre det her. Vil Danmarksdemokraterne stemme for sådan et forslag og jo altså feje internationale konventioner af banen, eller vil man ligge under for dem?

Kl. 13:36

Fjerde næstformand (Karina Adsbøl):

Ordføreren.

Kl. 13:36

Betina Kastbjerg (DD):

Tak for spørgsmålene. Nu har hr. Peter Kofod talt rigtig meget om konventioner i dag, og jeg skal selvfølgelig ærligt indrømme, at jeg jo er forholdsvis ny i det her game herinde i Folketinget, og der er jo en dansk ret, vi skal tage hensyn til. Men jeg kunne da godt forestille mig, at vi kunne sætte os sammen og kigge på, hvad det er for nogle konventioner, vi gerne vil have ændret. Jeg ved ikke, hvordan man ændrer dem, men det vil jeg rigtig gerne høre videre om hvordan man gør, for så kunne vi godt være positivt indstillet over for at kigge på nogle konventioner, som skal ændres.

Kl. 13:36

Fjerde næstformand (Karina Adsbøl):

Hr. Peter Kofod.

Kl. 13:37

Peter Kofod (DF):

Jeg har hørt på politikere i 10 år, der gerne vil ændre konventionerne. Og jeg beklager, det har jeg simpelt hen ikke tid til; jeg har et fædreland, jeg skal have reddet. Så alle de der syltekrukker kan vi godt lægge langt væk. Jeg vil selvfølgelig gerne indgå i en dialog om, hvad det er for nogle konventioner, vi er nødt til at udfordre og træde ud af. Men jeg synes bare, det er interessant at vide, om Danmarksdemokraterne sætter hensynet til de kvinder, der har været udsat for voldtægter, og hensynet til, at vi kan finde gerningsmændene i de drabssager, der er uopklarede, over hensynet til konventioner, eller om det er den anden vej rundt. Og man kan ikke få begge dele i den her verden, så jeg prøver bare at finde ud af: Er det konventioner, eller er det drab og voldtægt? Hvad er det, der ligesom vejer tungest for Danmarksdemokraterne?

Kl. 13:37

Fjerde næstformand (Karina Adsbøl):

Ordføreren.

Kl. 13:37

Betina Kastbjerg (DD):

Jeg tror ikke, at man kan stille det op på den måde, som hr. Peter Kofod fremstiller det. Men som jeg sagde tidligere, synes jeg bestemt, at vi skal kigge på det. Det kunne vi måske gøre i fællesskab. Jeg ved ikke, hvordan man principielt ændrer på nogle konventioner, men jeg vil meget gerne høre om og jeg vil rigtig gerne deltage i en dialog med spørgeren om, hvordan vi får ændret de her ting, hvis de skulle stå i vejen for det her.

Kl. 13:38

Fjerde næstformand (Karina Adsbøl):

Så siger jeg tak til ordføreren. Der er ikke flere korte bemærkninger. Den næste ordfører i rækken er hr. Steffen Larsen fra Liberal Alliance. Værsgo.

Kl. 13:38

(Ordfører)

Steffen Larsen (LA):

I Liberal Alliance vil vi gerne være med til at sikre, at politiet har de bedste muligheder for at opklare forbrydelser, særlig når det drejer sig om jagten på de værste kriminelle såsom mordere og voldtægtsforbrydere. Hensynet til ofrene og de pårørende i de her sager vejer meget, meget tungt, og alt, hvad vi kan gøre for at hjælpe dem videre i deres liv og bure deres gerningsmænd inde, skal vi være åbne over for. Og når nye teknologier giver politiet nye redskaber, synes jeg, vi har en forpligtigelse til at se på det med et åbent sind.

Vi er dog også et parti, der vægter den personlige frihed og borgernes retssikkerhed meget højt. Det ligger så at sige i vores dna, at vi vil beskytte borgeren mod statens overgreb. Derfor er vi også kritiske, når statsmagten beder om nye beføjelser og adgang til danskernes dybt personlige oplysninger. Vi ønsker ikke, at Danmark skal være et overvågningssamfund, hvor lovlydige borgere bliver kigget over skulderen, hvor end de går, eller hvad end de foretager sig. Derfor vil automatreaktionen også være at sige nej til det her forslag om at give politiet mulighed for at bruge genetisk slægtsforskning i efterforskningen af visse former for kriminalitet. Jeg synes dog, at der er nogle perspektiver, som kan give politiet nogle gode værktøjer til at opklare de allermest bestialske forbrydelser. Det synes jeg ikke vi bare skal affeje, men vi skal i stedet se konstruktivt på det. Det betyder ikke, at vi ikke er kritiske. Der er nogle retssikkerhedsmæssige udfordringer ved beslutningsforslaget, men hvis de bliver adresseret i et eventuelt kommende lovforslag, vil vi være åbne for at se på at give politiet de muligheder.

Nogle af de bekymringer, vi har, går på, at politiet får adgang til nogle data, som nogle mennesker ganske rigtigt har givet frivilligt, men jo ikke ud fra den forudsætning, at politiet vil få adgang til dem efterfølgende. De har altså indgået en aftale med et privat firma, og hvis vi pludselig giver politiet adgang, sådan som det foreslås, går vi jo ind og ændrer på de vilkår, som aftalen er blevet indgået under. Det har dem, der har afleveret deres private oplysninger, ikke givet samtykke til, hvorfor det virker urimeligt. Derfor bør man, før det her borgerforslag kan blive lov, se på muligheden for f.eks. at undtage de danskere, der har gjort brug af genetisk slægtsforskning før lovens ikrafttræden. Derudover er jeg også bekymret for, om den her adgang vil kunne ende ud, sådan som det er sket med logning, hvor vi helt uindskrænket overvåger danskernes teleforbrug.

Vi ønsker ikke en egentlig dna-database over mennesker, som ikke har brudt loven, som politiet kan tilgå efter forgodtbefindende. Vi er dog åbne over for, at politiet kan bede om adgang til de her dna-oplysninger i konkrete sager ved at henvende sig til virksomhederne med en dommerkendelse. Det er nogle meget følsomme oplysninger, som vi bliver nødt til at have hånd i hanke med, så de rent faktisk kun bliver brugt, når det er strengt nødvendigt.

Så kan man finde en vej, hvor politiet får mulighed for at gøre brug af det her utvivlsomt meget effektive værktøj og vi samtidig sikrer borgernes retssikkerhed, synes vi, at det er en god vej til at få sikret ofre for forbrydelser, at deres sager kan blive lukket, og at de kan opnå retfærdighed. Det har dog været en meget principiel afvejning for os, så vi ser med stor alvor frem mod de kommende forhandlinger.

Kl. 13:41

Første næstformand (Leif Lahn Jensen):

Tak for det. Vi har indtil videre en enkelt spørger. Det er hr. Bjørn Brandenborg. Værsgo.

Kl. 13:41

Bjørn Brandenborg (S):

Tak for det, og tak for talen. Jeg synes, det lyder, som om Liberal Alliance er kommet frem til en fornuftig afvejning i det her spørgsmål. I virkeligheden vil jeg bare høre, om ordføreren måske har mulighed for at præcisere noget. Ordføreren sagde, at det var sådan, at hvis man skulle have adgang til de her oplysninger, kunne man få det ved at henvende sig til virksomheden, uden at personerne havde samtykket til det. Det er i hvert fald ikke den opfattelse, jeg selv har, af det her forslag. Tværtimod er forslaget, at personer, der har sendt deres dna til slægtsforskningsfirmaet, også efterfølgende skal samtykke til, at det bliver brugt af f.eks. myndigheder. Det er jo det, der gør, at det i virkeligheden er mindre kontroversielt end det, som ordføreren lægger op til, nemlig at personerne selv har samtykket til, at det kan blive brugt i efterforskning i forbindelse med drabssager, voldtægtssager og andre sager om grov kriminalitet. Men måske har ordføreren mulighed for bare lige at præcisere det.

Kl. 13:42

Første næstformand (Leif Lahn Jensen):

Ordføreren.

Kl. 13:42

Steffen Larsen (LA):

Det er jo egentlig, fordi vi gerne vil være meget præcise omkring netop det punkt, at jeg bringer det op. Det er da også derfor, jeg nævner det her med, at det skal være fremadrettet, altså at det skal være, fordi man netop har givet samtykke til, at det kan bruges til den her slags ting.

Kl. 13:42

Første næstformand (Leif Lahn Jensen):

Der er ikke flere spørgsmål. Jeg siger tak til hr. Steffen Larsen. Næste ordfører er fru Mai Mercado, Det Konservative Folkeparti.

Kl. 13:43

(Ordfører)

Mai Mercado (KF):

Tak. Med borgerforslagsordningen er det muligt at indsamle 50.000 underskrifter og sætte et forslag til afstemning her i Folketingssalen. Jeg tror, at mine kolleger vil være enige i, at vi har set borgerforslag af meget varierende kvalitet i løbet af årene. Jeg må bare sige, at det her er et af de absolut bedst formulerede og mest velskrevne borgerforslag, der har været. Så det her er en meget, meget stor cadeau til forslagsstillerne, og efterhånden er hele Folketinget på fornavn med Martin, som er hovedforslagsstiller. Den 20. juni  blev forslaget stillet, og der gik faktisk kun et par måneder, så var de 50.000 underskrifter i hus, og allerede i september var den daværende justitsminister ude at omfavne det her forslag. Og det forstås.

Politiets dna-register er jo et af de vigtige værktøjer i efterforskningsarbejdet, men af og til står man med vigtige dna-spor i en sag, hvor man altså ikke har et match. Her kan genetisk slægtsforskning altså anvendes. Det kommer til at give serieforbryderen sværere vilkår, som der også står i borgerforslaget, for med slægtssøgning kan man altså få bud på slægtninge til det match, man har. Det kan man gøre ved eksempelvis at bruge kirkebøger eller lignende, således at man altså kan opspore fælles forfædre, og dermed kan man søge frem til nutiden. Således bliver det muligt at lave en analyse af det her ukendte dna med den mulighed at få et match.

Det kan vise sig at være et meget, meget stærkt redskab i efterforskningen af de allermest alvorlige kriminalitetstyper. Vi kan se, at det bliver brugt både i USA og i Sverige. Det, som vi hæfter os ved i Det Konservative Folkeparti, er, at der er efterforskere, som siger, at det både kan bruges til opklaring af forbrydelser i fremtiden, men at det også vil kunne bruges til opklaring af nogle af de uafklarede sager, der ligger, eksempelvis drabssager, og så ser vi kun, at der er rigtig, rigtig god grund til at bakke op om det her beslutningsforslag. Så fra Konservatives side skal det lyde, at vi bakker varmt op om det her beslutningsforslag.

Kl. 13:45

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Velkommen til den næste ordfører, fru Rosa Lund fra Enhedslisten.

Kl. 13:45

(Ordfører)

Rosa Lund (EL):

Tak. Først må jeg starte med at sige, at det jo er en fornøjelse at opleve både Venstre og Socialdemokratiet lige pludselig have en meget positiv indstilling til konceptet kaldet borgerforslag. Jeg ved ikke, om det er, fordi vi har fået en ny regering og dermed nye tider, men jeg vil da sige, at i sidste samling var det ikke sådan, regeringen forholdt sig til borgerforslag. Men det er jo dejligt.

Nu til borgerforslaget: Jeg er fuldstændig enig i, at det er ekstremt flot og udtrykker et behov for noget i befolkningen, at man kan samle så mange underskrifter på så kort tid. Det er et meget gennemarbejdet borgerforslag; det er jeg enig i. For selvfølgelig er det et problem i et retssamfund, at forbrydelser ikke bliver opklaret. Det er et problem for den grundlæggende retsfølelse, for offerets efterladte, for trygheden i et lokalsamfund og for sikkerheden for potentielle fremtidige ofre.

Derfor er det også en god ting, synes jeg lige vi skal huske på, at vi i Danmark har ganske få uopklarede drab. Det har selvfølgelig noget at gøre med, at vi har et meget veluddannet politi, og at der prioriteres ressourcer til drabssager. Men noget, som vi ikke har fået gjort endnu, men som virkelig kunne gøre en forskel i forhold til antallet af uopklarede drab, ville være arbejdet med forebyggelse. Det samme gælder i øvrigt for voldtægtssager og sager om grov vold, som er to områder, hvor efterforskningen ikke er lige så højt prioriteret. Det er sådan set ikke politiets skyld; det er måske mere et spørgsmål om, at vi fra Christiansborgs side er for dårlige til at sætte de nødvendige ressourcer af til, at politiet kan lave den nødvendige efterforskning.

Nu handler forslaget jo ikke om forebyggelse, men om, hvad vi som samfund kan gøre, når tragedien er sket. Og der er jeg jo enormt glad for den indsats, der bliver lagt fra politiets side i efterforskningen af drab, men også i de andre sager. Det siger jeg bare for at udtrykke en forståelse for, at når der ikke sker efterforskning i voldtægtssager, er det jo ikke, fordi politiet ikke gider, men fordi vi er for dårlige til at sætte ressourcerne af til det.

Jeg må samtidig sige, at jeg synes, at det her forslag går for vidt. Der er ingen grund til at betvivle, at det skulle virke. Selvfølgelig vil man da kunne opklare flere forbrydelser med det her værktøj. Der er jo en masse ting, som kunne opklare flere forbrydelser, men som vi ikke gør. Vi kunne tage fingeraftryk og dna-profiler af alle danskere fra fødslen, ligesom vi kunne overvåge alle borgeres profiler på sociale medier eller bare spore, hvor alle danskere bevæger sig hen, via lokalitetstjenester. Det er jo alle sammen ting, som utvivlsomt vil medføre, at flere forbrydelser vil blive opklaret, men spørgsmålet er, om det er prisen værd. Det synes jeg ikke, og det synes vi ikke i Enhedslisten, for alle de her værktøjer er ligesom den foreslåede genetiske slægtsforskning et stort indgreb i retten til privatliv.

Retten til privatliv er som sådan en menneskerettighed. Jeg ved jo godt, at der ikke er så mange herinde, der går op i menneskerettighederne. Se bare på telelogning, som et flertal herinde har holdt hånden under i mere end et årti. Til gengæld er retten til privatliv også en grundlæggende del af at være et menneske i et retssamfund, og det er en værdi, vi i Enhedslisten går meget op i.

Der er skrevet flere forbehold ind i forslaget. Det har vi i Enhedslisten også været i dialog med forslagsstillerne om, og det synes jeg er rigtig positivt. Problemet er bare, at selv om vi siger, at det her skal være sidste udvej, svarer det jo til at sige, at man sætter overvågning op på alle gadehjørner, men at man kun må gennemse optagelserne, hvis ikke man kan fange forbryderne på baggrund af vidneforklaringer. Jeg ved godt, det er sat på spidsen, men det er vi også nødt til at gøre, når man snakker om så store indgreb i retten til privatliv, som man gør her.

Politiet har allerede i dag et omfattende dna-register, hvor selv uskyldige mennesker, der blot har været uretmæssigt sigtet, risikerer at have deres dna-profiler liggende søgbare i politiets registre i årtier. At give politiet mulighed for at søge i dna-registre medfører derfor endnu højere risiko for, at der sker misbrug af dna eller hacking af personlige oplysninger. Derudover vil man skulle katalogisere utrolig mange mennesker, hver gang man efterforsker en sag – mennesker, der vel at mærke intet har med sagen at gøre.

Når det er sagt, er der også nogle spørgsmål, som borgerforslaget ikke giver svar på, nemlig spørgsmål om, hvor meget data man skal indsamle, og hvornår man må anvende det. Der bør opremsningen være fyldestgørende, så vi ikke ser, at der sker det samme, som der sker med de oplysninger, som flyselskaber registrerer, og som man jo får at vide kun skal bruges til at opklare terror, men som i dag også bliver brugt til andre ting.

Det næste spørgsmål er jo: Hvor kommer dna-profilerne fra? Er de frivilligt indgivet? Hvordan opbygges databasen? Og hvordan anvender man det dna, der allerede eksisterer? Så der er nogle ubesvarede spørgsmål i det her forslag, som vi meget håber at Justitsministeriet vil bruge tid på at besvare, når man nu er positivt indstillet over for det her.

Kl. 13:51

Første næstformand (Leif Lahn Jensen):

Tak for det. Vi har en enkelt spørger. Det er hr. Peter Kofod.

Kl. 13:51

Peter Kofod (DF):

Tak for det. Det er jo ikke altid, jeg har så meget tilfælles med fru Rosa Lund eller Enhedslisten, når vi diskuterer retspolitik. Men det vælter ud fra talerstolen med, at der er alt muligt, som politiet gør, der nærmest er et overgreb mod privatlivet, og jeg skal give jer, og jeg kunne godt tænke mig at vide, hvad der mere skal afskaffes, hvis man ikke skal gå den her vej. Er det også fingeraftryk? Skal politiet ikke have lov til at bruge det? Er det dna-registrene, som de er i dag? Jeg forstod det der med telelogning; det er fair nok. Det er jo et synspunkt, vi har diskuteret mange gange her i salen, og der kan vi have forskellige holdninger. Men fra mit partis side synes vi jo, det er mærkeligt, at når teknologien giver os nogle helt fantastiske muligheder til at holde samfundet mere trygt, kan man sådan fuldstændig have den viden og så sige: Det lukker vi øjnene for; det vil vi ikke.

Så hvad er det, vi skal til at stoppe med at bruge? Er det fingeraftryk? Er det dna-registre? Whatever – nej, det må man ikke sige: man må ikke tale engelsk i salen. Det beklager jeg, formand. Hvad er det, man skal stoppe med at gøre, som man gør i dag?

Kl. 13:52

Første næstformand (Leif Lahn Jensen):

Ordføreren.

Kl. 13:52

Rosa Lund (EL):

Tak for spørgsmålet, hr. Peter Kofod. Det, vi mener man skal stoppe med, er særlig telelogningen, men det er sådan set også privates ret til at lave videoovervågning. Vi mener også, at det er – hvad kan man sige, nu skal jeg lige selv lige finde et dansk udtryk – en glidebane, at man i sidste samling gav flere muligheder for at lave tv-overvågning.

Vi kan jo se, at i de lande og storbyer, hvor man har en høj grad af overvågning, er kriminaliteten ikke faldende. Det er f.eks. London. Og derfor forstår jeg ikke, hvorfor Dansk Folkeparti er så forelsket i den her idé om, at alt skal være overvåget. Jeg kan godt huske, at hr. Peter Kofods kollega hr. Peter Skaarup i tidligere samlinger har fremsat forslag om, at man bare skal lave dna-prøver på alle danskere, den dag de bliver født, og så skal de ind i et dna-register. Det synes vi er en dårlig idé. Jeg er med på, at hr. Peter Skaarup er medlem af et andet parti i dag.

Kl. 13:53

Første næstformand (Leif Lahn Jensen):

Spørgeren.

Kl. 13:53

Peter Kofod (DF):

Det er fuldstændig rigtigt. Jeg mener nu stadig væk det der med dna-registeret. Jeg er ikke sikker på, at hr. Peter Skaarup gør det mere, for jeg kunne ikke lige forstå det der med konventionerne; men det parti må jo selv svare på, hvad de mener. Jeg vil bare – og det er måske mere en konstatering – opfordre regeringen, justitsministeren og partierne til at læne sig i retning af Dansk Folkeparti her i salen frem for mod Enhedslisten, for sådan tror jeg trods alt vi får et tryggere samfund.

Kl. 13:53

Første næstformand (Leif Lahn Jensen):

Ordføreren.

Kl. 13:53

Rosa Lund (EL):

Så vil jeg gerne komme med præcis den modsatte opfordring til justitsministeren. Regeringen skal altid læne sig tættere op ad Enhedslisten end op ad Dansk Folkeparti.

Kl. 13:53

Første næstformand (Leif Lahn Jensen):

Så giver jeg ordet videre til hr. Bjørn Brandenborg – nej, undskyld, det var mig, der sagde forkert. Der er et spørgsmål mere, og det er fra hr. Bjørn Brandenborg. Nu skal formanden også tage sig sammen.

Kl. 13:53

Bjørn Brandenborg (S):

Jeg kan godt forstå, hvorfor Enhedslisten allerede er på vej ned af talerstolen, for jeg skal til at stille et rigtig, rigtig godt og skarpt spørgsmål. Til fru Rosa Lund vil jeg sige, at ordføreren næsten skal have en pris for at tale om alt muligt andet end det, som det her forslag går ud på, og også at male nogle billeder, nogle skræmmebilleder, som overhovedet ikke står mål med, hvad det her forslag i virkeligheden går ud på. For det, der er mulighed for nu, er, at hvis man med samtykke sender sit dna over i et register, som i forvejen tusindvis af danskere og også alle mulige andre gør i dag, kan politiet få udleveret en liste, altså et stamtræ, de kan kigge på, og så kan de ud fra det udlede noget, og det kan på den måde være med til at finde gerningspersonen. Det er det, som der er mulighed for med det her forslag. Så det handler ikke om overvågning eller alle mulige andre ting, som Enhedslisten prøver at male op som skræmmebilleder.

Derfor vil jeg bare spørge Enhedslisten, hvem det er vigtigst hensynet er til for. Altså, det, der er mulighed for med det her redskab, er jo faktisk at kunne opklare nogle af de alleralvorligste forbrydelser, der bliver begået i det her samfund. Det har man mulighed for, hvis man bruger det her, og det har man ikke, hvis ikke man bruger det.

Kl. 13:55

Første næstformand (Leif Lahn Jensen):

Ordføreren.

Kl. 13:55

Rosa Lund (EL):

Jeg er simpelt hen ikke enig i præmissen, hr. Bjørn Brandenborg. Man har mulighed for at opklare forbrydelser i dag, men fordi vi har, og det er jo lidt pinligt, at det er mig fra Enhedslisten, der skal stå her og sige det, syltet dansk politis økonomi i så mange år, er der jo ikke penge nok og ressourcer nok til efterforskning i dansk politi. Det ved hr. Bjørn Brandenborg godt, går jeg ud fra. Så det er jo muligt at opklare forbrydelser i dag.

Som jeg startede min ordførertale med at sige, er det meget få drab i Danmark, der ikke er opklaret. Så til hvem er det vigtigst at tage hensyn? Jamen både hensynet til ofrene, altså retsfølelsen, men også til retsfornuften, altså hvordan vi sikrer, at folk ikke bliver kriminelle, er jo vigtigt, men den debat kender hr. Bjørn Brandenborg jo også godt. Det ændrer dog ikke på, at der er en masse spørgsmål, som det her borgerforslag ikke svarer på, men det kan jo være, hr. Bjørn Brandenborg har de svar.

Kl. 13:56

Første næstformand (Leif Lahn Jensen):

Spørgeren.

Kl. 13:56

Bjørn Brandenborg (S):

I dag er det jo sådan, at når politiet er ude, f.eks. efter der er foregået et drab, gør politiet det, at de går rundt og banker på samtlige døre, der er i området. Hvis man har en mistanke om en gerningsprofil eller -person, tager man måske mundskrab fra de mænd eller kvinder, der bor i området, og som passer på profilen. Man kan endda gå ind i folks huse og bede om navnene på deres søskende og på alle mulige andre. Det er da langt mere indgribende i privatlivets fred end det her, der handler om, at folk, der frivilligt har samtykket til det, udleverer oplysninger på et slægtstræ og på en stamtavle. Så jeg er simpelt hen lodret uenig, og jeg synes, at Enhedslisten skal holde op med at male det skræmmebillede af, hvad det her er. Det her er et fremragende værktøj, som politiet kan få og bruge, og som de har ønsket selv.

Kl. 13:56

Første næstformand (Leif Lahn Jensen):

Tak. Ordføreren.

Kl. 13:56

Rosa Lund (EL):

Jamen tak for at forklare Enhedslistens retsordfører, hvordan en efterforskning foregår.

Altså, jeg må bare sige, hr. Bjørn Brandenborg, at det jo er velkendt, at Enhedslisten og Socialdemokratiet ikke er enige om, hvor høj en grad af overvågning og registrering der skal være i et samfund. Det ændrer dog ikke på, at vi faktisk har taget behandlingen af det her borgerforslag ret alvorligt, og der er nogle spørgsmål, det ikke svarer på. Det er spørgsmålet om indsamling, det er spørgsmålet om anvendelse, og det er spørgsmålet om, hvor dna-profilerne kommer fra. Der har vi bare den stille og rolige opfordring til dem, der støtter det her forslag, om at kunne svare på de spørgsmål, og de spørgsmål har vi ikke fået svar på endnu.

Kl. 13:57

Første næstformand (Leif Lahn Jensen):

Så er der et spørgsmål fra hr. Preben Bang Henriksen.

Kl. 13:57

Preben Bang Henriksen (V):

Jeg er lidt rystet over svaret til hr. Peter Kofod, hvor ordføreren remser alt det, der burde udelukkes, op, og ud over logning nåede vi også til private kameraer osv. Altså, vi skal jo lige tænke over de svar, vi giver her. Jeg kommer fra Aalborg. Vi havde et Miadrab for et års tid siden, godt og vel, som der nu er rejst tiltale i. Grundlaget for den tiltale, og jeg skal ikke kunne sige, om vedkommende er skyldig eller ej, er et kamera – et kamera, der hænger på Vesterbro i Aalborg. Det var heldigvis lidt ulovligt indstillet, så det filmede ud på vejen og politiet kunne se biltypen, som offeret desværre hoppede ind i. Jeg er nødt til at sige, at uden sådan et kamera var der ingen sag. Politiet kunne med statsgaranti aldrig have opklaret den pågældende forbrydelse. Giver det ikke ordføreren anledning til overvejelser om den holdning, ordføreren skildrer – at det ville være en gave til forbrydere, voldtægtsmænd og alle mulige andre kriminelle? Tak.

Kl. 13:58

Første næstformand (Leif Lahn Jensen):

Ordføreren.

Kl. 13:58

Rosa Lund (EL):

Jeg kan betrygge Venstres ordfører med, at jeg altid tænker over de svar, jeg giver, og det tror jeg egentlig godt hr. Preben Bang Henriksen ved. That aside vil jeg sige, at jo, det giver da stof til eftertanke. Vi havde også en debat hernede i salen, der handlede om præcis det. Det ændrer bare ikke på, at vi i Enhedslisten ikke synes, at der skal hænge videokameraer over det hele. Der er simpelt hen så mange videokameraer i forvejen i Danmark, at vi ikke synes, der er behov for flere, men vi kan også bare se, at det jo ikke stopper forbrydelserne, at kameraerne er der, og det er vel det, vi er interesseret i. Det er vel, at forbrydelserne ikke sker.

Kl. 13:59

Første næstformand (Leif Lahn Jensen):

Spørgeren.

Kl. 13:59

Preben Bang Henriksen (V):

Det stopper ikke forbrydelserne, men forbrydelserne sker jo. Er det så ikke rart nok, at man også finder forbryderne?

Kl. 13:59

Første næstformand (Leif Lahn Jensen):

Ordføreren.

Kl. 13:59

Rosa Lund (EL):

Jo, bestemt, og det er præcis derfor, vi i Enhedslisten synes, at politiet skal have mange flere ressourcer til netop at lave efterforskning.

Kl. 13:59

Første næstformand (Leif Lahn Jensen):

Så er der et spørgsmål fra Henrik Rejnholt Andersen. Værsgo.

Kl. 13:59

Henrik Rejnholt Andersen (M):

Tak. Når ordføreren siger, at der ikke er ret mange forbrydelser – drab – i Danmark, der ikke bliver opklaret, var det så ikke en mulighed at give politiet de ekstra muligheder, der er i det her lovforslag, for at gøre det muligt med genetisk slægtsforskning at opklare de sidste?

Kl. 13:59

Første næstformand (Leif Lahn Jensen):

Ordføreren.

Kl. 13:59

Rosa Lund (EL):

Vi synes, det er for store beføjelser at give, især når der for os at se er nogle meget afgørende spørgsmål, som borgerforslaget ikke giver svar på. Det handler netop om, hvordan anvendelsen af det her er, og der mener vi, at listen bør være fyldestgørende, så det ikke lige pludselig bare bliver alle mulige forbrydelser, som man kan bruge det her på, eller alle mulige sager, som man kan bruge det her på; det handler om, hvor dna-profilerne skal komme fra, altså hvordan databasen opbygges, og hvordan det skal hænge sammen med den allerede eksisterende dna-database.

Det er nogle spørgsmål, som vi sådan set gerne vil have svar på, før vi kan trykke på de grønne knapper. Det synes jeg egentlig ikke er så odiøst, men jeg kan da godt høre på mine kollegaer, at det synes de det er.

Kl. 14:00

Første næstformand (Leif Lahn Jensen):

Spørgeren.

Kl. 14:00

Henrik Rejnholt Andersen (M):

Mange af de oplysninger, som politiet skal gøre brug af med det her forslag, er jo offentligt tilgængelige oplysninger. Politiet skal bare have lov til at søge i de offentligt tilgængelige oplysninger. Mener ordføreren slet ikke, at det er nødvendigt?

Kl. 14:00

Første næstformand (Leif Lahn Jensen):

Ordføreren.

Kl. 14:00

Rosa Lund (EL):

Altså, jeg kan jo kun bare gentage mine svar, som nærmest er spørgsmål til forslaget, som vi ikke synes er fyldestgørende. Der er simpelt hen nogle ting, som bekymrer os ved det her borgerforslag, og som gør, at vi ikke kan sige ja eller nej til det. Det er meget vidtgående beføjelser at give – det synes jeg for det første. For det andet er det meget uklart, hvem det er, der giver samtykket her. Jo, det kunne jo være mig. Men hvad så med min kusines kusine, som jo så ville blive en del af mit stamtræ på en eller anden måde, og som jo så ikke har givet det samtykke?

Det er sådan set det, vi er bekymret for, og det synes jeg egentlig er meget stille og roligt. Det er meget lig de bekymringer, som Liberal Alliance også har

Kl. 14:01

Første næstformand (Leif Lahn Jensen):

Der er ikke flere korte bemærkninger, så vi siger tak til ordføreren. Den næste ordfører er hr. Peter Kofod fra Dansk Folkeparti.

Kl. 14:01

(Ordfører)

Peter Kofod (DF):

Det her kan jo ende med at blive en helt god dag. Altså, når Enhedslistens ordfører går på talerstolen og taler om mange flere ressourcer til dansk politi og hr. Preben Bang Henriksen stiller spørgsmål og taler om det glædelige ved, at vi måske får nogle sådan mere liberale og vidtgående regler, når det handler om tv-overvågning, så ved man jo næsten ikke, hvor det her slutter henne. Så bliver det en rigtig god dag.

Jeg vil starte med at sige, at det er en stor ære for mig at stå her på talerstolen som retsordfører for Dansk Folkeparti. For mig betyder det at være retsordfører en dyb forpligtelse til – og for enhver pris – at træffe politiske valg, der kan medvirke til at gøre Danmark og danskerne tryggere, mere sikre og bedre forberedte på at modstå trusler og farer indefra og udefra. Det bringer mig godt videre til det her punkt på dagsordenen, som vi diskuterer nu.

Det er et borgerforslag, der har til hensigt at gøre det muligt for dansk politi at bruge genetisk slægtsforskning i efterforskning af drab og andre grove forbrydelser. Jeg vil for det første gerne sige meget klart: Stor tak til forslagsstillerne. For det andet vil jeg gøre det fuldstændig klart, at Dansk Folkeparti selvfølgelig støtter det her forslag. For os er det krystalklart, at politiet skal have optimale muligheder for at opklare grov kriminalitet. I den tid, vi lever i, er vi heldigvis vidne til en enorm udvikling, der har revolutioneret myndighedernes muligheder for at opklare grov kriminalitet, stille de ansvarlige til ansvar og dermed medvirke til at holde samfundet mere trygt. Det er meget positivt, altså hvis vi som lovgivere også er med til at gribe den udvikling, accepterer den og regulerer den med lovgivning.

Jeg vil sige det helt klart: Vi skal ikke gøre brug af alle de her ting, fordi vi kan. For mig er det nærmest en forpligtelse, at vi bruger de her værktøjer, fordi det skaber et mere sikkert samfund.

Der har jo været en diskussion her den sidste times tid, og det synes jeg har været en god diskussion, hvor vi jo bl.a. har været inde på afgrænsningerne i forslaget. Jeg vil sige, at der er vi måske ikke så nervøse, som andre partier har været, i forhold til de afgrænsninger. Det kan vi godt leve med bliver anderledes, og at politiet måske ikke bliver nær så hårdt reguleret som det, der fremgår af borgerforslaget, men hvis det kan betyde, at flere partier stemmer for, så er det jo kun glædeligt, og så er det okay for os, at vi kommer til at leve med det.

Så er der et spørgsmål i forhold til konventioner, og der vil jeg bare gøre det fuldstændig klart over for regeringen, at hvis det handler om, at konventionerne måtte stå i vejen for det her og regeringen har tænkt sig i det mindste at være kreativ – regeringen tør nok ikke bryde dem – så kan den fuldstændig regne med Dansk Folkepartis syv mandater. Så bakker vi gerne regeringen op og hjælper med at bære det igennem Folketinget. Tak.

Kl. 14:04

Første næstformand (Leif Lahn Jensen):

Der er ingen spørgsmål. Vi siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 18:

Forslag til lov om ændring af lov om menighedsråd, lov om folkekirkens økonomi og lov om forsøg i folkekirken. (Udvidelse og forenkling af samarbejdsmuligheder, øget transparens og fleksibilitet i den lokale økonomistyring m.v. og ophævelse af lov om forsøg i folkekirken).

Af kirkeministeren (Louise Schack Elholm).

(Fremsættelse 25.01.2023).

Kl. 14:05

Forhandling

Første næstformand (Leif Lahn Jensen):

Forhandlingen er åbnet, og første ordfører er hr. Kim Aas fra Socialdemokratiet. Velkommen.

Kl. 14:05

(Ordfører)

Kim Aas (S):

Tak for ordet. Som ny socialdemokratisk kirkeordfører er det jo en fantastisk dag at få lov til at starte med et så positivt lovforslag, som vi har med at gøre i dag. Lovforslaget skal skabe bedre og friere rammer i forhold til de administrative rammer, som vores mange dygtige menighedsråd og provstier har rundtom i Danmark.

En af regeringens målsætninger er, at der skal skabes bedre og mere frie rammer for mange administrative områder i det danske samfund. Her ser vi i dag et eksempel på den opgave, hvor vi med dette forslag gør det lettere at arbejde sammen på tværs af menighedsråd og provstier om bl.a. økonomistyring, bygningsvedligeholdelse, skole-kirke-samarbejde og mange flere ting.

Dette lovforslag er en udløber og en konsekvens af et forsøg, der i samarbejde med folkekirkens aktører har kørt siden 2017 – og nu vedtages loven forhåbentlig her i 2023. Her gav man menighedsrådene og provstierne mere frie rammer til en række administrative opgaver, altså omkring bl.a. økonomi. De mange positive tilkendegivelser og erfaringer, dette har affødt, har vist, at der er en velvilje til, at det her gennemføres.

Kirkeministeriet har i hele processen været i tæt dialog med folkekirken og har drøftet og arbejdet på det her tiltag for at skabe de her enkle rammer. Vi har nemlig som politikere en bunden opgave i at hjælpe vores borgere, der påtager sig et frivilligt arbejde i foreninger, klubber og, som her, i menighedsrådene i Danmark. Vi skal gøre det administrative væsentlig lettere, end det er i dag. Vi har brug for, at så mange som muligt påtager sig en frivillig opgave i vores samfund og løser den, for det er en faktor i det Foreningsdanmark, som vi alle sammen er en del af. Det gør vi bl.a. ved at lette den her administrative byrde, som efterhånden har gjort det svært for mange at få rekrutteret frivillige.

Jeg er selv frivillig i det civile liv, og jeg ved derfor, hvor vigtig den her opgave, man skal varetage, er. Men det er også svært at få frivillige til at løfte opgaven, netop fordi der tit er de her administrative krav, der gør, at folk melder fra og ikke ønsker at arbejde i bestyrelser eller foreninger. Det skal vi gøre noget ved, og der er det her lovforslag en vigtig brik.

Vigtigt er det at fremhæve, at ønsker man i de forskellige menighedsråd og provstier at fortsætte som hidtil, gør man naturligvis det. Det er derfor vigtigt at understrege, at lovforslaget skal muliggøre nye tiltag, men at vi politisk respekterer den forskellighed, der er ude i de forskellige menighedsråd og provstier; vi skaber bare med lovforslaget større muligheder og muligheder for andre tiltag, som vi fremfører i dag.

Det er derfor med glæde, at Socialdemokratiet stemmer for lovforslaget, og vi ser frem til udvalgsforhandlingerne. Tak for ordet.

Kl. 14:08

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Næste ordfører er hr. Preben Bang Henriksen, Venstre. Velkommen til.

Kl. 14:08

(Ordfører)

Preben Bang Henriksen (V):

Tak for det. Jeg skal ikke forlænge debatten yderligere. Jeg har et sært indtryk af, at alle Folketingets partier nok stort set er enige om det her. Jeg kan i hvert fald i det store og hele henvise til det, som Socialdemokratiets ordfører lige har sagt. Det her er et forslag, der skal skabe bedre administrative vilkår, bl.a. i et samarbejde mellem menighedsråd og provstiudvalg, og i det hele taget bedre tværgående samarbejder. Jeg kan forstå, at det baserer sig på forsøg – forsøg, der har løbet siden 2017 – og det er derfor ikke helt ukendt land, man betræder. Jeg kan sige, at Venstre kan tilslutte sig det.

Jeg kan da heller ikke undlade at bemærke, at der er 493 siders høringssvar, og det er godt nok mange. Der er 238 høringssvar – 143 fra menighedsråd, 56 fra provstiudvalg, 17 fra andre høringsparter osv. Det er godt nok mange. Jeg kan jo ikke forklejne folk, der sender høringssvar, for det er jo dejligt, men hold da op, der er også mange mennesker, der har brugt tid på det, må jeg sige.

Så det kan jeg i hvert fald ikke tillade mig at kritisere. Venstre kan støtte det.

Kl. 14:09

Første næstformand (Leif Lahn Jensen):

Vi siger tak til ordføreren. Den næste er fru Theresa Berg Andersen fra Socialistisk Folkeparti. Velkommen til.

Kl. 14:09

(Ordfører)

Theresa Berg Andersen (SF):

Tak for det, formand. Nu har hr. Preben Bang Henriksen fra Venstre jo fortalt, hvor mange der har indgivet høringssvar her, og det bifalder vi bestemt også i SF. De lovændringer her ser samlet set fornuftige ud og vil give større fleksibilitet og mindre bureaukrati, og hvem af os hylder egentlig ikke det? Lovforslaget her er, som der er blevet snakket om, blevet behandlet grundigt, og det er godt, for det bevidner de mange fine høringssvar.

Dog vil jeg gerne give et lille pip med på vejen, for ministeriet lægger jo op til at opgive forslag nr. 5 om at øge den maksimale ramme for det bindende stiftsbidrag fra 1 til 2 pct. som følge af de mange negative høringssvar. I SF mener vi faktisk, at det her bør fastholdes. De steder, hvor man ikke ønsker at øge rammen, kan man jo blot lade være med at øge rammen, og de steder, hvor man gerne vil, får man jo muligheden, altså giver det mere lokal selvbestemmelse derude. Forslaget her er jo kommet på baggrund af København, hvor man har et stort samarbejde på stiftsniveau om f.eks. det kirkelige arbejde på børne- og ungdomsområdet – et meget vigtigt arbejde, hvis I spørger mig.

Men alt i alt støtter SF det her fine forslag, og jeg skal hilse fra Alternativet og sige, at de gør det samme. Tak for ordet.

Kl. 14:11

Første næstformand (Leif Lahn Jensen):

Vi siger tak til ordføreren. Den næste ordfører er hr. Søren Espersen fra Danmarksdemokraterne. Det går stærkt. Velkommen til.

Kl. 14:11

(Ordfører)

Søren Espersen (DD):

Der er sagt mange fine ord om det her af den ene og den anden ordfører, og jeg er ret enig i det. Jeg synes, det er rigtigt, som hr. Preben Bang Henriksen siger, at det er enormt mange høringssvar, vi har fået, og det tyder på, at der er rigtig meget liv i folkekirken. Jeg tror, det er 400 i det hele, og det skal man ikke kimse ad, og man skal også tage det alvorligt, for der er en stor gruppe, der er skeptisk over for det her, og det er dem, man skal sørge for at komme i møde. Jeg tror, vi får noget af det afdækket – det håber vi i hvert fald – i løbet af udvalgsbehandlingen, for dem, der typisk er imod, er faktisk menighedsrådene. Det skyldes jo – nu gætter jeg – at der kan være en frygt for, at mange af de opgaver, som nu permanent kommer til at blive overtaget af provstiet, ikke længere skaber ejendom og tillid til de enkelte menighedsråd. Det er noget, vi går meget op i i Danmarksdemokraterne, nemlig at man i høj grad skal lytte til menighederne, for det er dem, der udgør fundamentet, ja, selve idéen med folkekirken.

Jeg trøster mig også ved, at der faktisk er en mulighed for at gå tilbage i forhold til noget, man har aftalt. Økonomistyring i dag er mere kompliceret – det ved vi alle – end det var tidligere, og der er det en god idé, at provstiet overtager nogle af de ting, hvis det lokale sogn ikke mener at kunne klare opgaven.

Men jeg håber altså, at vi får en god forklaring på, hvad det er, der gør, at næsten 200 af høringssvarene faktisk er rimelig skeptiske, ikke nødvendigvis modstandere af forslaget, men skeptiske, og det håber jeg også ministeren vil kunne hjælpe os med at få udredt hvad årsagen er til. Men konklusionen er, at vi støtter lovforslaget.

Kl. 14:13

Første næstformand (Leif Lahn Jensen):

Vi siger tak til ordføreren. Næste ordfører er fru Katrine Daugaard fra Liberal Alliance. Velkommen.

Kl. 14:13

(Ordfører)

Katrine Daugaard (LA):

Tak for det. Formålet med lovforslaget er jo at give folkekirkens lokale niveauer, særlig menighedsråd og provstiudvalg, bedre mulighed for at samarbejde og at øge gennemsigtigheden og fleksibiliteten i den lokale økonomistyring.

LA ser positivt på at give mulighed for at øge samarbejdet mellem de lokale niveauer, da det for nogle menighedsråd, alt efter kompetencer hos de valgte, vil give bedre mening at lægge nogle opgaver ud til provstiudvalgene i stedet. For LA er det afgørende, at menighedsrådene kan annullere eventuelle indgåede aftaler i forhold til udlægning af opgaver, og at menighedsrådene fortsat kan træffe alle politiske beslutninger selv. LA ønsker fortsat en folkekirke, der er demokratisk styret nedefra. Vi vurderer, at dette fortsat er tilfældet med indførelsen af L 18, om end der nu tilbydes mere fleksibilitet og gennemsigtighed inden for administration og økonomistyring. LA stemmer derfor for lovforslaget, og jeg skulle hilse fra Radikale Venstre og sige, at det gør de også.

Kl. 14:15

Første næstformand (Leif Lahn Jensen):

Vi siger tak til ordføreren. Der er ingen spørgsmål. Næste ordfører er fru Helle Bonnesen fra Det Konservative Folkeparti. Velkommen.

Kl. 14:15

(Ordfører)

Helle Bonnesen (KF):

Tak. Ligesom mange andre synes Konservative også, at her har vi et forslag, der ser meget fornuftigt ud. Der bliver utvivlsomt lagt en meget stor indsats i menighedsrådene over hele landet, og vi skylder virkelig de mange, som uselvisk yder den arbejdsindsats, at arbejdsforholdene bliver fleksible, klare og så nemme som overhovedet muligt. Derfor er vi tilfredse med forslaget, og vi mener, at det gør arbejdet for menighedsrådene nemmere. Vi kommer til at stemme ja.

Vi ser dog også frem til behandlingen i udvalget, hvor der er nogle af underpunkterne, vi rigtig gerne vil diskutere lidt nærmere og dykke ned i. Både SF og Danmarksdemokraterne har allerede været inde på, at der er nogle af høringerne, som giver anledning til nogle spørgsmål, bl.a. om det her med at øge stiftsbidraget fra 1 til 2 pct. Vi mener også, at der har været grund til at kigge på det her med 5-procentsreserven, som vi har nogle opfølgende spørgsmål til.

Samtidig er der også rigtig meget godt i det. Vi ser med glæde, at man kan arbejde og opbygge selvstændige enheder med egen bestyrelse og eget cvr-nummer. Der er lidt debat om, hvor store de enheder bør være i forhold til lovforslaget og arbejdsgruppen, men også det går jeg ud fra at vi kan tage i behandlingerne. Også det med, at man via provstiet kan ansætte byggesagkyndige til at varetage sognenes byggesager, er meget positivt; det vil helt sikkert spare sognene og kirkekassen for mange unødige konsulentydelser.

Så det er alt i alt et fint forslag, som vi tror vil glæde mange. Vi kommer til at stemme ja og glæder os til behandlingen i udvalget.

Kl. 14:17

Første næstformand (Leif Lahn Jensen):

Vi siger tak til ordføreren. Der er ingen spørgsmål. Den næste ordfører er hr. Søren Søndergaard fra Enhedslisten. Velkommen.

Kl. 14:17

(Ordfører)

Søren Søndergaard (EL):

Nu har jeg ikke været kirkeordfører før; jeg har bare været EU-ordfører. Jeg troede, dét var sådan et område, hvor der var meget papir, men jeg kan da godt se, at jeg har taget fuldstændig fejl. Jeg tror da virkelig, at jeg skal have lavet normeringerne om i Enhedslistens folketingsgruppe, i forhold til hvor meget sekretariatsbetjening man får. For der er, som Venstres ordfører rigtigt sagde, 495 siders høringssvar, 238 forskellige høringssvar, et høringsnotat på 53 sider og så en lille opsummering på 8 sider. Altså, det er ret godt gået. Det er virkelig meget materiale. Jeg synes måske så ikke helt, at den revolutionerende værdi af forslaget helt matcher antallet af høringssvar. Men det viser, som der også er blevet sagt, at der er liv, og at folk engagerer sig i det og giver deres bidrag til kende, og det er jo godt.

Vores grundlæggende opfattelse er, at folk må udfolde alle de religioner, de har lyst til, og på den måde, de har lyst til. Vi mener egentlig, at staten skal blande sig så lidt som overhovedet muligt i det. Derfor lytter vi selvfølgelig også til på hvilken måde, folk ønsker at organisere sig, og derfor er det jo også tilfredsstillende, at der faktisk er en ret entydig holdning i forhold til de forslag, som ligger. I forhold til forslag nr. 1 var der ifølge den opgørelse, som ministeriet har lavet, 164 positive markeringer og 20 negative, derefter 250 positive og 32 negative og så fremdeles.

Der er et forslag, der er anderledes, og det er forslag nr. 5 om at øge det maksimale bindende stiftsbidrag til 2 pct. Min umiddelbare indstilling var, at det var godt, at man droppede det, og at man ikke tog det med. Jeg kan forstå på SF, at det mener SF ikke. Lad os diskutere det i udvalgsbehandlingen, hvis bare udgangspunktet er at sikre maksimal bestemmelsesret lokalt. Der kan det jo godt være, at selv om man siger, at det er frivilligt, så bliver det ikke frivilligt på sigt, og at der er nogle afledte effekter, men det vil vi meget gerne diskutere i udvalgsbehandlingen med det udgangspunkt, at så meget som muligt skal bestemmes lokalt. Med det udgangspunkt vil vi selvfølgelig have nogle spørgsmål, men som helhed tror jeg, at vi lægger os der, hvor ministeriet og ministeren har lagt sig, og bakker op om forslaget.

Kl. 14:20

Første næstformand (Leif Lahn Jensen):

Så siger vi tak til ordføreren. Der er ingen spørgsmål. Så er det hr. Mikkel Bjørn fra Dansk Folkeparti. Velkommen til.

Kl. 14:20

(Ordfører)

Mikkel Bjørn (DF):

Tak for det. Med det her lovforslag udvides og forenkles mulighederne for samarbejde på tværs af niveauer og geografi i folkekirken. Der er en åbenlys interesse for at samarbejde mellem de kirkelige myndigheder på forskellige niveauer i folkekirken, og det er selvfølgelig positivt, hvis samarbejdet bl.a. gør det muligt for kirkerne at gennemføre aktiviteter, som menighederne ellers ikke har økonomiske eller administrative ressourcer til at gennemføre. At man kan samarbejde om personregistrering, regnskabsopgaver, byggeteknisk rådgivning og lignende, er kun positivt.

Men som det også er blevet påpeget af tidligere ordførere, er forankringen af det lokale kirkelige liv i menighedsrådene vigtig, og den bør selvfølgelig fastholdes. Men så længe samarbejdet sker på frivillig basis og efter menighedsrådenes eget ønske, er det her jo egentlig bare et eksempel på besværlige regler og unødvendigt bureaukrati eller administration i det kirkelige system, og derfor er vi i Dansk Folkeparti umiddelbart overvejende positivt stemte over for nærværende forslag. Vi glæder os dog til arbejdet i udvalget og til at dykke lidt mere ned i sagerne. Tak for ordet.

Kl. 14:21

Første næstformand (Leif Lahn Jensen):

Vi siger tak til ordføreren. Der er ingen spørgsmål. Så er det kirkeministeren.

Kl. 14:21

Kirkeministeren (Louise Schack Elholm):

Tak for ordet, og tak for den positive modtagelse af lovforslaget. Som mange af jer har sagt, har der jo været en enorm interesse for lovforslaget – 238 høringssvar – og ligesom alle jer andre synes jeg jo også, at det er fantastisk at mærke det engagement, at så mange ildsjæle rundtom i Danmark har så stor en interesse og brænder for den danske folkekirke. Hvor er vi dog heldige, ikke? Så jeg synes, det er så dejligt at se det.

Baggrunden for lovforslaget er et ønske om at skabe gode rammer for folkekirkens menighedsråd og provstiudvalg. Det er væsentligt at fastslå, at der fortrinsvis er tale om en række nye muligheder, som menighedsrådene kan vælge at anvende efter ønske og behov. Menighedsrådene er grundstenen i folkekirkens organisering, og det skal de blive ved med at være. Jeg holder meget af den decentrale og rummelige folkekirke, som vi har. Lovforslaget giver mulighed for at delegere administrative opgaver til provstiudvalg eller samarbejder og dermed lette menighedsrådsarbejdet, men ansvaret vil fortsat ligge hos menighedsrådet. Og det er en vigtig pointe, at lovforslagets indhold er blevet til i et tæt samarbejde med og efter grundig dialog med folkekirkens aktører. Det er således udtryk for folkekirkens egne ønsker, og høringen viste en bred opbakning til lovforslagets foreslåede ordninger. Jeg mener, at lovforslaget samlet set vil bidrage til at øge fleksibiliteten og transparensen i den lokale økonomistyring.

Jeg kunne høre, at nogle af de ting, som blev nævnt, er, at det forslag, som handlede om at øge stiftsbidraget fra 1 pct. til 2 pct., er blevet taget ud, og det skyldes simpelt hen høringssvarene. For når vi laver en høringsproces, vælger vi også at lytte til høringssvarene, og da det overvejende var negative høringssvar, der var til den del, så er det ikke taget med. Men skulle udvalget have et andet ønske – er der et udbredt ønske om det i udvalget – så lytter jeg selvfølgelig gerne til det. Men grundlæggende er min holdning, at det her lovforslag er lavet til folkekirkens gavn, og hvis ikke der er en tilslutning til det inden for folkekirken, synes jeg ikke, det giver god mening at fastholde det.

Men jeg lytter selvfølgelig gerne til udvalgets ønsker, og jeg vil glæde mig til de forskellige svar på spørgsmålene. Det er jo klart, at når der er 238 høringssvar, vil der være nogle, der er positive, og der vil være nogle, der er negative, men altovervejende synes jeg dog, de er positive, og det glæder jeg mig utrolig meget over. Jeg tror, at menighedsrådene vil tage godt imod de nye muligheder. Tusind tak for ordet, og jeg ser frem til udvalgsbehandlingen.

Kl. 14:24

Første næstformand (Leif Lahn Jensen):

Så siger vi tak til kirkeministeren. Der er ingen bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Kirkeudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

8) 1. behandling af beslutningsforslag nr. B 24:

Forslag til folketingsbeslutning om at bevare store bededag og give politikerne 10 pct. mindre i løn (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Peter Kofod (DF), Helene Liliendahl Brydensholt (ALT), Peter Seier Christensen (NB) og Aaja Chemnitz (IA) .

(Fremsættelse 07.02.2023).

Kl. 14:25

Forhandling

Første næstformand (Leif Lahn Jensen):

Forhandlingen er åbnet. Den første, der får ordet, er beskæftigelsesministeren. Velkommen.

Kl. 14:25

Beskæftigelsesministeren (Ane Halsboe-Jørgensen):

Tak for det, formand, og tak for ordet. Jeg ved jo, at diskussionen om at gøre store bededag til en almindelig arbejdsdag, ligger mange på sinde. Jeg mener sådan set, at det er rigtig fint, at vi i forskellige sammenhænge har haft en grundig diskussion af det spørgsmål, både her i Folketingssalen, i går på et samråd og i øvrigt. I dag skal vi så behandle et beslutningsforslag, der også vedrører regeringens forslag om afskaffelse af store bededag, men der er to elementer i beslutningsforslaget: for det første at bevare store bededag som en helligdag og for det andet, at finansieringen i stedet for findes ved at sænke politikernes løn med 10 pct.

Jeg vil starte med den sidste del af beslutningsforslaget om finansieringen. Jeg har ikke det samlede tal på flere decimaler for, hvad forslaget om, at politikernes løn skal sænkes med 10 pct., skønnes at give i finansiering. Beskæftigelsesudvalget har bl.a. stillet spørgsmål til Folketingets administration om det, og vi får beløbet i forbindelse med udvalgsbehandlingen. Men selv om vi ikke har det samlede konkrete tal, tør jeg godt sige, at det at sænke politikernes løn med 10 pct. vil være en dråbe i det store hav eller måske snarere, ja, det, der modsvarer det. Det vil formentlig alene udgøre et par procent af de 3 mia. kr., som forslaget om at gøre store bededag til en almindelig arbejdsdag skønnes at give i offentlige merindtægter, som er det finansieringsbidrag, vi som regering har prioriteret skal findes, og som bidrager til vores forsvar og sikkerhed.

Det bringer mig til beslutningsforslagets første del, delen om at bevare store bededag som en helligdag. Som det nok er de fleste i salen bekendt, førstebehandlede vi i sidste uge regeringens lovforslag om at gøre store bededag til en almindelig arbejdsdag. Det var en grundig debat, og jeg anerkender fuldt ud, at det ikke er nogen nem drøftelse eller en lille ting, når vi beder danskerne om at arbejde en dag mere eller vi i det hele taget gennemfører det her lovforslag. Men som det er tydeligt, er regeringens holdning, at det at afskaffe store bededag som en helligdag  er en vigtig og central del af finansieringen af at styrke vores forsvar og sikkerhed i en tid præget af krig og uroligheder i Europa. Vi har simpelt hen brug for at kunne investere, og det kræver finansiering. Det gør det, både når det handler om at yde vores rimelige bidrag til NATO, og når det handler om at sende et vigtigt signal til vores europæiske naboer om, at vi selvfølgelig står side om side med dem.

Samtidig har diskussionen kredset omkring, om man ikke bare kan tage pengene fra et andet sted, men der er det også vigtigt for regeringen og for mig som socialdemokrat, at der også værnes om den finansiering, der gerne skal styrke vores velfærdssamfund. At alle børn og unge har de samme muligheder uanset forældrebaggrund og i øvrigt de ting, der handler om ventelister i vores sundhedsvæsen, og en psykiatri, der står klar, når vi har brug for det, er også rigtig vigtige ambitioner, som vi også rummer i regeringsgrundlaget, og det skal der også meget gerne være penge til.

Der er sjældent nogen sådan rigtig nemme løsninger, når man skal ud at finde store pengebeløb, men det er klart, at vi ikke afskaffer en helligdag bare for at afskaffe den. Det er et spørgsmål om prioriteringer, fordi der er ambitioner og investeringer, vi synes er vigtige og nødvendige. For mig handler det dybest set om, hvad vi kan som land – det var vi inde omkring, da vi behandlede det store lovforslag i sidste uge – og sådan har jeg det stadig. På den baggrund indstiller regeringen forslaget om at bevare store bededag som helligdag til forkastelse. Jeg ser frem til debatten i dag. Tak for ordet.

Kl. 14:29

Første næstformand (Leif Lahn Jensen):

Tak for det. Der er nogle korte bemærkninger. Den første er til hr. Karsten Hønge. Værsgo.

Kl. 14:29

Karsten Hønge (SF):

Jeg synes, ministeren har fået en ualmindelig trist start på sit virke som beskæftigelsesminister. Det må jeg sige. Altså, der mangler jo ikke ord, når det kommer til erklæringer om, hvor begejstrede ministeren og ministerens parti er for det, vi kalder den danske model. På gode dage kan man ovenikøbet få flere af de borgerlige partier til også at prise den her helt særlige, geniale og sofistikerede måde, vi har strikket vores arbejdsmarked sammen på, og med god grund, for det er jo det samarbejde på arbejdsmarkedet, der gør, at vi har fleksibilitet og dynamik. Det er på arbejdsmarkedet, både det offentlige og det private, at man finansierer vores velfærdssamfund.

Vi har opnået store resultater gennem trepartsaftaler. Hvorfor var det, ministeren ikke engang kunne tage sig sammen til at tage telefonen og i det mindste ringe til FH og spørge, hvad de mener om det? Hvorfor er det, ministerens første store opgave som beskæftigelsesminister er at sætte bulldozeren i første gear og pløje hen over fagbevægelsen?

Kl. 14:30

Første næstformand (Leif Lahn Jensen):

Ministeren.

Kl. 14:30

Beskæftigelsesministeren (Ane Halsboe-Jørgensen):

Jeg anerkender sådan set ikke, at det er en bulldozer hen over fagbevægelsen. Jeg mener sådan set, at vi politisk har et ansvar for at få økonomien til at hænge sammen, og det synes jeg at vi gør med det her lovforslag, og jeg synes, vi gør det på en måde, hvor vi beder alle arbejdende lønmodtagere om at være en del af løsningen. Det synes jeg er mere solidarisk end så mange andre veje. Det er helt fair og jo også velkendt, at vi har en uenighed om det. Men det er der, jeg står. Sådan stod jeg også i sidste uge, og sådan har jeg det også i dag, også selv om der er kommet et borgerforslag, der vil noget andet.

Kl. 14:30

Første næstformand (Leif Lahn Jensen):

Spørgeren.

Kl. 14:30

Karsten Hønge (SF):

Ministeren har i hvert fald ret i, at vi har opnået fantastiske resultater i 100 år i et samarbejde mellem fagbevægelsen og arbejdsgiverne. Det er jo der, løsningen ligger. Men regeringen gad ikke engang at lave et telefonopkald til de ledende fagforeninger om, hvad de synes om det her. Det er fuldstændig egenrådigt og ensidigt, at man så siger: Nu tager vi en beslutning.

Og må jeg så lige være fri for fremover at høre, at ministeren eller nogen som helst anden i den her regering beder danskerne om noget. Det gør regeringen ikke! De kommanderer dem til det.

Kl. 14:31

Første næstformand (Leif Lahn Jensen):

Ministeren.

Kl. 14:31

Beskæftigelsesministeren (Ane Halsboe-Jørgensen):

Altså, der er jo stadig væk en fleksibilitet på arbejdsmarkedet, uanset at vi hæver årsnormen med 7,4 timer. Og i forhold til hvordan og hvorledes min dialog er med forskellige parter, kan jeg forsikre om, at jeg bestræber mig på en tæt dialog, men derudover kommenterer jeg ikke på, hvem jeg ringer til hvornår.

Kl. 14:31

Første næstformand (Leif Lahn Jensen):

Næste spørger er hr. Mikkel Bjørn, Dansk Folkeparti.

Kl. 14:31

Mikkel Bjørn (DF):

Tak for det. Nu sad jeg selv til åbent samråd med ministeren her i går, og ministeren gentager lidt det samme her, nemlig at man står med et valg mellem enten at hæve skatterne markant eller at skære i den grundlæggende kernevelfærd, og det er selvfølgelig noget spin. Der er jo masser af forskellige finansieringsmodeller. Oppositionen har allerede fremlagt en enkelt. Man kunne skære i ulandsbistanden, man kunne også skære i adgangen til offentlige ydelser for udlændinge, man kunne skære i DR. Der er rigtig mange steder, hvor man kunne finde de her penge, og hvor det ikke nødvendigvis er beskæringer i det, jeg i hvert fald vil kalde kernevelfærd. Derfor er jeg nysgerrig på ministerens holdning til det her: Er det ikke rigtigt, at man kunne finde de her penge på rigtig mange andre måder, og at det ikke står mellem enten at hæve skatterne eller skære i den grundlæggende kernevelfærd i Danmark?

Kl. 14:32

Første næstformand (Leif Lahn Jensen):

Ministeren.

Kl. 14:32

Beskæftigelsesministeren (Ane Halsboe-Jørgensen):

Altså, al den stund at statsbudgettet er på langt mere end det, vi taler om her, så er alt jo en politisk prioritering. Jeg ønsker ikke at skære benene væk under vores fælles public service-ydelser, som er det, der binder os sammen som land, og som leverer fantastiske både nyheder og debatter, regional dækning og børnefjernsyn, for ikke at tale om, at det binder os sammen søndag aften. Altså, det er jo en politisk uenighed. Jeg har det på samme måde i forhold til vores internationale forpligtelser som land og i det hele taget, i forhold til at de mennesker, der er i vores land, også fortjener en grundlæggende værdighed. Det er måske bare tre områder, hvor spørgerens parti og mit eget står forskelligt, men det er jo ikke det samme som, at det ikke er politik. Selvfølgelig er det politik, og selvfølgelig er det en prioritering. Og jeg synes sådan set, at det at bede en stor gruppe om at være en del af at løfte opgaven i stedet for at ramme enkeltgrupper i vores samfund rigtig hårdt er en mere fair fremgangsmåde, men det kan man jo sagtens være uenig i.

Kl. 14:33

Første næstformand (Leif Lahn Jensen):

Spørgeren.

Kl. 14:33

Mikkel Bjørn (DF):

Siger ministeren dermed, at man i regeringen hellere vil bede danskerne holde for, end man vil bede udenlandske statsborgere om at gøre det samme?

Kl. 14:33

Første næstformand (Leif Lahn Jensen):

Ministeren.

Kl. 14:33

Beskæftigelsesministeren (Ane Halsboe-Jørgensen):

Jeg siger jo klokkeklart, at det her er en helt central del af, hvordan vi i regeringen synes at vi kan få pengene til at passe. Derudover er del en lang række andre reformer lagt an, og summen af det hele beløber sig til det regeringsgrundlag på mere end 60 sider, som spørgeren jo helt sikkert også har kendskab til. Der er forskellige balancer i det, og jeg synes, at det som en samlet helhed bringer Danmark et ambitiøst og godt sted hen, hvis vi lykkes med det hele.

Kl. 14:34

Første næstformand (Leif Lahn Jensen):

Den næste spørger er hr. Søren Søndergaard.

Kl. 14:34

Søren Søndergaard (EL):

Tak. Det lød næsten, som om ministeren var lidt forundret over det der kryds mellem politikernes privilegier på den ene side og så store bededag på den anden side, men der er jo kun at sige: i lige måde. Det er jo lige så genialt som krydset mellem store bededag og militærudgifterne. Eller for resten: Er det militærudgifterne? Jeg hører da gang på gang fortalere for forslaget om at afskaffe store bededag, som snakker om velfærdssystemet, som snakker om børnehaver, og som snakker om alt muligt andet, og hvordan hænger det regnestykke sammen? Har man også sørget for at have et regnestykke til det til tredje behandling, hvor man kan forklare præcis, hvordan de penge, man får ind på store bededag, føres over til det andet?

Og så til mit spørgsmål. Ministeren antyder ligesom, at valget var mellem at afskaffe store bededag og skattestigninger. Jamen det er jo ikke sandt. Vil ministeren ikke erkende, at det, der er valget, er mellem store bededag og så at lade være med at lave skattesænkninger? Det er jo noget helt andet.

Kl. 14:35

Første næstformand (Leif Lahn Jensen):

Tak. Ministeren.

Kl. 14:35

Beskæftigelsesministeren (Ane Halsboe-Jørgensen):

Jeg mindes ikke at have talt skattestigninger, men det kan være, jeg allerede har glemt mine egne ord her få minutter senere.

Det, jeg er forundret over, er, at man tror, at man kan finansiere et finansieringsbehov på 3 mia. kr. med noget, der giver sådan et par procent af 3 mia. kr. Det synes jeg måske i det mindste man skal have med, når man behandler sådan et forslag her. Derfor er det også godt, at Beskæftigelsesudvalget har stillet spørgsmål, så vi kan få det konkrete beløb, for det er hundrede procent sikkert, at de ikke modsvarer hinanden. Det var der, min forundring lå.

Men derudover er alt, hvad der kommer ind og ud, jo en politisk prioritering og kan sættes i sammenhæng med hinanden og derfor så jo også bare en anerkendelse af, at det, regeringen har lagt frem, er, at vi gerne vil styrke vores fælles forsvar og sikkerhed i en urolig tid. Det mener vi er vigtigt. Jeg kommer ikke til at stå her og sige, er man ikke kan træffe andre beslutninger, for alt er politik, men det er det, vi synes man bør træffe beslutning om, og det er det, vi synes er vigtigt. Vi kan også se, at der er forsvarsforhandlinger i gang om, hvordan man i øvrigt kan finde finansiering til det, og hvis man gør det, efterlader man potentielt et hul et andet sted, og der anfører jeg bare, at vi i regeringsgrundlaget har nogle ret store ambitioner, jeg ikke ønsker at file på i den sammenhæng.

Kl. 14:36

Første næstformand (Leif Lahn Jensen):

Spørgeren.

Kl. 14:36

Søren Søndergaard (EL):

En af de store ambitioner, som regeringen ikke ønsker at file på, er at give milliarder til de allerallerrigeste i vores samfund, for det er jo det, man gør. Man sænker jo skatten for de allerallerrigeste i vores samfund. Det er den ambition, som ministeren insisterer på at stå fast ved: flere penge til de allerrigeste, afskaf helligdagen! Der er et perfekt kryds, også økonomisk – et perfekt kryds! Men okay, jeg anerkender ministerens ærlighed, altså de rige frem for frihed for den almindelige befolkning.

Kl. 14:37

Første næstformand (Leif Lahn Jensen):

Ministeren.

Kl. 14:37

Beskæftigelsesministeren (Ane Halsboe-Jørgensen):

Jeg bestræber mig faktisk på ærlighed, og min ærlighed går på, at jeg er stolt af det samlede regeringsgrundlag, men at alle tre partier, der er trådt ind i det arbejdsfællesskab, også har båret forskellige ting med ind, og at der er ting, som vi hver især hæfter os rigtig meget ved, og som vi glæder os til at gennemføre, og så der er noget andet, hvor vi har strakt os mod hinanden. Men man kan jo ikke skille sådan noget ad, og det ved jeg også godt at spørgeren ved, for vi har også lavet aftaler med hinanden, også gode aftaler, hvor vi også har måttet bøje os mod hinanden, og sådan er politik jo.

Kl. 14:37

Første næstformand (Leif Lahn Jensen):

Der er ikke flere spørgsmål, så vi siger tak til beskæftigelsesministeren. Den første ordfører er hr. Jens Joel fra Socialdemokratiet. Velkommen til.

Kl. 14:38

(Ordfører)

Jens Joel (S):

Tak for det, formand. Det er rigtigt, som beskæftigelsesministeren også allerede har redegjort for, at vi i dag behandler et borgerforslag om at bevare store bededag og give politikerne 10 pct. mindre i løn. Som beskæftigelsesministeren har været inde på, er der god grund til at diskutere, tror jeg, politikernes lønforhold, og det kan vi sagtens gøre. Det kommer vi i øvrigt også til om en måneds tid i Folketingssalen, fordi der også er fremsat et beslutningsforslag om det. Men i den her situation er det jo en meget lille del af den regning, vi skal betale, og derfor vil jeg egentlig koncentrere mig om det, som jeg tror er det, der ligger flest borgere på sinde, og som jeg oplever er den store diskussion, nemlig hvorvidt store bededag skal være en arbejdsdag, eller om det fortsat skal være en helligdag.

Der er jeg jo, ikke overraskende, for vi havde også en ret grundig behandling af det i sidste uge, af den overbevisning, at det at sikre, at vi alle sammen – lønmodtagere, uanset hvad for et job vi har – bidrager med en arbejdsdag mere om året, er en god løsning, en solidarisk løsning og en løsning, hvor man løfter i flok, i en situation, hvor jeg ønsker, at vi bliver bedre til at betale de regninger, vi har, for vores fred og sikkerhed og for den yderligere styrkelse af vores fælles forsvar, som er nødvendiggjort af Putins invasion i Ukraine, men jo også af en i øvrigt mere usikker verden.

Det er jo alt sammen i en situation, hvor vi ikke ønsker samtidig at slække på klimaambitionerne herhjemme, men hvor vi tværtimod har skruet op for vores klimaambitioner i regeringsgrundlaget og vil være CO2-neutrale hurtigere. Det er i en situation, hvor vi ikke synes, at den ældrepleje, vi leverer, ikke engang i dag, er god nok, men hvor vi samtidig kan se, at der kommer 125.000 flere borgere over 70 år om nogle år. Og det er jo en god ting, men de mennesker, som – i parentes bemærket – også har bygget det velfærdssamfund, som vi alle sammen lever i lige nu, har selvfølgelig også krav på, at der er ordentlig og værdig ældrepleje, når de har brug for den, og det kræver både penge og i øvrigt også hænder. For vi ved godt, at det er svært at rekruttere sosu'er, lærere og sygeplejersker, og vi ved, at erhvervslivet har svært ved at rekruttere industriteknikere, smede og bygningshåndværkere. Og det er jo, fordi vi står over for rigtig store opgaver de kommende år, at vi mener, at vi skal styrke både vores offentlige finanser og vores samlede evne til at løfte opgaverne i Danmark ved at sikre, at vi alle sammen arbejder en dag mere, frem for, som man tidligere har gjort, når der har været kriseregninger, der skulle betales, at sende regningen til dem, der stod uden for arbejdsmarkedet, eller dem, der ikke længere ville kunne have ret til tidligere pension eller andet. For det er ikke nogen hemmelighed, at de penge, vi tilvejebringer her, jo dækker nogenlunde det samme, som det koster at have en såkaldt Arnepension, altså en ret til tidligere tilbagetrækning, og jeg ønsker ikke, at det er dem med udsigt til Arnepension, som skal betale hele regningen, ved at vi tager den. Så vil jeg hellere, at vi løfter i flok.

Jeg ved, at der vil være nogen, for det har der været hele vejen igennem, som spørger: Er der ikke andre ting, vi kan gøre for at sikre, at vi får flere hænder og i øvrigt flere penge i kassen? Og jo, der er andre ting, vi kan gøre. Vi skal også være bedre til at sikre, at de grupper, som står mere uden for arbejdsmarkedet end gennemsnittet, er med. Det kunne være nogle af vores nytilkomne, flygtninge og indvandrere, som har en for dårlig tilknytning til arbejdsmarkedet. Der er nogle af vores kollegaer derude, som arbejder på deltid, men som gerne vil på fuld tid. Og vi har seniorer, som vi gerne vil sikre, hvis de har kræfterne og lysten, kan yde en ekstra indsats. Det er i øvrigt baggrunden for, at vi i går jo sagde, at vi ville fjerne modregningen, sådan at hvis man arbejder, efter man har nået folkepensionsalderen, bliver man ikke modregnet.

Vi vil gerne have alle de der ting i spil, og det er i virkeligheden min pointe. Man kan godt på alle mulige måder være med til at løse den her opgave, men vi er nødt til at bruge alle måderne, for ellers kommer vi ikke i mål. Regeringens ambition er et arbejdsudbud på 45.000 flere personer. De 8.500, som bededag bidrager med, er en stor del af bidraget til at sikre, at vi faktisk samlet set kan løfte de opgaver, vi har, og det er jo for at indfri et regeringsgrundlag, som vi mener både med hensyn til velfærdssamfundet, klimaindsatsen og vores fred og sikkerhed har skruet ambitionerne i vejret, men det er jo bestemt ikke ambitioner, som vi ikke også mener vi skal indfri, for alternativet er for ringe.

Vi støtter ikke borgerforslaget.

Kl. 14:43

Første næstformand (Leif Lahn Jensen):

Tak for det. Der er et par spørgere. Den første er hr. Karsten Hønge.

Kl. 14:43

Karsten Hønge (SF):

Nå, i dag er det åbenbart finansieringen af hele velfærdssamfundet, der står på spil. Indtil for nylig var det ellers finansieringen af forsvaret. Men sådan er det jo for den her regering i det her spørgsmål, nemlig en lang zigzagkurs med sørøverforklaringer, bortforklaringer og overspringshandlinger i stedet for at stå ved det. Nu er det åbenbart selveste velfærdssamfundet, det gælder, og med et godt demagogisk trick prøver hr. Jens Joel at sige, at hvis vi ikke gør det her, så skal vi fjerne Arnepensionen, og det er da selvfølgelig et meget, meget trist perspektiv – i øvrigt sagt på en dag, hvor Mærsk scorer over 200 mia. kr. i profit, altså sagt på en dag, hvor vi kan se, at der er råd til skattelettelser, men ikke til så eventuelt at lave den her finansiering, som man leder efter.

Altså, hvordan hænger det her overhovedet sammen – at stjæle entydigt fra lønmodtagerne for så at bruge det til alt muligt andet i stedet for faktisk at lave en fair fordeling?

Kl. 14:44

Første næstformand (Leif Lahn Jensen):

Ordføreren.

Kl. 14:44

Jens Joel (S):

Jeg ved ikke, om hr. Karsten Hønge med vilje ikke hører efter, altså om det apropos demagogisk handler om at fremstille det på en anden måde, end jeg har sagt det. Altså, det første, jeg sagde, var, at det, det her tilvejebringer midler til, faktisk er øgede investeringer i fred og sikkerhed. Hr. Karsten Hønge var også med i torsdags, da vi havde en 6 timer lang diskussion om det her forslag, og det er jo ikke nye argumenter, det er ikke nye byggeklodser, der er i min tale. Undskyld mig, men det er jo samme emne.

Derfor er det jo rigtigt, at det her kommer af, at vi skal øge investeringerne i vores fred og sikkerhed – på grund af Ukraine, men også i en generelt mere usikker verden. Men det er selvfølgelig også rigtigt, som hr. Karsten Hønge og andre har påstået undervejs, at man jo bare kunne flytte rundt på pengene. Ja, det kan man godt, men hvis man tager pengene til forsvaret fra klimaindsatsen, så mangler de i klimaindsatsen, og hvis man tager pengene til klimaindsatsen fra velfærden, så mangler de i velfærden.

På den måde hænger tingene jo sammen, og det er derfor, jeg siger, at når vi både har ambitioner for vores fred og sikkerhed, for vores klima og for vores velfærd og vi i øvrigt har et ambitiøst regeringsgrundlag, som skal finansieres, så mener vi, at det her er den mest solidariske måde at gøre det på, fordi vi alle sammen bidrager.

Kl. 14:45

Første næstformand (Leif Lahn Jensen):

Tak. Så er det hr. Karsten Hønge for sin anden korte bemærkning.

Kl. 14:45

Karsten Hønge (SF):

Nu skal jeg fortælle hr. Jens Joel, hvem det er, der flytter rundt på pengene. Det gør regeringen ved at påstå, at det at tage store bededag øjensynligt skulle være udtryk for en eller anden fair fordeling, men ensidigt rammer lønmodtagerne, ensidigt tager pengene fra de mennesker, som skal arbejde mere for en lavere løn.

Næh, regeringen flytter rundt på pengene, når man insisterer på at tage pengene fra lønmodtagerne – alene inden for det offentlige er det 50 mio. kr., man skovler ind ved ikke at udbetale de tillæg, som de her lønmodtagere skulle have haft tidligere – for at bruge dem til skattelettelser. Se, det er at flytte rundt på pengene, når Socialdemokratiet insisterer på at tage pengene op af lønmodtagernes lommer og give dem til skattelettelser til aktiearvinger. Se, det er at flytte rundt på pengene. Jeg troede bare ikke, det var socialdemokratisk politik.

Kl. 14:46

Den fg. formand (Erling Bonnesen):

Ordføreren.

Kl. 14:46

Jens Joel (S):

Det er jo rigtigt, at der også i regeringsgrundlaget er en omlægning af skatten. Der er 5 mia. kr. i omlægning, hvoraf vi bruger 4 mia. kr. til at lette i bunden. Jeg ved godt, at det har været udråbt som utrolig skævt, og det er også rigtigt, at det ikke var alle de ting, vi gør på skatteområdet, som var Socialdemokratiets ønske, men jeg kan godt lide den samlede balance. Jeg kan godt lide, at det, vi bruger klart flest penge på, nemlig 4 ud af 5 kr., er på at lette beskæftigelsesfradraget, altså skatten i bunden, og i øvrigt på et ekstra beskæftigelsesfradrag til de enlige forsørgere, som giver enlige forsørgere på den gode side af 7.000 kr. om året. Det er faktisk mange penge for folk med de mindste økonomier, som stadig væk står tidligt op om morgenen og får ungerne sendt i daginstitution og passer deres arbejde.

Kl. 14:46

Den fg. formand (Erling Bonnesen):

Så er det hr. Søren Søndergaard.

Kl. 14:46

Søren Søndergaard (EL):

Mange bække små gør en stor å, og derfor synes jeg, at den socialdemokratiske ordfører kom lidt let hen over spørgsmålet om, hvordan man stiller sig til at begrænse politikernes privilegier. Det kan godt være, vi skal have en anden diskussion på et andet tidspunkt, men støtter man, at der sker en sådan begrænsning, fra Socialdemokratiets side – ja eller nej? Så kan vi tage diskussionen senere.

Det andet spørgsmål, jeg har, drejer sig om, at det jo er ministeren, der repræsenterer regeringen – det er jo klart – og ministeren er på regeringens vegne stolt over, at man afskaffer store bededag og bruger pengene på nogle af de allerallerrigeste i det her land og giver dem skattelettelser. Okay altså, men hr. Jens Joel repræsenterer jo Socialdemokratiet. Er Socialdemokratiet lige så stolt over, at man tager penge fra folk og fritid fra folk ved at afskaffe store bededag og giver dem til de allerallerrigeste i det her land ved at sænke skatten for dem?

Kl. 14:47

Den fg. formand (Erling Bonnesen):

Ordføreren.

Kl. 14:48

Jens Joel (S):

Jeg mener ikke, det er en korrekt udlægning af hverken – for den sags skyld – ministerens ord eller virkeligheden. Altså, det er jo rigtigt, at den lempelse i bo- og arveafgiften, altså det med at overdrage virksomheder, finansieres af, at man har skåret ned på erhvervsstøtteordningerne. Det er også rigtigt, at noget af det, vi havde aftalt om en beskatning i det gamle Folketing, ikke bliver til noget, fordi der efter folketingsvalget ikke længere er flertal for den aftale. Men jeg kan sådan set sagtens som socialdemokrat stå inde for de skattelettelser, vi laver på de 5 mia. kr., når vi bruger mere end 4 mia. kr. på at lette skatten i bunden, også selv om der så er en omlægning af topskatten og en indførelse af en ny toptopskat osv. osv. Selv om det vil være de fleste bekendt, at lige præcis det omkring topskatten ikke var Socialdemokratiets ønske, så kan jeg sagtens stå inde for det.

Kl. 14:48

Den fg. formand (Erling Bonnesen):

Hr. Søren Søndergaard.

Kl. 14:48

Søren Søndergaard (EL):

Ministeren har det godt med at stemme for penge til de allerallerrigeste i det her samfund, samtidig med at der afskaffes en store bededag – fint nok. Men det andet spørgsmål var: Der er et forslag om en begrænsning af politikernes privilegier – og mange bække små gør en stor å – så vil Socialdemokratiet være med til det?

Kl. 14:49

Den fg. formand (Erling Bonnesen):

Ordføreren.

Kl. 14:49

Jens Joel (S):

Der vil komme en samlet diskussion af det – og derfor også flere nuancer – når vi har den snak om et beslutningsforslag her om en lille måneds tid. Jeg synes ikke, at den samlede – om man så må sige – aflønning eller den samlede honorering af det at være politiker i Danmark er overdreven, men der har jo været masser af eksempler på ting, man godt kunne rydde op i. Jeg har selv været medlem af Folketinget i godt 11 år, og jeg tror, at vi har justeret – altså faktisk forringet – vilkårene tre gange, og det har jeg støttet op om, fordi jeg synes, at der har været nogle ting, som ikke har været godt nok. Derfor synes jeg jo selvfølgelig, at det kommer an på, hvad den konkrete diskussion er.

Kl. 14:49

Den fg. formand (Erling Bonnesen):

Så er det hr. Mikkel Bjørn.

Kl. 14:50

Mikkel Bjørn (DF):

Tak for det. Nu nævner hr. Søren Søndergaard det her med mange bække små, og jeg morede mig lidt over noget, ordføreren sagde i sin tale, nemlig at der er mange måder, vi kan finansiere vores øgede forsvarsudgifter på, og at vi er nødt til at bruge alle måderne. Så er det, jeg undrer mig over, hvorfor man så ikke bruger den her måde – hvorfor ikke skære i politikernes løn? Det er jo også en af måderne. Hvis vi skal bruge dem alle sammen, hvorfor så ikke den?

Kl. 14:50

Den fg. formand (Erling Bonnesen):

Ordføreren.

Kl. 14:50

Jens Joel (S):

Jeg tror faktisk, at det, jeg sagde, var, at når vi skal skaffe flere hænder, er der mange måder at gøre det på. Og jeg ved, at der også er nogle, som siger, at hvis vi nu bare kunne få en bedre beskæftigelsesfrekvens, hvis vi nu kunne få flere af dem med anden etnisk baggrund, som lige nu i for høj grad er uden for arbejdsmarkedet, i arbejde – der er rigtig mange, der bidrager, men der er også for mange, der står uden for – og hvis vi nu kunne sikre, at flere af seniorerne, det er derfor, vi afskaffer modregningerne i deres pensioner, som har tid og lyst og stadig væk mulighed for at bidrage, faktisk belønnes for at gøre det, så kan vi få flere hænder til at løfte den samlede opgave. Der var det bare, jeg sagde, at den kedelige nyhed, for jeg er enig i, at der er mange andre ting, man kan gøre, er, at det ikke gør forslaget om store bededag overflødigt, fordi det faktisk bare er en af de mange ting, vi er nødt til at gøre for at sikre, at vi har mennesker nok til at løfte opgaven, både i ældreplejen og i børnehaverne og i øvrigt i forhold til forsvaret, men også i forhold til vores private erhvervsliv.

Kl. 14:51

Den fg. formand (Erling Bonnesen):

Hr. Mikkel Bjørn.

Kl. 14:51

Mikkel Bjørn (DF):

Jamen det, jeg undrer mig over, er bare, som ordføreren siger, men som også ministeren sagde, det her med, at det her spørgsmål jo altså handler om prioriteringer. Og det, jeg undrer mig over, er grundlæggende de prioriteringer, man så foretager, altså at man prioriterer udenlandske statsborgere, at man prioriterer masser af journalister i DR, at man prioriterer støtte til KVINFO på finansloven, og jeg kunne fortsætte i en uendelighed. Der er det jo, fuldstændig som hr. Søren Søndergaard siger, mange bække små osv. Hvis man fjernede alle de unødvendige ting, som vi hvert år finansierer, så kunne man jo hurtigt finde de her penge, uden at danskerne skulle holde for.

Kl. 14:52

Den fg. formand (Erling Bonnesen):

Ordføreren.

Kl. 14:52

Jens Joel (S):

Men jeg betragter ikke det at yde udviklingsbistand eller møde vores internationale forpligtelser eller for den sags skyld, at vi har en public service-station i DR Byen, som unødige eller unødvendige udgifter. Alting er prioriteringer, alting er balancer, men jeg mener ikke, man kan sige, at det er unødvendige udgifter i et samfund som vores.

Kl. 14:52

Den fg. formand (Erling Bonnesen):

Så har jeg ikke flere på listen, så vi siger tak til ordføreren og går videre til Venstres ordfører, og det er hr. Christoffer Aagaard Melson.

Kl. 14:52

(Ordfører)

Christoffer Aagaard Melson (V):

Danmark står over for en række udfordringer i de kommende år, som kræver svære politiske beslutninger, hvis de skal tackles på en god måde. Hvis vi i en fremtid, hvor der bliver flere børn og flere ældre, f.eks. skal kunne løse de store problemer i vores sundhedsvæsen og skal kunne investere massivt i den grønne omstilling, så kommer det til at kræve reformer. Ellers kommer vi til at mangle de nødvendige hænder, både i den offentlige sektor og i den private sektor, der skaber de skatteindtægter, der danner grundlaget for, at vi kan adressere udfordringerne.

En afgørende grund til, at behovet for reformer, der kan styrke dansk økonomi, er blevet markant større, er selvfølgelig helt åbenlyst Putins brutale angreb på Ukraine den 24. februar sidste år. Angrebet fik nemlig et bredt flertal i Folketinget til at tage den helt nødvendige beslutning at øge udgifterne til forsvaret markant, så de er hele 20 mia. kr. større i 2033 end ellers forudsat. Siden foråret er situationen desværre ikke blevet bedre. Ukraine er stadig under voldsomme angreb, og truslen fra Rusland er ikke blevet mindre. Derfor vil vi fra regeringens side sætte turbo på opbygningen af dansk forsvar og fremrykke investeringen, så vi bruger 2 pct. af bnp allerede i 2030. Det koster yderligere 4,5 mia. kr.

Populært sagt blev de øgede forsvarsudgifter, der blev aftalt i foråret sidste år, finansieret ved at tage af opsparingen. Dengang var den løsning, som kunne opnå et bredt flertal, nemlig at øge det strukturelle underskud med 0,5 pct. Dermed blev mulighederne for at møde fremtidens udfordringer på andre områder selvfølgelig også forringet, da store dele af det råderum, der ellers kunne være brugt til at styrke klimaindsatsen eller andre indsatser, forsvandt.

Det kan selvsagt ikke blive ved med at gå, hvis vi også skal have råd til og hænder til at løse de andre vigtige udfordringer, vi står over for. Det er jo derfor, vi har foreslået at finansiere fremrykningen af forsvarsudgifterne og øge arbejdsudbuddet ved at fjerne store bededag. Vi lægger heller ikke skjul på, at yderligere investeringer i de mange ting, som vi i høj grad er enige om er nødvendige i fremtiden, også skal finansieres igennem ansvarlige reformer, der kan øge vores velstand og sikre de nødvendige hænder til at løfte fremtidens udfordringer. Det bliver ikke let, kan vi allerede nu konstatere efter debatten om store bededag, men det er nødvendigt, og det er ansvarligt.

Grunden til, at vi mener, at det er en rigtig løsning at fjerne en helligdag, selv om det er svært, er, at det ifølge Finansministeriet giver et ekstra provenu på hele 3 mia. kr. årligt og giver et øget arbejdsudbud på hele 8.500 personer. Derudover vil det give langt de fleste lidt flere penge mellem hænderne i en tid, hvor der er rigtig mange, der har svært ved at få enderne til at mødes, og det vil løfte bnp med ca. 9 mia. kr. Effekterne er så store, fordi det er en meget stor andel af danskerne, der bliver bedt om at bidrage med en ekstra arbejdsdag. Det er ikke let at bede om, men vi mener, at det er rigtigt. Derfor kan vi ikke støtte første del af borgerforslaget om at rulle forslaget tilbage.

Anden del af forslaget handler om, at politikerne skal have 10 pct. mindre i løn. Fra Venstres side har vi ikke aktuelle planer om at ændre gældende løn- og pensionsvilkår for politikere. Vi mener ikke, at de nuværende lønvilkår samlet set er urimelige, både på grund af ansvaret og arbejdsbyrden, men også fordi det er vigtigt, at et bredt udsnit af danskerne finder det attraktivt at bidrage til vores demokrati, også selv om man f.eks. har haft eller har en succesfuld erhvervskarriere. Og derfor kan vi heller ikke støtte op om anden del af forslaget. Tak for ordet.

Kl. 14:56

Den fg. formand (Erling Bonnesen):

Tak for det. Der er en kort bemærkning, og det er fra hr. Karsten Hønge.

Kl. 14:56

Karsten Hønge (SF):

Må jeg da lige være fri igen? Venstre har da aldrig bedt lønmodtagerne om noget; Venstre kommanderer lønmodtagerne til at arbejde den her dag, ovenikøbet uden at ville spørge dem.

Jeg mener: Jeg ved godt, at Venstre efter det sidste hårde valgnederlag vakler noget groggy rundt, og det forstår jeg egentlig godt – men kunne man puste bare en smule mod og rygrad ind i Venstre og så sige, at måske skulle man følge det forslag, som jeres tidligere formand, Anders Fogh Rasmussen, kom med, nemlig at udskyde det her til efter næste valg? Så har vi mulighed for at diskutere det med befolkningen – vi har mulighed for at lade det stå sin prøve ved næste folketingsvalg.

Jeg mener: Anders Fogh Rasmussen sagde ovenikøbet, at sådan nogle regeringer her skal jo passe på med deres magtudøvelse. Og her mener jeg virkelig, at vi har ordene fra en mand, der ved, hvad han taler om.

Kl. 14:57

Den fg. formand (Erling Bonnesen):

Ordføreren.

Kl. 14:57

Christoffer Aagaard Melson (V):

Tak for spørgsmålet. Nej, vi mener, det er nødvendigt, at vi finder finansiering til at styrke dansk forsvar nu og her. Vi skylder både dansk forsvar og vores allierede i NATO at vise, at vi er villige til at finansiere det løft af forsvaret, vi lover dem, altså begge grupper og danskerne, med rigtige penge, som der er et flertal for her i Folketinget, og som der også er et flertal, der er villige til at tage ansvaret for at stemme igennem.

Derfor synes vi ikke, det er ansvarligt at skyde beslutningen til efter et folketingsvalg.

Kl. 14:57

Den fg. formand (Erling Bonnesen):

Hr. Karsten Hønge.

Kl. 14:57

Karsten Hønge (SF):

Hvornår skal vi da bruge pengene? Altså, vi taler her om at fremrykke nogle udgifter, som var det, det var designet til, fra 2033 til 2030. Hvad er det for et hastværk?

Så vil jeg lige spørge: En anden ledende Venstremand, nemlig økonomiministeren, har jo udtalt, at regeringen »har ikke indledt en popularitetskonkurrence« – det vil jeg i parentes bemærket give ham ret i – og dernæst fortsætter han med at sige, at afskaffelsen af store bededag står fast, og at flere upopulære reformer er på vej. Kunne ordføreren løfte sløret for, hvilke andre forfærdeligheder lønmodtagerne i Danmark skal se frem til?

Kl. 14:58

Den fg. formand (Erling Bonnesen):

Ordføreren.

Kl. 14:58

Christoffer Aagaard Melson (V):

Jamen vi skal jo lave et forsvarsforlig i år – gerne inden sommerferien – og derfor skal vi finde finansiering nu her, så det forsvarsforlig står på et solidt grundlag. Det er ligesom med alle mulige andre forlig, der rækker ud i fremtiden; der venter man jo heller ikke med at finde finansieringen, til der sidder et nyt Folketing, der så skal tage ansvar for nogle beslutninger, vi vil tage i det her Folketing og i den her regering. Derfor synes vi, at vi skal tage ansvar for det.

Man kan jo kigge i regeringsgrundlaget, hvis man vil se, hvad det er for nogle andre reformer, der er på vej; vi har en ambition om, at vi vil øge arbejdsudbuddet med 45.000 mennesker for at møde fremtidens udfordringer i Danmark. Så Karsten Hønge kan jo læse regeringsgrundlaget, og så kan han se nogle af de forslag, vi kommer til at arbejde med.

Kl. 14:58

Den fg. formand (Erling Bonnesen):

Så er det hr. Søren Søndergaard.

Kl. 14:58

Søren Søndergaard (EL):

Jeg er gammel nok til at huske, at Venstre i årevis kørte en kampagne mod hr. Poul Nyrup Rasmussen for løftebrud. Jeg vil bare spørge Venstres ordfører, som jeg fuldstændig anerkender ikke har den alder, jeg har, om Venstres ordfører kan huske, hvorfor man beskyldte hr. Poul Nyrup Rasmussen for løftebrud, altså hvad der var grunden til det, og hvorfor man kørte den kampagne i årevis.

Kl. 14:59

Den fg. formand (Erling Bonnesen):

Ordføreren.

Kl. 14:59

Christoffer Aagaard Melson (V):

Jeg mener, det var noget med et efterlønsbevis eller et eller andet i den stil. Det, jeg kan sige i den her sag, er, at vi er gået til valg på at øge arbejdsudbuddet markant. Vi er også gået til valg på nogle forslag til at øge arbejdsudbuddet markant. Vælgerne har sammensat et Folketing, hvor vi jo så stadig væk samtidig arbejder for at nå det her mål, men det har vist sig, at der ikke er flertal en til en for de midler, Venstre har foreslået, og derfor synes vi, at det rigtige er at gå ind og kigge på, om vi så i et kompromis med nogle andre partier hen over midten kan finde frem til nogle andre midler i fællesskab, så vi kan nå målet. Vi er jo enige om, at der er brug for nogle flere hænder i det danske samfund. Der er vi i fællesskab bl.a. kommet frem til, at vi synes, det her forslag om store bededag er et fornuftigt forslag.

Det der med at sige, at når vi ikke har fået det flertal, vi regnede med, efter et valg, så ændrer vi midlerne for at nå det mål, vi stadig står fast på, synes jeg er helt fair. Jeg synes, det er helt gængs i dansk politik, at man stadig forfølger sit mål, selv om man ikke en til en kan nå det med de midler, man selv havde forestillet sig skulle bruges.

Kl. 15:00

Den fg. formand (Erling Bonnesen):

Hr. Søren Søndergaard.

Kl. 15:00

Søren Søndergaard (EL):

Hr. Poul Nyrup Rasmussen gik også til valg på at sikre en sund økonomi. Det er lige så generelt og ikke nogen begrundelse for at begå løftebrud, medmindre man ikke mener, at det er alvorligt, at man går til valg på noget, som er så ukonkret, og så bagefter gør noget andet, som man tidligere overhovedet ikke har løftet sløret for. Derfor vil jeg bare spørge Venstres ordfører: Har Venstre i en eneste valgbrochure, på en eneste valgplakat, i en eneste valgannonce, i et eneste debatindlæg mundtligt eller skriftligt antydet, at man efter valget ville afskaffe store bededag?

Kl. 15:01

Den fg. formand (Erling Bonnesen):

Ordføreren.

Kl. 15:01

Christoffer Aagaard Melson (V):

Vi har ikke konkret nævnt store bededag, men det, vi har gjort, er, at vi er gået til valg på at skabe arbejdsudbud. Jeg mener, at vi i vores 2030-plan i forbindelse med valgkampen sagde, at vi skulle have 40.000 ekstra i arbejdsudbud – vi blev heldigvis enige om 45.000 i det kompromis, vi kunne lave – og vi sagde også, at vi ville nedsætte et reformudvalg, der simpelt hen skulle kigge på nye veje til at nå det her mål, som vi mente var nødvendigt. Dermed sagde vi jo også, at vi var villige til at gå nye veje for at finde flertal for at finde de her 40.000. Vi har aldrig nogen sinde sagt, at vi ikke kunne kigge på, om man skulle arbejde en dag ekstra. Så derfor synes jeg, det er noget helt andet, end hvis du konkret går ud og siger i en valgkamp, at du ikke vil gøre noget. Vi har aldrig sagt, at vi ikke ville bede danskerne om at arbejde en dag ekstra. Vi har faktisk sagt, at vi ville gå til valg på at nedsætte et reformudvalg.

Kl. 15:01

Den fg. formand (Erling Bonnesen):

Tak for det. Så har jeg ikke flere korte bemærkninger indtegnet. Tak til ordføreren. Og vi kan gå videre til Moderaternes ordfører, og det er hr. Jeppe Søe.

Kl. 15:02

(Ordfører)

Jeppe Søe (M):

Tak. Jeg kunne vel i virkeligheden have holdt den samme tale, som jeg holdt forleden, men jeg synes, at der er nye ting i det her borgerforslag, som bl.a. peger på noget politikerlede, og det vil jeg egentlig gerne have lov til at tale om. For som jeg forstår det, er det, vi behandler her, et beslutningsforslag, der appellerer til, at én faggruppe, nemlig os politikere, skal bidrage til at løse en af samfundets udfordringer ved – citat: at gå ned i løn, afskaffe ministerbiler og/eller andre unødige hjælpemidler, som vi nyder alt for godt af i dag. Borgerforslaget er stillet på baggrund af regeringens beslutning om at bede arbejdsduelige danskere, herunder altså også politikerne, om at bidrage til fællesskabet i 7,4 timer årligt med den konsekvens, at vi ikke længere har fri på det, der fremover bare vil være en helt almindelig fredag.

Jeg har svært ved at se proportionerne i det her forslag. Til gengæld kan jeg godt få øje på politikerleden, både her i forslaget og i de sociale mediers kommentarspor, og jeg forstår det til dels. Det er ikke nogen særlig god historie, at vi her på tinge faktisk gør, hvad vi kan. Det er en bedre historie, at nogle få i samfundet er forfordelt, og den slags historier giver os i øvrigt mulighed for, at vi kan stå sammen om at dyrke en mistro og en misundelse, der samtidig nedgør andres indsats. Det er ærgerligt, at vi er mange, der fungerer sådan. Det er fristende at placere ansvar. Det skal vi som politikere bære – helt enig, jeg tager det gerne. Jeg synes fortsat, det er rimeligt, at alle danskere bidrager i flok. Jeg tænker, at vi ville blive genvalgt, hvis vi indførte et par ekstra helligdage, men politik må aldrig være styret af forsøget på at skaffe bedre målinger. Det her er vores politiske vurdering, det er vores valg, og det står vi på mål for.

Jeg har altså endnu til gode at høre nogen her i salen argumentere fornuftigt for, at noget politisk menneske skulle have ambitioner om at gøre livet surt for danskerne, der i en gallupmåling jo altså bliver til vælgere. Alle, der står på den her talerstol, har kæmpet for at stå her, og vi står her alle, fordi vi står for noget. Ingen af os har interesse i at lægge snubletråde ud for danskernes livsglæde, men vi er nu nogle, der tager ansvar for at bevare den livsglæde, også selv om det koster noget. Det kræver besindelse og det kræver nuancer at få øje på, at det, vi forsøger at pege på her, ikke er det, de fleste drømmer om, men der er trods alt også en del, der måske kan se, at det er nødvendigt. Andre løsninger ville ramme skævt og fremprovokere samme reaktioner, dog kun fra de få, der så blev ramt. Nu opfordrer vi til, at alle sammen bidrager. Det er trods alt et lille offer, når en nødvendig indsats bliver fordelt ligeligt på millioner af danskere. Det er lidt over et minut ekstra om dagen at arbejde, og man får løn for det. Det kan man være uenig i; det er også en del af et levende demokrati.

Men hav nu tillid til jer selv. Vi står her og har fundet en løsning, og vi gør det på danskernes folkelige mandat. Hvis den politiske proces i Danmark skal fungere, kræver det, at vi har tillid til hinanden. Tilliden til den politiske proces skal vi nok arbejde en smule på at genoprette, men med jobbeskrivelsen som politiker følger den konsekvens, at man må stå på mål for det, der fra min stol somme tider ligner en meget urimelig udlægning af indsatsen, vi politikere lægger. Jeg anerkender, at danske politikere har rigtig fine vilkår. Jeg er også indstillet på, at der måske er vilkår, der kunne trænge til et eftersyn og et gennemsyn, men grundlæggende er vilkårene for mig at se til at forstå, og de står mål med indsatsen og ansvaret. Vi politikere, hver og en, gør faktisk, hvad vi kan.

På fredag er der fællesspisning i 3. klasse på Nørholm Skole i Nordjylland. Min søn Villum går i den klasse. Han ville ønske, at jeg kom til det arrangement, som for ham er ugens væsentligste. Det gør jeg ikke, for jeg kan ikke nå det, og sådan må det være, for det er en del af jobbet. Vi politikere bliver faktisk på arbejdet, til vi er færdige, og når vi ikke er i salen, hvilket man jo kan se på tv-billederne at vi ikke altid er, ja, så er vi måske hjemme på det, vi før kaldte weekend, inden vi blev valgt – for så er der lovstof med i tasken, der skal gennemgås inden næste uges forhandlinger. Jeg siger ikke, at vi skal hyldes ekstraordinært for indsatsen. Jeg påpeger bare, at de fleste politikere faktisk har empirisk belæg for at udtale sig om det at yde en ekstra indsats, også når det somme tider er ubelejligt.

Hvis vi gennemfører borgerforslaget, har vi fundet i omegnen af 15-20 mio. kr. årligt. Så mangler vi fortsat et par milliarder, nemlig 2,8 mia. kr. Så kunne det næste borgerforslag måske lige pludselig lyde, at alle danskere skulle bidrage med 10 pct. af deres bruttoløn. Det sidestiller os jo så i indsatsen, men det ville være et useriøst forslag, og i øvrigt, når nu vi er ved det, ville det nok bryde lidt med den danske model.

Vi har fundet en løsning. Den er ubelejlig i værste fald. Det koster ikke noget andet end tid, nemlig et minut dagligt. Den har vi altså alle sammen at give af i svære tider. Borgerforslaget beder om et politisk bidrag. Jeg vil gerne bidrage. Jeg tillader mig helt ligefremt at rette samme appel til alle andre om også at bidrage. Lad os gøre det i fælles flok, hver og en, og trække Danmark i en meningsfuld retning. Det er en mulighed, vi har. Det er sådan, vi løser de udfordringer, vi har. Det er en forpligtelse. Vi kan altså godt det her sammen. Moderaterne kan ikke stemme for forslaget.

Kl. 15:07

Den fg. formand (Erling Bonnesen):

Tak for det. Der er en række korte bemærkninger, og den første er fra hr. Karsten Hønge.

Kl. 15:07

Karsten Hønge (SF):

Selv på afstand kan jeg konstatere, at den spand, der står ved siden af ordføreren, er fyldt op til randen af alt det vand, der blev hældt ud af ørerne i den her ordførertale. Helt ærligt vil jeg sige, at det var en gang »på den ene side og på den anden side« og »op og ned ad stolper«. Men hvor var substansen?

Nu kan jeg så spørge ind til det, der åbenbart betyder noget for Moderaterne, nemlig det brede samarbejde. Det er da i hvert fald noget, som partiet har forsøgt at slå sig op på – at vi ligesom skal forliges og forenes. Så hvordan har hr. Jeppe Søe det med, at den første store handling, som regeringen med Moderaterne foretager, er at splitte Folketinget og splitte forholdet mellem Folketinget og arbejdsmarkedets parter?

Kl. 15:08

Den fg. formand (Erling Bonnesen):

Ordføreren.

Kl. 15:08

Jeppe Søe (M):

Det synes jeg ikke vi har gjort. Vi har foreslået noget, som vi står på mål for. Og det synes jeg vi gør her i Folketingssalen ganske fint. Det er hr. Karsten Hønge og jeg uenige om; vi er uenige om forslaget, og vi er også uenige om formen. Jeg tror ovenikøbet, jeg i torsdags sagde, at jeg absolut ikke synes, at det er rart at starte med en høringsperiode, der kun er på en uge. Jeg mener vitterlig ikke, at det er måden, vi skal arbejde sammen på, men i mine øjne er det – som jeg også i torsdags blev angrebet af hr. Karsten Hønge for at sige højt – faktisk en respekt for den danske model, for det er en respekt for, at vi gerne vil have afsluttet det her inden overenskomstforhandlingerne.

Så jeg synes, det her er helt, som det skal være. Man lægger nogle ting frem, man gennemfører det, og man står på mål for det, både her i Folketingssalen og absolut også ude på pladsen foran og i resten af Danmark. Det synes jeg sådan set også politik skal handle om.

Kl. 15:08

Den fg. formand (Erling Bonnesen):

Hr. Karsten Hønge.

Kl. 15:08

Karsten Hønge (SF):

Så løb vandet ud over kanten på spanden, for det var da bare endnu mere vand ud af ørerne.

Men lad mig lige spørge: Når nu man er så optaget, som man er i Moderaterne, af det brede samarbejde, hvordan har man det så egentlig med bare at tromle sine synspunkter igennem, så selv en person som Anders Fogh Rasmussen synes, at det simpelt hen er for meget? Og der skal jeg sige, at jeg synes, at når vi har fået Anders Fogh Rasmussen med på, at der er for meget magtudøvelse, så tror jeg, vi kan sige, som man gør på engelsk: It takes one to know one. Altså, han synes, det her er for meget, og han har aldrig påstået, at han gik sådan vældig ind for det der brede samarbejde – han kunne finde ud af at administrere magten stort set selv – men her har vi et parti, der i den grad slår sig op på samarbejde. Så anerkender ordføreren ikke, at her er der tale om en usædvanlig magtarrogance?

Kl. 15:09

Den fg. formand (Erling Bonnesen):

Ordføreren.

Kl. 15:09

Jeppe Søe (M):

Moderaterne slog sig op på og gik til valg på at samle en række partier i et rum og prøve dér at finde løsninger på de udfordringer, Danmark har. Det har vi gjort. Nogle forlod forhandlingerne, andre blev. Og der var tre partier, som blev i det lokale og har dannet en regering, som har fået et flertal af befolkningen. Og vi står på mål for de ting, som vi her har fremlagt.

Kl. 15:09

Den fg. formand (Erling Bonnesen):

Hr. Søren Søndergaard.

Kl. 15:10

Søren Søndergaard (EL):

Ordføreren beklagede sig over, at det her forslag udpegede en enkelt gruppe, nemlig folketingsmedlemmerne, altså de folkevalgte, som nogle, der skulle bidrage, hvorimod det forslag, som ordføreren og ordførerens parti står for, er noget, der sikrer, at vi alle sammen bidrager lige meget, men bare med et minut mere om dagen. Det er usandt, det er forkert. Det er lodret forkert! Det er jo sådan, at folk, der arbejder på en helligdag, har haft mulighed for gennem overenskomstforhandlinger i årevis at forhandle sig til en kompensation for, at de arbejder på en helligdag. De har f.eks. sagt: Hvis vi skal arbejde på den helligdag, vil vi have dobbelt op i timeløn. Så har arbejdsgiveren sagt nej, men så har de sagt, at det vil de have. Så har arbejdsgiveren sagt: Nå jo, men så skal I være indstillet på at møde lidt tidligere, eller I skal været indstillet på at have en mere fleksibel arbejdstid, eller også skal I være indstillet på at droppe det tillæg.

Så alt det, man har fået, har man betalt for, men det bliver bare sløjfet med den her lov. Så det er jo ikke sandt, at der ikke er grupper, der kommer til at betale meget mere end bare med frihed.

Kl. 15:11

Den fg. formand (Erling Bonnesen):

Så er det ordføreren.

Kl. 15:11

Jeppe Søe (M):

Det, man bl.a. får, er faktisk det, der hedder et genetillæg, og da vi fjerner fridagen, altså fjerner helligdagen, er der ikke længere nogen gene. Så hvis man har lagt sit liv op på, at man lever af genetillæg, som man jo får, fordi der er en gene i at gå på arbejde de dage, hvor andre har fri, har man da i hvert fald et problem med sin privatøkonomi. Vi fjerner en helligdag, vi gør den til en helt almindelig fredag – en helt almindelig fredag. Og det betyder selvfølgelig, at hvis der ikke længere er en gene ved at gå på arbejde, har man ikke den gene, og så kan hr. Søren Søndergaard sige, at man lige pludselig får færre penge, men det gør man, fordi man faktisk er sluppet af med en gene. Det kunne også være en måde at se på det på. Det er også dejligt at gøre det.

Kl. 15:12

Den fg. formand (Erling Bonnesen):

Hr. Søren Søndergaard.

Kl. 15:12

Søren Søndergaard (EL):

Nu synes jeg ikke, vi skal diskutere privatøkonomi her, men jeg konstaterer jo bare, at man har betalt for det genetillæg, ikke bare ved at arbejde på helligdagen, for man har også betalt for det genetillæg ved nogle andre tillæg. Det er indgået i en forhandling med arbejdsgiverne. Det ved enhver, der har deltaget i en overenskomstforhandling, og derfor er det, som ordføreren siger, jo forkert. Det er ikke et udtryk for, at det her rammer alle lige hårdt. Det rammer den buschauffør, der ikke kan komme hjem til sin søns komsammen fredag eftermiddag, fordi han skal køre bus. Det rammer ham langt hårdere, end det rammer nogle andre.

Kl. 15:12

Den fg. formand (Erling Bonnesen):

Ordføreren.

Kl. 15:12

Jeppe Søe (M):

Jeg vil sådan set bare gentage, at vi fjerner en helligdag. Vi gør den til en fredag, og vi gør det ovenikøbet på en måde, så de kan nå at få det med i overenskomstforhandlingerne. Det er så op til, kan jeg forstå, bl.a. hr. Karsten Hønge og andre, som måske kommer med forslag, der gør, at det bliver skudt yderligere, men vi forsøger faktisk at lægge det frem, altså præcis hvad vi vil, sådan at det er klarlagt til, at man i det lokale kan skrive under på noget, hvor man ved, hvordan virkeligheden er. Og det er det, vi har lagt frem at vi gerne vil have.

Kl. 15:13

Den fg. formand (Erling Bonnesen):

Så er det fru Helle Bonnesen.

Kl. 15:13

Helle Bonnesen (KF):

Tak for en lang og meget ordrig tale. Jeg synes, jeg kunne høre, at der blev sagt fra hr. Jeppe Søes side: I skal have tillid til jer selv. Jeg kan have hørt forkert. Men hvis det er korrekt, kunne jeg godt tænke mig at få uddybet den sætning.

Kl. 15:13

Den fg. formand (Erling Bonnesen):

Ordføreren.

Kl. 15:13

Jeppe Søe (M):

Ja, vi skal have den tillid til hinanden, at vi kan løfte i flok, og vi skal have tillid til det fællesskab, der kan nogle ting sammen. Og jeg ved godt, at det måske er en højskolemåde at kigge på det her forslag på, for man kan jo godt gå til det med hr. Søren Søndergaards tilgang med genetillæg og meget andet. For mig at se har vi nogle udfordringer i det her samfund, som vi skal løse i flok. Det gælder både det her, hvor vi altså skal arbejde 7,4 timer mere på et år, og det kan også gælde, når man står udenfor og laver en demonstration og råber om grøn omstilling. Ja, så kunne det være, at man skulle starte med at kigge på, om de bannere, man har malet på, er malet med akrylmaling, eller om det er med rødbedesaft. Altså, vi bliver nødt til alle sammen at bidrage; vi bliver nødt til alle sammen at gøre nogle ting anderledes.

Vi skal have dyrere flybilletter og meget andet. Vi kommer til at leve på en anden måde. Og nogle af de beslutninger, vi skal tage – forhåbentlig i et bredere fællesskab end det, vi har tilbudt den her gang – bliver da beslutninger, som gør, at vi skal leve på en anden måde, og hvor danskerne også skal bidrage med et større ansvar for de beslutninger, de gerne selv vil have gennemført.

Kl. 15:14

Den fg. formand (Erling Bonnesen):

Fru Helle Bonnesen? Nej. Så er der ikke flere, der har tegnet sig ind. Tak til ordføreren. Vi kan gå videre til SF's ordfører, og det er hr. Karsten Hønge.

Kl. 15:15

(Ordfører)

Karsten Hønge (SF):

Hvad har regeringen gang i? Hvad er det for et hastværk? Hvad er det, vi skal nå? Der er ikke et eneste godt argument for, hvorfor man skal presse og haste den her lovgivning igennem – ikke et eneste. I hvert fald i begyndelsen var argumentet, at man skulle fremrykke nogle investeringer fra 2033 til 2030. Det ligger altså nogle år fremme. Og ikke nok med det: Det en engangsudgift, der øjensynlig nu skal betales med en permanent forringelse. Anders Fogh Rasmussen, der i den grad ved noget om, hvordan man skal rulle regeringsmagten ud i Danmark, siger jo også, at det sagtens kan vente mindst til efter næste valg. Det giver ovenikøbet den gevinst, at man har mulighed for at diskutere det med befolkningen, og så kan vi tage stilling til det i en valgkamp.

Til gengæld vil jeg sige, at vi da godt nok ikke her i øjeblikket mangler alle mulige højstemte erklæringer, ikke kun fra socialdemokrater, men langt ud på højrefløjen, om, hvor fantastisk vores danske model er – altså den her model, der på en helt unik, genial og sofistikeret måde kan formå at få parter til at arbejde sammen, ikke kun på arbejdsmarkedet, men også mellem arbejdsmarkedet og det politiske system. Vores nuværende justitsminister og tidligere beskæftigelsesminister sagde:

»Jeg vil gerne minde om, at det er et centralt element i den danske aftalemodel, at Folketinget og den til enhver tid siddende regering overlader den løbende regulering af løn- og ansættelsesvilkår til arbejdsmarkedets parter.«

Det kan også følges op af den nuværende erhvervsminister, der siger:

»Vi har her beviset på et trepartssamarbejde, hvor vi i en af Danmarkshistoriens mest alvorlige kriser hurtigt er i stand til at lave kæmpe aftaler med meget stor betydning for det danske samfund. Når jeg taler med mine kolleger rundt omkring, er det noget, som beundres langt ud over vores landegrænser.«

Og nu vil regeringen altså tromle en afskaffelse af store bededag igennem hen over netop parterne på arbejdsmarkedet.

Man kan også udtale sig på den måde, som to fagforeningsledere begge har gjort. De har brugt hænderne som symbol på det. Lizette Risgaard siger, at det her forslag er en »knytnæve i synet« på den danske model. Man kan også sige som formanden for FOA, Mona Striib, at det her er en »udstrakt langfinger« til den danske model.

Fagbevægelsens Hovedorganisation skriver i et høringssvar:

»Lovforslaget er et eklatant brud med den danske model, hvor det er arbejdsmarkedets parter, der regulerer løn- og arbejdsvilkår via kollektive overenskomster.«

Hvad er det, regeringen og især Socialdemokraterne har gang i her? Nu kan vi jo så se, at den nuværende økonomiminister siger:

Vi har ikke indledt en popularitetskonkurrence. Afskaffelsen af store bededag står fast, og flere upopulære reformer er på vej.

Med tanke på det her kan man jo spørge: Gad vide, hvad regeringen ellers har set sig sultne på af lønmodtagerrettigheder.

Så siger økonomiministeren også: »Vi har ikke lavet det her regeringsgrundlag bare til festlige lejligheder.« Jo, det har man rent faktisk – i nogle afsnit, i hvert fald der, hvor man taler om høringsfristernes længde.

Forhåbentlig har op mod en halv million underskrifter og en kæmpestor demonstration herude på Slotspladsen i søndags ødelagt noget af appetitten hos regeringen på igen at kaste sig over og spise af lønmodtagernes overenskomstmæssige rettigheder. Jeg er helt opmærksom på, at den nuværende regering er en lang regnvejrsdag for den almindelige lønmodtager, og der er god grund til at være bange for, hvad man ellers kan se sig sultne på.

Der triller en stressepidemi hen over landets arbejdspladser. Skulle det her virkelig være svaret, altså at få flere mennesker til at arbejde mere til en lavere løn? Her kan jeg så citere en anden socialdemokrat, nemlig vores tidligere statsminister Poul Nyrup Rasmussen, der sagde:

»Tiden er kommet til at skabe rammer for et arbejdsmarked, der giver mere plads og mere rum for hensyn til familien.« 

Det blev sagt i 1997.

Så der må vi spørge: Er forklaringen på at fjerne store bededag fortsat, at man skal finansiere den her fremrykning fra 2033 til 2030? Og når vi så har betalt det, der i den sammenhæng er en engangsudgift, får vi så fridagen tilbage? Så vil jeg bare sige: Det er jo ikke, fordi vi mangler penge. Penge er der nok af, hvis man har råd til at give dem til rige virksomhedsarvinger.

Til den sidste del af borgerforslaget omkring det at beskære lønningerne med 10 pct. vil jeg sige det på den måde, at det kan vi i SF godt støtte, forstået sådan, at løn her er en bredere betegnelse, der skal dække over den samlede indkomst for politikerne. Vi er ikke så optaget af at skære i den egentlige løn, men vi synes, der er god grund til at se meget kritisk, også med spareøjne, på vores pensionsopsparinger, på det skattefri omkostningstillæg osv. Så med de bemærkninger, som vi i hvert fald får ind i udvalgsbehandlingen, kan vi også støtte den finansiering, altså at de samlede omkostninger pr. enkelt folketingsmedlem skal sættes ned.

SF kan støtte borgerforslaget.

Kl. 15:20

Den fg. formand (Erling Bonnesen):

Tak for det. Der er ikke nogen tegnet ind for korte bemærkninger, så vi siger tak til ordføreren. Og vi kan gå videre til Danmarksdemokraternes ordfører, og det er fru Charlotte Munch.

Kl. 15:20

(Ordfører)

Charlotte Munch (DD):

Tak. Det er jo min debut her på talerstolen. Derfor håber jeg naturligvis, at hr. Karsten Hønge vil tage imod min tale med blidhed, og så vil jeg minde om, at spanden her allerede er fyldt.

I dag behandler vi beslutningsforslag nr. B 24, som er et borgerforslag om at bevare store bededag og give politikerne 10 pct. mindre i løn. I borgerforslaget foreslår man ligeledes at afskaffe ministerbiler og/eller andre unødvendige hjælpemidler. Det kommer nok ikke som den store overraskelse, at Danmarksdemokraterne mener, at store bededag skal bevares. Vi kan tilmed konstatere, at Danmarksdemokraterne langtfra er de eneste, der er imod afskaffelsen af store bededag. Som min formand udtalte ved førstebehandlingen af lovforslaget om store bededag, skulle man næsten tro, at man skulle køre i ministerbiler for at synes, at det er en rigtig god idé at afskaffe store bededag. Med forslaget om at afskaffe store bededag er man kommet som en tyv om natten. Danskerne har ikke haft mulighed for på nogen måde at lade dette forslag indgå i deres overvejelser om, hvem de ville stemme på den 1. november, da der var valg.

Jeg synes i virkeligheden, at dette borgerforslag er en god indikator på netop dette. Men ikke nok med det, for der bliver ved med at dukke den ene problematik op efter den anden i forhold til afskaffelsen af store bededag: Så skal lærerne på arbejde, men børnene skal ikke i skole; så udtrykker den økonomiske overvismand usikkerhed omkring den økonomiske gevinst ved afskaffelsen af store bededag; og så er der jo hele den debat om det indgreb, som forslaget er, i den danske model. Vi kan blot konstatere, at der efterhånden synes at være så mange argumenter imod afskaffelsen af store bededag, at vi i hvert fald har meget svært ved at få øje på fordelene.

Så er der spørgsmålet om politikernes løn og om, hvorvidt lønnen skal sættes ned med 10 pct. I Danmarksdemokraterne er vi åbne over for at kigge på politikernes vederlag. Derfor har vi også udtalt, at vi umiddelbart er positive over for SF's forslag om at nedsætte en hurtigtarbejdende kommission, som skal bygge videre på den tidligere Vederlagskommissions anbefalinger. Tak.

Kl. 15:23

Den fg. formand (Erling Bonnesen):

Tak for det. Der er en enkelt kort bemærkning, og den er fra hr. Karsten Hønge.

Kl. 15:23

Karsten Hønge (SF):

Jeg synes, fru Charlotte Munch holdt en strålende ordførertale – strålende ordførertale – toppende til sidst med ovenikøbet her på forhånd at give støtte til SF's forslag om at få kigget kritisk på politikernes løn og privilegier. Jeg kunne godt tænke mig, om fru Charlotte Munch lige kunne lægge et par ekstra ord på det her med, at vi nu øjensynlig skulle have fået en regering, der sådan går meget op i samarbejde. Der ved jeg, at Danmarksdemokraterne i hvert fald hele tiden forsøger at gøre sig spilbare som – som jeg forstår det – sådan et pragmatisk parti, der også godt vil indgå aftaler med den nuværende regering og være med i forlig osv. Hvordan vurderer fru Charlotte Munch situationen med en flertalsregering, der i den grad insisterer på at køre deres egne synspunkter igennem uden egentlig at have en ægte dialog med Folketinget og med arbejdsmarkedet?

Kl. 15:24

Den fg. formand (Erling Bonnesen):

Ordføreren.

Kl. 15:24

Charlotte Munch (DD):

Tak for spørgsmålet. Jeg tror sådan set ikke, at vi på noget tidspunkt har lagt skjul på, at vi synes, at det er en ualmindelig dårlig måde at føre politik på. Vi har bare hele tiden sagt, at vi er åbne over for at støtte forslag, som vi finder relevante og gode. Men dermed ikke sagt, at vi synes, den her flertalsregering og deres tromlen hen over borgere og alle os andre herinde i Folketingssalen er en god idé.

Kl. 15:24

Den fg. formand (Erling Bonnesen):

Hr. Karsten Hønge.

Kl. 15:24

Karsten Hønge (SF):

Godt sagt!

Kl. 15:24

Den fg. formand (Erling Bonnesen):

Ordføreren.

Kl. 15:24

Charlotte Munch (DD):

Tak.

Kl. 15:24

Den fg. formand (Erling Bonnesen):

Så siger jeg også tak. Der er ikke flere indtegnet til korte bemærkninger. Tak til ordføreren. Så kan vi gå videre til Liberal Alliances ordfører, og det er Sólbjørg Jakobsen. Værsgo.

Kl. 15:25

(Ordfører)

Sólbjørg Jakobsen (LA):

Tak for ordet. Det her borgerforslag indeholder to elementer. Det første element handler om store bededag. Det brugte vi 8 timer på i salen i sidste uge. Jeg tror ikke, at der er nogen, der er i tvivl om, hvor vi i Liberal Alliance står: Vi mener ikke, at store bededag skal afskaffes.

Men det her borgerforslag indeholder også et element, der handler om, at politikerne skal have 10 pct. mindre i løn. Jeg fornemmer det, som om det er, fordi man er politisk uenig, og så skal vi politikere have mindre i løn. Jeg synes ikke, at det kan tages seriøst på den her måde. Derfor vil jeg have det uddybet og kigget mere dybdegående på, hvad det er, de siger.

»Politikerne har desværre alt for travlt med os almindelige borgere, og hvordan de kan få flere penge ud af os, samt få os til at arbejde i flere og flere år. Men hvad kan de selv bidrage med? Og hvornår gør de det?«

Det er noget, der er med i forslaget, og det vil jeg gerne forsøge at svare på i stedet. Jeg er politisk meget uenig med regeringen, og det er jeg også tit med andre partier, der sidder her i salen, men jeg har den dybeste respekt for, at de har stillet sig til rådighed for demokratiet, og jeg har den dybeste respekt for, at de står ved de beslutninger, de tager, og at de tør stille sig på talerstolen gang på gang og tage de debatter. Jeg er kun 3 måneder inde i folketingslivet, og da jeg startede, gik jeg en smule op i løn. Det indrømmer jeg da også gerne at jeg syntes var rart. Der er også mange goder, der følger med, når man arbejder her, og det er også rart. Det gør livet nemmere, når man, som hr. Jeppe Søe snakkede om, giver afkald på rigtig meget andet.

Jeg har haft hårdt arbejde før, både fysisk og psykisk, men der er intet, der slår det her. Vi har en forsvarsminister, der lige er blevet sygemeldt med stress; jeg har en partiformand, der har været igennem det; jeg har lige læst Jacob Marks nye bog om, hvordan hans erfaringer har været. Livet herinde er ikke nemt. Vi har udvalgsarbejde, der fylder rigtig meget; vi har medierne og journalisterne, der jagter den næste historie; vi har Twitter, Instagram, Facebook, LinkedIn, mail, sms, you name it, alt, der bimler og bamler. Det er ikke mærkeligt, at man bliver presset, men man gør det, fordi man tror på noget. Og så kan det godt være, at det ikke er alle, der er her, der tror på det samme som mig, men de tror på, at de kan gøre det, som de mener er rigtigt, og det gør de for deres vælgere. Det har jeg kun den største respekt for. Derfor synes jeg ikke, at jeg har lyst til at drøfte store bededag i dag i forbindelse med det her forslag. Jeg har faktisk lyst til at sige, at jeg kan finde endnu mindre mening i det her kryds end regeringens kryds i forhold til forsvaret og store bededag.

Til gengæld kan jeg godt se, at det her bunder i frustration, og det vil jeg også forsøge at respektere. Der er trods alt mange mennesker, der har været inde at skrive under på det her. Til dem vil jeg sige: Hvis I mener, at vi gør det for dårligt, så er vores pladser faktisk ledige minimum hvert fjerde år; man kan godt selv stille op og prøve at gøre det bedre. Hvis man mener, at der ikke er nogen bedre kandidater at sætte et kryds ved, så kan man forsøge at bidrage til, at det bliver mere attraktivt for andre, som ville være kompetente, at sætte sig på listen. Det gør man faktisk ved at have en god dialog – enig eller uenig – og ikke ved at bidrage til, at politikerleden bliver større og større.

Jeg vil gerne takke alle i Folketinget, som har taget rigtig godt imod alle os nye. Jens Joel sidder f.eks. i Beskæftigelsesudvalget og kigger aldrig dumt, når man som ny spørger, hvad det her er, fordi der er så mange ting, man ikke ved. Der har været mange erfarne kræfter uanset partifarve, som bakker hinanden op herinde, fordi vi ved, hvor hårdt det er. Derfor er det det, jeg gerne vil sætte ord på i dag. Store bededag kender I vores holdning til. Jeg håber på en god dialog derude. Vi må gerne være uenige, men jeg synes også, vi skal holde det sagligt.

Liberal Alliance bakker ikke op om forslaget.

Kl. 15:29

Den fg. formand (Erling Bonnesen):

Tak for det. Der er ikke nogen, der har indtegnet sig til korte bemærkninger, så vi siger tak til ordføreren. Så kan vi gå videre til Det Konservative Folkepartis ordfører, og det er fru Helle Bonnesen.

Kl. 15:30

(Ordfører)

Helle Bonnesen (KF):

Vi behandler forslaget om at bevare store bededag og samtidig give politikerne 10 pct. mindre i løn, og det er jo et forslag, som består af to dele: at store bededag skal bevares, og at politikerne skal gå ned i løn.

Som sagt blev det diskuteret 7 timer forleden dag. Jeg tror, at alle ved, at Konservative heller ikke ønsker at afskaffe store bededag; vi holder meget af den her helligdag, som vi har haft i mange hundrede år, ja, i hundredvis af år, som det lille åndehul i foråret, hvor folk har fri og familierne har tid til at være sammen, og hvor konfirmationerne blomstrer.

Men den anden del af forslaget, altså at politikerne skal gå 10 pct. ned i løn, kræver lidt mere. Jeg stillede faktisk mig selv spørgsmålet: Drejer det her sig om alle politikere? For hvis der er tale om det, taler vi om rigtig mange fritidspolitikere, for hvem det er en stor opgave at få hverdagen til at hænge sammen med andre former for arbejde. Eller er det kun tænkt som medlemmer af Folketinget? Det kan man godt tro, når man læser teksten i forslaget, der handler om ministerbiler og andre hjælpemidler.

Hvis det er den første definition, er det måske – det er Beskæftigelsesministeriet ved at regne på – noget, der kan dække et par procent af de her famøse 3,5 mia. kr., som vi jagter, og hvis det kun er mf'erne, taler vi, som andre også har nævnt, om de her måske 15-17 mio. kr. om året og altså et tidsrum på 235 år, før finansieringen så er på plads som alternativ til at afskaffe den her store bededag.

Uanset om det er den ene eller den anden, mener vi egentlig ikke, at det er på sin plads, at vi som folketingsmedlemmer selv diskuterer vores egen løn og selv sætter lønrammen for det. I hvert fald mener vi, at det er rigtig godt at have nogle andre til at kigge på det også. Det kunne som sagt være den nedsatte Vederlagskommission, som der også har været talt om, og som der også bliver fulgt op på. Det arbejde, der ligger der, er vi meget positive over for at kigge på, altså at få set på anbefalingerne, og det synes vi vil give et bedre eksternt syn på det, end hvis vi selv sidder og behandler det. Da det fremsatte forslag desværre er formuleret som et både-og og ikke et enten-eller , bliver det sådan, at vi stemmer nej til forslaget.

Kl. 15:32

Den fg. formand (Erling Bonnesen):

Tak for det. Der er ikke nogen indtegnet til korte bemærkninger, så vi siger tak til ordføreren. Og så kan vi gå videre til Enhedslistens ordfører, og det er hr. Søren Søndergaard.

Kl. 15:33

(Ordfører)

Søren Søndergaard (EL):

Der er flere ordførere, der har hængt sig meget i forslagets ordlyd om, at man skal bevare store bededag og give politikerne 10 pct. mindre i løn. Det er også det, der står, så det kan man jo bestemt diskutere, men jeg synes måske, det var lidt klogere at prøve at forstå, hvad der ligger bag. Og hvis man ikke bare læser den linje, som står på forslaget, men også læser det bilag, som vi alle sammen har fået tilsendt, nemlig bilag 2 til forslaget, hvor forslagsstilleren udbygger, hvad det er, der menes, så fremstår det jo fuldstændig krystalklart, at det, det bygger på, er en frustration over en udvikling, som man ser, altså at man er:

»... uforstående over at man har en regering siddende som midt i alt det her, har råd til at holde lønfest for sine spindoktorer og som umiddelbart ikke udviser den mindste interesse for selv at bidrage til at få løst det problem som regeringen mener at vi har.«

Den frustration tror jeg der er rigtig mange i befolkningen som har. Om det så lige skal være 10 pct.s lønnedgang, eller hvad det skal være, kan vi godt gå ind i en diskussion af, men den frustration, der udtrykkes her, tror jeg at Folketinget gør klogt i at lytte til, for det er en meget udbredt opfattelse – og efter min mening er det også en meget korrekt opfattelse.

Når folk stiller sig herop og fortæller om alt det, vi laver, får jeg helt ærligt lyst til at sige, at der også er andre mennesker, der laver noget. De fleste af de mennesker, der laver politisk arbejde, laver det uden at få en krone for det, og de laver det, efter at de har været på arbejde, måske på skifteholdsarbejde. Ja, der er politikere, der bliver stresset, men der er også andre mennesker, der bliver stresset – af at arbejde på skæve tidspunkter, af ikke at kunne behandle patienterne ordentligt. Det giver massevis af stress for almindelige sygeplejersker, for almindelige hospitalsansatte.

Der er massevis af mennesker i det her samfund, som synes, at det ikke er indrettet på den rigtige måde. Så kan vi diskutere løsningerne, men de ser nogle politikere, som, hver gang de ligesom skal tage ansvar eller vise handlekraft, altid lader det gå ud over almindelige mennesker. Det er sjældent, at handlekraften handler om at sætte sig op imod de store i samfundet, altså dem, der har magt, dem, der har indflydelse, og dem, der har penge. Det er ikke dem, man sætter sig op imod; det er ikke der, man viser handlekraft. Men når det handler om almindelige menneskers fridag, som for mange mennesker i det her samfund er et åndehul, okay, så er handlekraften stor.

Altså, jeg ved ikke, om det kun er mig, der møder de mennesker, som spiser piller for at gå på arbejde. Jeg nægter da at tro på, at jeg er den eneste, der møder de mennesker. Jeg kan se, at hr. Karsten Hønge også møder dem. Det er måske, fordi jeg er med i Dansk Metal og hr. Karsten Hønge i Snedker- og Tømrerforbundet, og der møder man jo mennesker, som for at gå på arbejde og levere deres arbejdsindsats hver dag må tage smertestillende piller. For dem er det ikke bare en bededag. Det er ikke bare en bededag, det er ikke et minut længere om dagen, det er fuldstændig forkert. Det er en fuldstændig forkert måde at fremstille det på, og jeg tror, at det her forslag, vi har fået, er et udtryk for frustrationen over den måde at behandle folk på.

Vi ved jo, at der er masser af problemer med bededagsforslaget: traditionen, forlængelse af arbejdstiden, nedsættelse af lønnen, indgreb i overenskomsten osv. osv. Og jeg forstår simpelt hen ikke, at man føler, at man kan gøre det uden at spørge vælgerne. Jeg har respekt for Lars Løkke Rasmussen, som op til et folketingsvalg gik ud og sagde, at han ville afskaffe efterlønnen, og jeg har aldrig nogen sinde antydet, at det på nogen måde var illegitimt, at han gjorde det, for han havde annonceret, at det var det, han ville. Og han overbeviste åbenbart tilstrækkelig mange politisk til, at han fik den opbakning, så han kunne gøre det. Det er da en ordentlig måde at føre politik på, men det er ikke en ordentlig måde at føre politik på ikke at sige noget som helst under en valgkamp om, hvad man vil, og så gøre det umiddelbart efter en valgkamp, uden at der er sket noget nyt. For det, man siger er nyt, altså Ruslands aggression mod Ukraine osv., var sket lang tid før valget. Der er jo ikke sket noget som helst nyt i valgkampen, der gør, at det var et aktuelt emne efter og ikke et aktuelt emne før. Og vi ved jo, at der er partier, der har haft det her forslag liggende i skuffen og derfor har haft mulighed for at fremsætte det.

Jeg opfordrer til, at man lytter til den frustration, som det her forslag er et udtryk for. Og jeg opfordrer så i øvrigt også til, at man dropper bededagsforslaget. Tak.

Kl. 15:38

Den fg. formand (Erling Bonnesen):

Tak for det. Der er ikke indtegnet nogen til korte bemærkninger. Så vi siger tak til ordføreren. Så kan jeg umiddelbart ikke se nogen fra Radikale Venstre. Vi går videre, og så bliver det Dansk Folkepartis ordfører, og det er hr. Mikkel Bjørn.

Kl. 15:39

(Ordfører)

Mikkel Bjørn (DF):

Tak for det. Siden regeringens udmelding om at ville afskaffe store bededag har den brede opposition, økonomer, fagforeninger, ja, snart sagt alle været ude at tale imod fornuften i det forslag. Regeringen selv fortæller en historie om, at det er absolut nødvendigt grundet den helt og aldeles ekstraordinære situation, vi står i, og at vi ikke kan opruste vores forsvar på anden vis uden enten at hæve skatterne eller ved at skære i den helt grundlæggende kernevelfærd.

Det er naturligvis rent spin. Der er utallige finansieringsmodeller, der ikke kræver hverken skattestigninger eller nedskæringer i kernevelfærden. Oppositionen har allerede fremlagt en model for finansiering, og regeringen har endnu til gode at forklare, hvordan velfærden bliver slagtet med de nævnte forslag.

I Dansk Folkeparti skal det heller ikke være nogen hemmelighed, at vi hurtigt kunne skaffe 3 mia. kr. ved at rette op på vores nuværende forfejlede og lempelige kurs i udlændingepolitikken. Vi kunne skære i ulandsbistanden, skære i adgangen til offentlige ydelser for udlændinge, skære i tilskuddet til DR eller meget andet.

Regeringen mener derimod, at det er danskerne, der skal holde for, alt imens de både bruger pengene uansvarligt og samtidig meddeler danskerne, at de mister en helligdag fremadrettet og skal arbejde mere; regeringen selv og deres uansvarlige omgang med borgernes penge skal ikke holde for. Derfor er jeg meget glad for nærværende forslag, der kan være med til at udstille regeringens dobbeltstandarder og hykleriske tilgang i dette spørgsmål.

Vi kunne som sagt nævne utallige kilder, der kunne bidrage til også at sikre finansiering til oprustningen af vores forsvar, men når regeringen ikke mener, at det overhovedet kan lade sig gøre uden at hæve skatterne markant eller skære i kernevelfærden, så er det positivt, at menige borgere tvinger regeringen til at bevise, at de udmærket kunne finde pengene, hvis de ville, men at det ville kræve politisk vilje og mod, måske endda politisk eller økonomisk selvopofrelse, for at det ville kunne lade sig gøre.

Dansk Folkeparti er derfor positivt indstillet over for nærværende borgerforslag og stemmer derfor også for. Tak for ordet.

Kl. 15:41

Den fg. formand (Erling Bonnesen):

Der er ikke indtegnet nogen til korte bemærkninger, så vi siger tak til ordføreren. Og så kan jeg ikke umiddelbart se nogen fra Alternativet, så vi går videre til Nye Borgerlige. Så kommer chancen bagefter til Alternativet, men nu er det ordføreren for Nye Borgerlige, hr. Kim Edberg Andersen. Værsgo.

Kl. 15:41

(Ordfører)

Kim Edberg Andersen (NB):

Tak for det, formand. Tidligere i dag var der en socialdemokratisk ordfører, der gjorde sig lystig over, at Nye Borgerlige ikke var repræsenteret, da et helt selvforklarende lovforslag om indfødsret blev behandlet i salen. Alle her i salen ved, hvad vi kommer til at stemme om, så jeg brugte min tid – vi er jo et parti, der er ramt af, at to af vores medlemmer er blevet socialdemokrater efter valget, og derfor har vi mere at lave – ovre i Landbrugsstyrelsen, og det gav mig faktisk indledningen til noget af det her. For vi skal have braklagt nogle marker, og de skal overrisles, og så slog det mig, at det simpelt hen er sådan en to i en-politik, Socialdemokraterne er kommet med. De har valgt at hælde så meget vand ud af ørerne nu i forhold til det her forslag om store bededag, at markerne derved bliver overrislet, og så sparer vi de penge til det. For det må jo være det, der er logikken.

For samtlige andre retoriske greb, der er blevet brugt af regeringen i forhold til store bededag, er spin; det er pjat, og det er uærligt. Venstres ordfører stod tidligere i dag og sagde, at det gælder forsvaret. Men dengang vi havde det her store, famøse forlig, hvor alle stod sammen om, at vi skulle hæve finansieringen af vores forsvar, var der ikke nogen, der havde problemer med den forsvarsfinansiering, der var dengang. Og lige pludselig, efter et valg, hvor Venstre i forvejen havde sagt, at de ikke ville stemme på Mette Frederiksen som chef, så skal vi lige pludselig fjerne store bededag. Det giver ingen mening.

Der er en regning, der skal betales. Jeg hørte tidligere Moderaternes ordfører stå og sige herinde, at man jo bare fjerner en helligdag. Og jeg køber meget gerne ind på, at det er rigtigt – som jeg også har hørt nogle steder – at der ikke længere er ret mange mennesker, der bruger store bededag til at bede. Men vi håndværkere ved – og der kan jeg jo så kigge på Enhedslisten, for jeg har også været medlem af et håndværkerforbund – at de helligdage, vi har, er vigtige, fordi vi bruger dem til at have tid til familien og vi bruger dem til at hvile vores krop. Og det er det, vi stjæler, ved at jokke på den danske model.

Den er noget, arbejdsgivere og arbejdstagere har hyldet og rost til skyerne, for de kan godt lide, at man kan sætte sig ned sammen, lave en aftale, give hinanden et håndtryk, sådan som vi bruger at gøre i Nordjylland, og så kan man stole på, at det er det, der er reglen frem til næste gang, man sætter sig ned og laver en aftale. Det bryder vi med nu. Lige nu bryder vi med en tradition, som er en bærende kraft i det danske samfund, og det er Socialdemokraterne, der står og hopper allerhøjest for at få banket det i jorden. Det er ikke i orden.

I Nye Borgerlige er vi jo et parti, som ikke er så bange for at kigge på vores lønninger herinde, og det er selvfølgelig, fordi vi også er et parti, der har en skattepolitik, der vil gøre, at vi ville få stort set det samme, hvis ikke mere, ind på bankbogen hver eneste måned, hvis vi fik indført vores skattepolitik og samtidig gik 10 pct. ned i løn. Det kunne vi faktisk godt leve med. Og så havde vi gjort noget herinde, som måske ville være en lille smule underligt, og det var at gå forrest – altså at vi satte vores tegnebog der, hvor det gør allermest ondt, og ligefrem sagde: Jamen vi kan godt gå med til at beholde store bededag. Så kunne vi gå forrest, og man kunne tage 10 pct. af lønnen.

Så i Nye Borgerlige kommer vi med glæde til at stemme ja til det her, fordi vi om nogen er på samfundets side i forhold til det her; vi er om nogen dem, der har været ude at sige, at vi skal have en folkeafstemning om det her. Og jeg håber, at vi på et eller andet tidspunkt sammen med nogle af de partier, der er herinde, kan holde op med det fedtspilleri og frygten for, at vi engang måske skal være med i en regering, og så simpelt hen kræve, at vi alle sammen står sammen – 60 mandater – og får en folkeafstemning om forslaget.

Så Nye Borgerlige kommer til at støtte op om det her beslutningsforslag om at afskaffe store bededag og samtidig gå 10 pct. ned i løn.

Kl. 15:45

Den fg. formand (Erling Bonnesen):

Mange tak for det. Der er ikke tegnet nogen ind for korte bemærkninger, så vi siger tak til ordføreren. Jeg ser, at Alternativet er kommet nu, så vi tager en anden runde og giver mulighed for, at ordføreren for Alternativet også kan komme på talerstolen.  Værsgo.

Kl. 15:45

(Ordfører)

Torsten Gejl (ALT):

Tak, formand. Det var pænt af dig. Det var nu ikke, fordi jeg ville opfordre til, at vi skulle have en anden runde her. Jeg ville bare lige nå at sige, at vi i Alternativet går lige så meget ind for at bevare store bededag, som vi har gjort hele vejen igennem, og vi håber på en folkeafstemning.

Så vil jeg også tilføje i forhold til borgerforslagets anden del, altså med hensyn til lønnen, vores gage, at vi er klar til at drøfte det der, hvor det skal drøftes. Det kan være i en kommission, og det kan være mange steder; nu har jeg ikke hørt debatten, så jeg ved ikke rigtig, hvad der er foreslået. Det vigtige for os er bare, at vi ikke nedsætter en kommission mere, som løber ud i sandet. Det gjorde vi sidst, og det synes jeg var lidt flovt. Så vi vil gerne drøfte det. Vi har ikke lagt os fast på, om vi skal have mere eller mindre i løn osv. osv., men vi vil gerne drøfte det ordentligt. Det skal bare være i en form, som den her gang giver et resultat, vi kan bruge til noget.

Kl. 15:46

Den fg. formand (Erling Bonnesen):

Tak for det. Der er ikke indtegnet nogen for korte bemærkninger, så vi siger tak til ordføreren. Da vi jo så er i anden runde, spørger jeg lige, om der er andre, der vil på her i anden runde? Det er der ikke, og så er vi også færdige med ordførerrunden.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 15:47

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes tirsdag den 21. februar 2023, kl. 13.00.

Jeg henviser til den dagsorden, der vil fremgå af Folketingets hjemmeside, og jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 15:47).
